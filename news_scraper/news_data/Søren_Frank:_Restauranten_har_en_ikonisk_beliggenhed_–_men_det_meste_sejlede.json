{
    "version": "1.0",
    "document": {
        "id": 1047,
        "title": "Søren Frank: Restauranten har en ikonisk beliggenhed – men det meste sejlede",
        "content": "Manden bag Mikkeller, Mikkel Borg Bergsøe, er et menneske med en tilsyneladende ustoppelig trang til at manifestere sig overalt på kloden med bryggerier, ølbarer og restauranter. Så der er ikke noget underligt i, at Mikkeller nu også er gået ind i Tivoli. Det ligger jo sådan set til højrebenet at servere bryggeriets gode, internationalt velbrandede håndværksøl sammen med det traditionelle danske køkken i den historiske have.  Det giver således mening, at Mikkeller har overtaget Tivolis Færgekro, hvor der i forvejen var et lille mikrobryggeri. De nye bryg fra Færgekroens anlæg er dog først færdige om en måneds tid, så vi måtte »nøjes« med øl fra Mikkellers andre bryggerier, som blandt andet tæller Warpigs i Kødbyen og Baghaven på Refshaleøen, den aften vi var forbi. Uanset øl og mad vil Færgekroens største attraktion altid være, at den ligger lige ud til Tivolisøen, som man kan sidde ude på terrassen og spejle sig i, når solen skinner. Den aften, vi lagde vejen forbi, var vejret absolut mere til at sidde inde, hvilket nu også var helt fint, for så fik vi tjekket den nye indretning af krostuen ud. Interiøret er brunt med platter på væggene.Fold sammenLæs mereFoto: Asger Ladefoged. Hvad de færreste måske ved, så er Mikkel Borg Bergsøe ikke bare en virtuos entreprenør og ølbrygger; han er også meget optaget af design. Indtil han kunne leve af Mikkeller, ernærede Bergsøe sig faktisk en overgang ved at støvsuge dødsboer for klassisk dansk design og sælge det videre. Denne metier har han tydeligvis brugt på Færgekroen, som nu indrettet i gennemført retrostil med spisebåse i brunt træ, platter på væggene og små, buttede glas på bordene. Fra højttalerne genkendte jeg blandt andet Jomfru Ane Bands »Plutonium«-sang og Sods’ ska-agtige »Copenhagen« fra 1970erne, og selvfølgelig også grandprix-klassikeren »Dansevise« fra 1963. Desværre rækker det gennemførte regi ikke til akustikken, som er udpræget ringe, hvilket ikke bliver bedre af, at man sidder ekstremt tæt: Jeg kunne desværre alt for tydeligt lugte, at den unge mand bag mig næppe havde været i bad den dag. Og mens vi er ved kritikpunkterne, bliver jeg nødt til at sige, at såvel logistik som servicesejlede, den aften vi var på besøg. Det begyndte, allerede da vi ankom, med, at receptionisten havde svært ved at finde min reservation, og blev endnu værre, da vores udenlandske tjener viste sig absolut ikke at have nogen viden om de øl, hun serverede. Hver gang jeg havde et spørgsmål om et af husets 12 forskellige bryg fra fad, måtte hun op i baren og spørge, og vi blev forsinket med yderligere fem-ti minutter. Til sidst fandt jeg ud af, at det var meget hurtigere selv at gå op i baren og spørge. Mikkeller Færgekroen i Tivoli.Fold sammenLæs mereFoto: Asger Ladefoged. Hvad angår maden, er den en forlængelse af den retro-klassiske indretning med et let tvist, som formentlig skyldes Borg Bjergsøes baggrund i 1990erne, ironiens årti. Vi snakker rejecocktail, tarteletter, stjerneskud, stegt flæsk, biksemad og citronfromage. Det kan jo også være sjovt nok, problemet var bare, at retterne havde meget svært ved at finde frem til bordet. Der gik en halv time, fra vi kom ind ad døren, til vores snack – en skål flæskesvær med urtemayo til at dyppe i – ramte bordet, og en stiv klokketime, før vi fik vores forretter. Der var således rigelig tid til at studere de to første øl – vi kørte små 20 centiliters smageglas, som står i 43-46 kroner, for at kunne komme mere rundt i øludvalget. Jeg fik en ekstremt sur såkaldtwild ale,Feast of Solitude 2021, et bryg for viderekomne i den spontangærede belgiske stil. Mens min ledsagers weissbier omvendt ikke gjorde meget væsen af sig og placerede sig tæt på midterstriben. Vi fandt begge mere behag i den næste runde øl, som begge var IPAer, henholdsvis Burst, som var relativt klassisk, og Metro, der var en saftig og ufiltreret milkshakeagtig New England IPA. Sidstnævnte endte med at blive aftenens favorit og passede i øvrigt fint til de længe ventede forretter. Rejecocktail. NB: Der var ikke caviar på den cocktail, vi fik. Det koster 115 kroner ekstra.Fold sammenLæs mereFoto: Asger Ladefoged. Min ledsager fik en rejecocktail med rejer, som er smagt både værre og bedre, garneret med diverse grønt i form af agurk, dåseasparges, salat og en relativt sødmefuld cocktailsauce. Bestemt en forret inden for skiven, hvilket jeg også vil sige om min røgede laks, som blev serveret i en ikke specielt dekorativ bunke sammen med flødestuvet spinat, som tydeligvis var krydret med masser af muskat, og et par skiver toast. Tartetter med hønsekød.Fold sammenLæs mereFoto: Asger Ladefoged. Relativt kort tid efter ankom vores to tarteletter med fyld af trevlet kyllingekød og dåseasparges, som holdt samme gedigne niveau, hvilket vil sige et stykke over, hvad man for eksempel udsættes for i de gamle familiehaver på Frederiksberg, uden at nå samme højder som for eksempel Palægade og Møntergade. Biksemad.Fold sammenLæs mereFoto: Asger Ladefoged. Så gik der endnu engang alt for lang tid; så lang tid at vores maver faktisk allerede havde lukket og slukket, da de to hovedretter i monsterstørrelse endelig ankom. Jeg fik en luksusudgave af den gode, gamle biksemad, som var stor nok til at mætte en hel familie: Omdrejningspunktet var 200 gram oksemørbrad – eller »strip-lonne«, som den danske tjener, som nu havde vores bord, udtalte det. Garneret efter alle kunstens regler med kartofler og hele to spejlæg toppet med et seriøst riv af gode, sorte vintertrøfler. HP Sauce hører sig til og »West-chester«-sauce, som tjeneren sagde. Jeg tænker, at det må have været Worcestershire Sauce (som udtaleswustershire). På siden en udmærket bearnaisesauce, som dog var kold og så tyk, at den ikke kunne hældes ud af sauceterrinen, så jeg måtte tage en ske til hjælp. Alt i alt en seriøs omgang stoddermad, som især scorede point på den klassiske kombination af æg og trøffel. Dog kunne jeg godt have brugt lidt mere smag af stegt løg, som jeg synes hører til her. Stegt flæsk med persillesauce.Fold sammenLæs mereFoto: Asger Ladefoged. Min ledsagers hovedret havde også masser af stodder-appeal. Hun fik en versionering af stegt flæsk med persillesauce, hvor flæsket var skåret i fire tommetykke skiver, og – så vidt jeg kunne læse mig til – braiseret i øl og derefter friteret med et særdeles sprødt resultat til følge. Det vellykkede stodderflæsk blev serveret med tyk, heftigt muskatkrydret persillesauce, kartofler og glaserede rødbeder. Til disse to herreretter var der behov for en ordentlig gang humle-riv, hvilket Hotside Pale Ale var i stand til at levere. Citronfromage.Fold sammenLæs mereFoto: Asger Ladefoged. Selvom vi nu mildt sagt var mere end mætte, måtte vi lige teste Mikkellers citronfromage, som bestemt ikke lignede den relativt lette og luftige version, min mormor plejede at lave. Denne var mere tæt og koncentreret i smagen som encurd, toppet med lidt æblegelé, fed flødeskum og ribsgelé. Men igen, ganske udmærket. Og således konkluderer vi: Mikkellers gennemførte retroudgave af Færgekroen serverer godt øl og gedigen, sjov mad, mens logistikken og servicen sejler. Eftersom det primært er maden, som tæller her på siden, bliver det til tre stjerner.  FAKTADet spiste viFlæskesvær, 50 kronerRøget laks, 145 kronerRejecocktail, 165 kronerTarteletter, 130 kronerStegt flæsk, 225 kronerBiksemad, 265 kronerCitronfromage, 65 kronerFOLD UD Flæskesvær, 50 kroner Røget laks, 145 kroner Rejecocktail, 165 kroner Tarteletter, 130 kroner Stegt flæsk, 225 kroner Biksemad, 265 kroner Citronfromage, 65 kroner FAKTASådan tildeler vi stjernerPå Berlingske giver vi stjerner ud fra en absolut skala.Det betyder, at alle steder, vi klassificerer som »restaurant«, vurderes kvalitativt i direkte forhold til hinanden.Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste.Når vi vurderer en restaurantoplevelse, lægges der primært vægt på maden.Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen.Når vi anmelder andre typer måltider end »restaurant«, som for eksempel frokost, spisebar/gastropub/spisested*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori.Det vil sige, en sandwich er altid målt op mod andre sandwicher og aldrig op mod en middag på for eksempel Noma.*Spisebar/gastropub/spisested dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.FOLD UD På Berlingske giver vi stjerner ud fra en absolut skala. Det betyder, at alle steder, vi klassificerer som »restaurant«, vurderes kvalitativt i direkte forhold til hinanden. Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste. Når vi vurderer en restaurantoplevelse, lægges der primært vægt på maden. Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen. Når vi anmelder andre typer måltider end »restaurant«, som for eksempel frokost, spisebar/gastropub/spisested*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori. Det vil sige, en sandwich er altid målt op mod andre sandwicher og aldrig op mod en middag på for eksempel Noma. *Spisebar/gastropub/spisested dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand. Mikkeller Færgekroen Tivoli, Vesterbrogade 3, 31325014 Priser: Hovedret 175 kroner.",
        "metadata": {
            "source": "https://www.berlingske.dk/gastronomi/soeren-frank-restauranten-har-en-ikonisk-beliggenhed-men-det-meste",
            "image_url": null,
            "publication_time": "Torsdag d. 11. april 2024, kl. 20.57",
            "author": "Søren Frank",
            "related_links": [],
            "attachments": []
        }
    }
}