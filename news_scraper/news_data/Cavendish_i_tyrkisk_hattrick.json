{
    "version": "1.0",
    "document": {
        "id": 20216,
        "title": "Cavendish i tyrkisk hattrick",
        "content": "Den britiske topsprinter blev båret over stregen på endnu en flad og ret begivenhedsløs dag i Tyrkiet Rundt. Det skulle have været dagen, hvor Mark Cavendish gnistrede i direkte duel mod sin gamle rival André Greipel. Men da 4. etape spidsede til i det ventede spurtopgør mellem to af cykelsportens fartfænomener, viste Cavendisk og team-kollegerne fra QuickStep sig at være totalt suveræne.  Etapesejren var den tredje til Cavendish i dettes års udgave af Tyrkiet Rundt og den femte i sæsonen 2014. Og når man, som tilfældet var i målbyen Marmaris, endda har holdkammerat Mark Renshaw på en tredjeplads foran Lampres argentinske hurtigmand Maximilian Richeze, vidner det om en ret nem dag på kontoret. Hvis afslutningen var forholdsvis udramatisk, blev etapen som helhed ikke uden en smule ufrivillig spænding. Løbsarrangørerne måtte således stoppe rytterne undervejs, fordi kraftige regnskyl gjorde nedkørslen fra Dalaman for risikabel.  Da løbet blev genoptaget, satte sprinterholdene sig planmæssigt frem for at neutralisere dagens tidlige udbrud og på de sidste kilometer trådte QuickSteps magtfulde mandskab for alvor i karakter med Cavendish som punktumsætter. I den samlede stilling er det stadig estiske Rein Taaramäe (Cofidis), der fører.",
        "metadata": {
            "source": "https://www.berlingske.dk/sport/cavendish-i-tyrkisk-hattrick",
            "image_url": "https://berlingske.bmcdn.dk/media/cache/resolve/image_x_large/image/86/863039/7339009-britains-mark-cavendish-celebr.jpeg",
            "publication_time": "Onsdag d. 30. april 2014, kl. 17.18",
            "author": null,
            "related_links": [],
            "attachments": []
        }
    }
}