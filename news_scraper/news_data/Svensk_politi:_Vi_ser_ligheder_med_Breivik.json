{
    "version": "1.0",
    "document": {
        "id": 13376,
        "title": "Svensk politi: Vi ser ligheder med Breivik",
        "content": "I et interview med det norske VG fortæller svensk politi, at de agter at efterforske, om gerningsmanden bag det svenske skoleangreb, 21-årige Anton Lundin Pettersson, har ladet sig inspirere af massemorderen Anders Behring Breivik. Politichef Niclas Hallgren nævner til avisen, at der er visse ligheder mellem den svenske gerningsmand og Breivik: Måden de var klædt, at de begge angreb alene og begge var optaget af internettet. De har dog endnu ikke fundet direkte tegn på, at Breivik skulle være Anton Lundin Petterssons forbillede. »Vi har ikke gjort os den erfaring endnu, men det er klart, at vi har tænkt på den tragiske hændelser (der skete i Norge red.) Så der er visse ligheder, og dem vil vi se nærmere på længere fremme i efterforskningen, siger Niclas Hallgren. Udover de åbenlyse ligheder har svensk politi også bekræftet, at Anton Lundin Pettersson har efterladt sig et form for afskedsbrev. Det samme gjaldt Breivik, der dog ikke begrænsede sig til et brev, men skrev et helt manifest. BNB",
        "metadata": {
            "source": "https://www.berlingske.dk/internationalt/svensk-politi-vi-ser-ligheder-med-breivik",
            "image_url": "https://berlingske.bmcdn.dk/media/cache/resolve/image_x_large/image/20/207036/11123792-lys-og-blomster-for-ofrene-i-trollhttan-sweden-attack-school.jpg",
            "publication_time": "Fredag d. 23. oktober 2015, kl. 14.33",
            "author": null,
            "related_links": [],
            "attachments": []
        }
    }
}