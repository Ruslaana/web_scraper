{
    "version": "1.0",
    "document": {
        "id": 4550,
        "title": "Er du forelsket i din berøringsskærm?",
        "content": "Har du rørt din smartphone i dag? Og din tablet? Naturligvis har du det. Med en vis sandsynlighed sidder du endda og læser netop dette lige nu, mens din finger scroller ned over skærmen. For touchskærmen – eller på dansk: berøringsskærmen – er dit kæreste eje. Ja, man kan på sin vis argumentere for, at du holder endnu mere af den end netop din kæreste, ægtemand eller hustru. For i gennemsnit rører du ved den 2.617 gange om dagen, og mon ikke det kun er de mest heftigt nyforelskede, som berører hinanden bare tilnærmelsesvist lige så mange gange i løbet af en dag. Oplysningen stammer fraen undersøgelseforetaget af den amerikanske dataanalysevirksomhed Dscout. Virksomheden installerede i 94 Android-skærme særlig software, som kan måle præcist, hvor mange gange almindelige brugere trykker,scroller,swiper, skriver – og hvad det nu ellers hedder – på deres (bakteriebefængte) skærme. Og svaret var altså: I gennemsnit 2.617 gange dagligt. De heftigste skærmbrugere var tilmed helt oppe på 5.427 gange om dagen. Undersøgelsen er godt og vel et år gammel, så der må være pæn stor sandsynlighed for, at tallet siden er gået en smule op. For det er jo ikke ligefrem sådan, at fristelserne i det digitale univers er blevet færre siden.  Men for gennemsnitsbrugeren gav antallet af berøringer sig udslag i 76 selvstændige skærmsessioner på i alt to timer og 25 minutter dagligt. Undersøgelsen viste oven i købet, at hele 87 procent af brugerne lod sig rive ud af deres søvn på tidspunkter mellem midnat og kl. 5 om morgenen for at tjekke deres smartphone mindst én gang. Dertil kommer, vel at mærke, den tid, vi bruger på at stirre på de større skærme – fjernsynet og computeren. Eksempelvis brugte danske børn mellem syv og 12 år i fjor godt og vel tre timer dagligt med forskellige skærme, viserDR Medieforsknings seneste rapport. Vi overfører med andre ord en større og større del af vores opmærksomhed fra den tredimensionelle virkelighed med dens utallige lugte, detaljer og næsten uendelige dybde og vidde til en flad skærm på mellem fem og 55 tommer. Derinde udlever vi en større og større del af vores tilværelse, hvad enten det er for at få lynhurtige nyhedsfix, være »sammen med« venner, familie og bekendte eller for at få et skud underholdning i form af streamingserier eller rørende dyrevideoer, der popper op, når vi scroller ned over vores Facebook-feed.  For os over 40-50 år er det en helt sindssyg udvikling. Vi husker tiden før internettet og selv computerskærmen – dengang DR kun havde én TV-kanal, der først begyndte at sende sidst på eftermiddagen. Mine personligt vildeste elektronikoplevelser fra barndommen var dengang i 1972, da min far til endeløs jubel købte et farve-TV op til OL i München i 1972, samt da min kammerats far et år eller to senere for en mindre formue investerede i en lommeregner, der beherskede de fire regnearter. Det var en magisk ud-af-kroppen-agtig oplevelse at se den svare »256«, når man havde skrevet 16 X 16 på den. Men allerede dengang talte eksperter – med en vis overdrivelse – om, at det kunnevære farligtat se for meget TV. Målinger viste nemlig, at når man ser TV, går hjernen i en slags passiv og angiveligt fordummende trancetilstand. I dag kalder man typisk tilstanden for zombieagtig, og den oplever jeg næsten dagligt, når jeg med stadigt højere stemmeleje forsøger at få kontakt til mine teenagepiger, mens de stirrer ned i deres respektive småskærme.  Men Snapchat, Instagram, YouTube, Spotify og især den svimlende mængde serier på Netflix og HBO er, som udgangspunkt, bare mere fængende end en halvgammel far, der spørger, hvordan det gik i skolen i dag. Så uimodståelig er deres lille touchskærm, at de selv under streaming af en TV-serie på fjernsynet bare må tjekke den med jævne mellemrum. For tænk, hvis de gik glip af noget. Mine døtre kan naturligvis ikke huske en verden uden nettet. De kan knap nok huske en verden uden streaming og helt naturlig adgang til alverdens underholdning på en lille skærm, som de kan have med sig overalt. Så det helt store og overordnede spørgsmål er naturligvis: Hvordan vil det påvirke dem og deres jævnaldrende – verdens første ægte smartphonegeneration? Bliver de til følelsesløse zombier uden evne til at fordybe sig i noget og dermed til sprællende ofre for stadigt mægtigere og teknisk innovative multimilliarddollarvirksomheder på den digitale verdensscene? Jeg tvivler stærkt, men omvendt kender jeg ikke svaret, og der er overraskende lidt forskning, som kan hjælpe på vej. Hvilket efter alt at dømme skyldes, at berøringsskærmene har været her i så få år, at ingen kender konsekvenserne til bunds. Endnu.  For nylig vakte en britisk ekspert i narkomani opsigt meddenne udtalelse: »Når du forærer dit barn en tablet eller en mobil, giver du dem i virkeligheden et glas vin eller et gram kokain.« Hendes udtalelse kom på baggrund af et stigende antal britiske og især amerikanske teenagere, der går til afvænning for »digital afhængighed«. Imens udvikler elektroniske gadgets sig med forrygende hast: Virtual reality, briller med augmented reality, som lægger et elektronisk lag oven på virkeligheden, og næste skridt bliver formentligdirekte hjerneopkoblingtil nettet og til dets parallelle og eksplosivt voksende kunstige intelligens. Ender vi med at leve helt afkoblet fra det, vi kalder virkeligheden, og som har været vores eneste erfaringsgrundlag siden tidernes morgen?",
        "metadata": {
            "source": "https://www.berlingske.dk/samfund/er-du-forelsket-i-din-beroeringsskaerm",
            "image_url": "https://berlingske.bmcdn.dk/media/cache/resolve/image_x_large/image/2/22304/19014405-taiwan-economy-htc.jpg",
            "publication_time": "Lørdag d. 04. november 2017, kl. 08.07",
            "author": "Lars Henrik Aagaard",
            "related_links": [],
            "attachments": []
        }
    }
}