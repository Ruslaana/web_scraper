{
    "version": "1.0",
    "document": {
        "id": 8203,
        "title": "Iværksætteren Jonathan tog fri – og blev ramt af stress: »Jeg måtte gå på sygedagpenge, selvom jeg var vant til en høj indtægt«",
        "content": "»Jeg havde lige indledt et forhold og var glad og nyforelsket. Ingen af mine firmaer var i krise, og alt kørte i et Red-Bull gear. Men en dag da jeg stod i badet, begyndte jeg at græde. Det var skræmmende at stå og være ked af det uden grund. Jeg prøvede som et rationelt menneske at forstå, hvorfor jeg stod og græd. Det var begyndelsen på mit stressforløb, for dér begyndte jeg at give slip. Jeg havde taget 14 dages fri på grund af rygsmerter. Den første uge havde jeg det fantastisk. Men efter en uge hvor jeg havde mærket efter, hvordan jeg egentlig havde det, kom regningen. Og når man begynder at få det sådan, er det altopslugende. Hvert minut, du er vågen, kører kroppen afsted. Jeg hedder Jonathan Løw, 40 år gammel og iværksætter. Jeg havde to virksomheder. Mit eget selvbillede var, at jeg ikke kunne få stress, og slet ikke en depression. Når jeg kigger tilbage, havde jeg i næsten et år gået med smerter i ryg og nakke, mens stressen kom snigende. I tidernes morgen var jeg på landsholdet i badminton, og indtil jeg blev lidt chubby på mine gamle dage, havde jeg altid været i god form. Så min fysioterapeut kunne ikke helt forstå, hvordan jeg kunne have smerter, når jeg lavede de rigtige øvelser og var i god form. Iværksætter Jonathan Løw fik stress som 35-årig.Fold sammenLæs mereFoto: Oscar Scott Carl. »Jeg synes, du skal tage 14 dages fri fra arbejde,« foreslog hun. »Hvorfor skulle jeg det?« svarede jeg. »Mine medarbejdere har brug for mig, og smerterne kommer vel ikke, fordi jeg sidder på en stol hele dagen.« Hun spurgte, om jeg havde nogle symptomer? »Pulsen kørte lidt hurtigere.« Da jeg græd for anden gang i samme uge, ringede jeg til min mor og sagde, at jeg var nervøs for at miste kontrollen med mig selv. Det var et stort kontroltab at erkende, jeg havde stress. Kroppen havde taget over for at beskytte mig, men jeg følte ikke selv, at den beskyttede mig. Jeg mærkede hurtig hjertebanken og tydelig puls på halsen, som bankede derudaf. Min tanke var, at så snart jeg søgte hvile, ville jeg få ro. Men når jeg sad i sofaen, kunne min krop ikke forstå, at jeg slappede af. Når den havde kørt to år i højt gear, kunne jeg vel ikke forvente af en organisme, jeg havde presset så længe, at den pludselig slappede af. FAKTABerlingske sætter fokus på stressI en artikelserie sætter Berlingske fokus på stress i forskellige faggrupper. I alle uddannelsesgrupper, undtagen blandt mænd med en kort videregående uddannelse, er der sket en stigning i andelen med et højt stressniveau. Hver fjerde dansker føler sig stresset, og den tidligere regering nedsatte et stresspanel for at komme problemet til livs. Læger anslår, at halvdelen af alle depressioner skyldes stress.Læs eller genlæs også historien om den stressramte læge Katharina, som nægtede at gå til lægen.Kilde: Regeringen.dk, Den Nationale Sundhedsprofil 2017, Kristeligt Dagblad.FOLD UD I en artikelserie sætter Berlingske fokus på stress i forskellige faggrupper. I alle uddannelsesgrupper, undtagen blandt mænd med en kort videregående uddannelse, er der sket en stigning i andelen med et højt stressniveau. Hver fjerde dansker føler sig stresset, og den tidligere regering nedsatte et stresspanel for at komme problemet til livs. Læger anslår, at halvdelen af alle depressioner skyldes stress. Læs eller genlæs også historien om den stressramte læge Katharina, som nægtede at gå til lægen. Kilde: Regeringen.dk, Den Nationale Sundhedsprofil 2017, Kristeligt Dagblad. Mig og min medstifter havde et firma, som vi var i gang med at bygge op, men jeg måtte trække stikket i den periode. I første omgang sagde medstifteren, at det var okay. Han troede, det var kortvarigt. Men jeg kunne mærke efter 14 dage, at den pause, der skulle gøre det hele bedre, gjorde det hele værre. Kroppen havde givet slip for længst, og jeg måtte fortælle ham, at jeg ikke kom tilbage. Det er et grundvilkår for iværksættere, at der altid er en mail at besvare, en kunde, du kan sælge til, eller en medarbejder med et spørgsmål. Det kunne jeg ikke sætte grænser for. Der er nogle deadlines og mål, der skal nås. Jeg stoppede, når jeg havde nået dem, men problemet var, at jeg aldrig kom helt i mål. Jeg var heller ikke i stand til at holde foredrag med min anden forretning, og pludselig stod jeg uden indtægt. Vi havde ikke trukket løn endnu, da vi var en nyopstartet virksomhed.  Jeg ringede til ham igen, og han blev vred. »Nu har vi det her sammen, og du kan ikke blive ved med at være en del af det, hvis du ikke kan lægge de timer i det, som skal til,« sagde han. Jeg måtte gå på sygedagpenge, selvom jeg var vant til en høj indtægt. Jeg havde ikke sparet op, for det jeg havde tjent, investerede jeg i mine virksomheder. Realiteten er, at som iværksætter findes der nogle groteske regler. Jeg skulle holde foredrag, men kunne ikke melde afbud, for det var at regne som arbejde at sende mails. Hvis ikke jeg ville trækkes 25 procent i sygedagpenge, måtte venner og familie kigge min kalender igennem. Mit forhold gik i stykker efter tre måneder. Jeg vil ikke bebrejde hende, for vi havde lige mødt hinanden. Men det var en lettelse. Èn mindre, jeg skulle vise overskud over for. Min identitet i mit arbejde var væk. De ting, jeg holdte af at lave, kunne jeg ikke. Mine dage var at stå op, spise morgenmad, selvom jeg ikke havde lyst, ligge på sofaen og gå lange ture. Men min stress udviklede sig til en depression, og hvis du bliver virkelig deprimeret, bliver du sikker på, at du aldrig får det godt. Et sted inde i mig, holdt noget mig kørende. Men hvis jeg skulle leve sådan resten af mit liv, havde jeg begået selvmord. Det er der ingen tvivl om. Det er uudholdeligt. Nu bliver jeg helt påvirket af det... Undskyld. Det er en uudholdelig tilstand at være i. Det er det virkelig, nu jeg tænker tilbage på det. Det var et overlevelsesinstinkt, som satte ind. »Mine dage var at stå op, spise morgenmad, selvom jeg ikke havde lyst, ligge på sofaen og gå lange ture,« siger Jonathan Løw.Fold sammenLæs mereFoto: Oscar Scott Carl. »Du har kørt på din krop så længe, at du har ødelagt din balance i kroppen.« sagde psykiateren. »Jeg vil foreslå, at du tager noget medicin.« Det skulle jeg ikke, tænkte jeg. Men jeg var desperat, for psykologi hjalp ikke. Lykkepiller er et grotesk navn, for du oplever ikke lykke, du oplever normalitet. Det havde stået på i otte måneder på det tidspunkt, og det er længe, når man føler sig død. Det er som at gå rundt som en zombie, og du kan ikke binde følelsen op på nogen årsag. Jeg endte i en hospitalsseng og fik en let narkose. Elektroder blev sat på mit hoved og fremkaldte et krampeanfald. Elektrochokket havde fjernet lidt korttidshukommelse. Jeg kunne ikke placere månederne, men havde ingen pinefulde symptomer, og hukommelsen kom langsomt tilbage. Det var en magisk måde at komme ud af den pinefulde tilstand på, og det giver et håb om, at der er en vej ud af det. Gode dage begyndte at komme. Ikke lykkelige, men tålelige. Jeg har indset: Iværksætteri er vigtigt for mig, men vigtigere er det heller ikke. Man bør aldrig sætte sin virksomhed før sig selv. Nu prøver jeg at være egoistisk. Hvis mit behov er at holde ferie, så må jeg leve med at skuffe en kunde. Iværksætteri kræver flere timer, og hvis du har arbejdet 50 timer, er det okay at slukke computeren – ellers er der ingen grænse. Så kan du lige så godt arbejde 100 timer. Hvis målet er at nå i bunden af indbakken eller nå alle salgsmål, har du aldrig fri. Det er ikke noget, jeg har løst, men jeg er blevet bedre til at sige: »Nu er det weekend«.«",
        "metadata": {
            "source": "https://www.berlingske.dk/indland/ivaerksaetteren-jonathan-tog-fri-og-blev-ramt-af-stress-jeg-maatte-gaa-paa",
            "image_url": "https://berlingske.bmcdn.dk/media/cache/resolve/image_x_large/image/121/1214497/23226376-.jpg",
            "publication_time": "Mandag d. 21. oktober 2019, kl. 20.20",
            "author": "Mads Klitgaard",
            "related_links": [],
            "attachments": []
        }
    }
}