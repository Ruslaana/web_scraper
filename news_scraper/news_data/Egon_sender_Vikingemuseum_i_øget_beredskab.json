{
    "version": "1.0",
    "document": {
        "id": 17284,
        "title": "Egon sender Vikingemuseum i øget beredskab",
        "content": "Museumsansatte, gæster og vikingeskibe kan ånde lettet op. Lørdagens storm Egon førte godt nok til forhøjet vandstand i Roskilde Fjord, men ikke så højt, at det udgjorde en risiko for byens vikingeskibsmuseem, der ligger lige ud til fjorden.  Dermed blev Egon aldrig rigtigt farlig for museet og dets mange klenodier fra Vikingetiden, forklarer Claus Christiansen, chef for bygningsdrift ved museet. »Vi slap med skrækken og et øget beredskab, hvor vi havde vagt på hele natten. Vandet stod højest omkring klokken fem, hvor det stod 1,26 over normalt, men det var ikke noget, der gav problemer,« siger Claus Christiansen. Sidst ramt i 2013Sidst, Vikingeskibsmuseet blev ramt af store vandmasser, var ved stormfloden efter stormen Bodil i december 2013. Dengang stod vandet knap tre meter over normalt, hvilket blandt andet fyldte en hulvæg med vand, som museet måtte bore i for at lette trykket, ligesom vandmasserne fjernede flere sandsække.  I museet er det ekstremt vigtigt at holde en konstant luftfugtighed, da den voks, der sidder i de gamle vikingeskibe, ellers kan gå i opløsning. Men det skete hverken i december sidste år eller lørdag nat. »Der var ingen gennembrud og derfor heller ikke risiko for, at luftfugtigheden ændrede sig,« siger Claus Christiansen. Museet holder derfor også åbent søndag. ",
        "metadata": {
            "source": "https://www.berlingske.dk/samfund/egon-sender-vikingemuseum-i-oeget-beredskab",
            "image_url": "https://berlingske.bmcdn.dk/media/cache/resolve/image_x_large/image/46/467428/8154210-storm-stormdec2013.jpg",
            "publication_time": "Søndag d. 11. januar 2015, kl. 11.00",
            "author": "Niklas Ernst",
            "related_links": [],
            "attachments": []
        }
    }
}