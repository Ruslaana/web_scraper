{
    "version": "1.0",
    "document": {
        "id": 19795,
        "title": "Göteborg igen terror-centrum",
        "content": "STOCKHOLM: Svensk politi mener at have afværget et terrorangreb mod et ukendt mål i Göteborg i går. Politiet foretog tidligt lørdag en række anholdelser og patruljerede i stort antal i gaderne i den centrale del af den vestsvenske storby efter at have fået et »troværdigt tip« om, at en bombe skulle detoneres - muligvis nær et stort indkøbscenter. »Vi har haft et antal personer i forhør i dag, der er mistænkt for forberedelse til terror, og analyserer nu resultatet af de forhør,« siger politiets pressetalsmand, Marie Åhman, til Berlingske Tidende.  Hun kan ikke sige, om man stadig leder efter mulige involverede, men politiet har nedsat en særlig efterforskningsgruppe, der skal arbejde videre med sagen: »Jeg kan sige, at vi trods anholdelserne ikke kan afskrive, at truslen fortsat eksisterer, men meget mere kan jeg ikke sige. Jeg kan dog dementere visse detaljer i medierne, som at der f.eks. skulle have været en lastbil involveret i planerne. Det er ren spekulation.« Sagen gør, at Göteborg endnu engang placerer sig i centrum, når det handler om terroraktivitet i Norden. Terrorsag ruller Netop nu pågår en retssag i Tingsrätten i Göteborg, hvor to mænd på henholdsvis 22 år og 26 år sidder anklaget for at have planlagt en terroraktion i samarbejde med den somaliske oprørsgruppe al-Shabaab, der i mange lande er klassificeret som terrororganisation, og som tidligere har vist sig at have stærke bånd til Göteborg - og derfra videre til bl.a. ekstremister i Danmark.  »Politiet har ikke givet mange oplysninger om bombetruslen, og vi ved overhovedet ikke, om sporene peger i ekstremist-retning, men der spekuleres allerede i, at det måske kan have en kobling til retssagen. De to mænd på anklagebænken har været i Somalia for at blive trænet, og det kan jo have tricket andre i omgangskredsen, at de nu er for retten. Men det er indtil videre spekulation,« siger en af Sveriges ledende terroreksperter, forskningschef for Centrum for Asymmetriska Trusler- og Terrorstudier ved den svenske Forsvarshögskola, Magnus Ranstorp, der kalder Göteborg et særligt udsat område. »Dels har man områder med mange indvandrere - ikke mindst fra Somalia - der i forvejen kæmper med sociale problemer som diskriminering, arbejdsløshed og khat-misbrug, men vigtigst af alt, så har det vist sig, at al-Shabaab har nogle dygtige rekrutterere i dette område. Der er et ekstremistisk miljø bl.a. omkring Bellevue-moskéen, men Göteborg skiller sig ikke mindst ud ved at have nogle lukkede studiecirkler og såkaldte »kælder-moskeer«, hvor der snarere er tale om direkte rekruttering af unge mennesker end traditionelle radikaliseringsprocesser. Bl.a. ved vi, at al-Shabaab ledere har live-kontakt med de her studiecirkler via f.eks. paltalk på internettet,« siger Magnus Ranstorp og peger på, at den såkaldte Glostrup-celle i den store, danske terrorsag fra 2005 blev anført af en mand ved kaldenavnet »Maximus« fra det ekstremistiske miljø i Göteborg. Som Berlingske Tidende tidligere har skrevet, havde også manden, der angreb Kurt Westergaard i sit hjem 1.januar i år, samt en dansk-somalier, der sidste år udførte et selvmordsangreb i Mogadishu, bånd til studiecirkler og moskeer i Göteborg-området. Forhøjet trusselsniveau Sverige forhøjede 1. oktober det generelle terrortrusselsniveau pga. øget aktivitet og bekymrende efterretninger fra resten af Europa, men det svenske sikkerhedspoliti vil indtil videre ikke afsløre, om der er nogen forbindelse mellem gårsdagens formodede terrorplaner i Göteborg og det generelle trusselsniveau. »Jeg kan sige, at den her sag og anholdelserne indtil videre ikke umiddelbart påvirker det generelle trusselsniveau,« siger pressetalsmand ved Säpo, Maria Martinsson, der ikke vil kommentere, om terrortruslen kan have noget med den pågående retssag at gøre. »På dette tidspunkt i efterforskningen kan vi ikke fortælle om den type koblinger. Vi kan heller ikke udtale os om de anholdtes baggrund, om de mulige motiver eller om de har kontakt til særlige organisationer eller andre lande, men jeg kan sige, at Säpo hjælper politiet i Göteborg-regionen,« siger hun.",
        "metadata": {
            "source": "https://www.berlingske.dk/internationalt/goeteborg-igen-terror-centrum",
            "image_url": "https://berlingske.bmcdn.dk/media/cache/resolve/image_x_large/image/82/820731/3238447-goteburg.jpg",
            "publication_time": "Lørdag d. 30. oktober 2010, kl. 19.30",
            "author": null,
            "related_links": [],
            "attachments": []
        }
    }
}