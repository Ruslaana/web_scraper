{
    "version": "1.0",
    "document": {
        "id": 9639,
        "title": "Konstant nye krav til bank-IT slider",
        "content": "De mange krav fra myndighederne herhjemme og i udlandet slider på både pengekassen og medarbejderne i IT-virksomheden BEC, der leverer IT-systemer til omkring 50 danske pengeinstitutter. Hvor der sidste år blev brugt 160 millioner kroner på opgaver, hvor IT skal tilpasses nye og skrappere regler om investeringsrådgivning, persondata, kapitalberegninger og overvågning af hvidvask, regner BEC i år med at skulle bruge over 200 millioner kroner på opgaven. »Der har virkelig været tryk på lovgivningsmøllen i de seneste år. Vi har mindst syv større, danske og internationale lovkomplekser, som vi skal indarbejde i vores systemer i 2016-2018 for, at vores kunder overhovedet må have lov til at drive bank. I mit sind er der ingen tvivl om, at dette kommer for hurtigt og alt for omfattende, for det suger jo udviklingskræfter væk fra vores mere innovative udvikling af nye, digitale muligheder til danske bankkunder,« siger Kurt Nørrisgaard, som siden 2004 har været administrerende direktør for BEC, hvis hovedsæde 1. april blev udviddet til større lokaler i Roskilde. Han tilføjer, at lovgivningen ofte er så omfattende, at man kun kender detaljerne og betydningen for Danmark få måneder, før den træder i kraft. »Vi er simpelt hen nødt til at gå i gang med at udvikle systemerne til at håndtere de nye regler, før vi kender de endelige regler - ellers kan vi ikke nå det. Det er jo en helt skør anvendelse af ressourcer og medfører en oplagt risiko for at spilde udviklingskroner på at gå i den forkerte retning. Men vi gør alt, hvad vi overhovedet kan,« fastslår han. BECs IT-systemer bruges af pengeinstitutter, som tilsammen betjener 24 procent af de danske erhvervskunder og 20 procent af de danske privatkunder.  BEC, der blev stiftet i 1964 som Bankernes EDB-Central, omsatte i 2016 for 1,4 milliarder kroner mod 1,21 milliarder i 2015 og landede et årsresultat med et underskud på en million kroner efter i 2016 at have øget sine investeringer i pengeinstitutternes fælles IT-systemer fra 346 millioner i 2015 til 386 millioner kroner. I 2017 ventes udviklingsomkostningerne at vokse til 450-500 millioner kroner. Af de sammenlagt lige under 700 ansatte har BEC omkring 400 IT-udviklere ansat og er i færd med at udvide med 90 nye IT-stillinger i Roskilde og Herning. Det er især IT-udviklere, IT-arkitekter og bankspecialister, der gerne skal ind ad hoveddøren. Trods det generelle besvær med at finde kvalificerede IT-folk forventer BECs personaledirektør, Lotte Brøndtoft, ikke at skulle mangle de ønskede hænder. De nye medarbejdere skal blandt andet bygge BECs standardbanksystem ud, levere et nyt system til at håndtere ejendomsfinansiering og servicere Nykredit Bank, som er ved at skifte fuldt over til BECs systemer, som virksomheden hidtil kun har benyttet nogle af. Oveni kommer så at få nye lovkrav bygget ind i alle systemer. ",
        "metadata": {
            "source": "https://www.berlingske.dk/virksomheder/konstant-nye-krav-til-bank-it-slider",
            "image_url": "https://berlingske.bmcdn.dk/media/cache/resolve/image_x_large/image/9/99029/17007115-pix-bec.jpg",
            "publication_time": "Torsdag d. 20. april 2017, kl. 14.20",
            "author": "Thomas Breinstrup",
            "related_links": [],
            "attachments": []
        }
    }
}