{
    "version": "1.0",
    "document": {
        "id": 14049,
        "title": "Finansrådets nye direktør skal være som en tikæmper",
        "content": "Finansrådets formand, Danske Bank direktør Tonny Thierry Andersen vil ikke sætte navn på eventuelle mænd eller kvinder, der kunne kandidere til posten. Men han siger, at arbejdet med at finde en erstatning er i fuld gang. Og vedkommende skal være lidt af en blæksprutte. - Jeg ser det lidt som indenfor atletikkens verden. Vi leder efter en ti- eller syvkæmper, hvor man skal kunne forskellige discipliner, siger Tonny Thierry til Ritzau Finans. - Du skal selvfølgelig forstå, hvad der sker i sektoren, du skal være god til at håndtere medier og kommunikation, du skal forstå, hvilken rolle vi bidrager til samfundet med, man skal også kunne tænke strategisk fremadrettet og forstå regulering, siger Finansrådets formand. Tonny Thierry Andersen forventer, at der er sat navn på den nye direktør inden sommer. Men han vil ikke give sit eget bud, hvem der kunne være i spil til posten. - Er man tikæmper, skal man kunne alle discipliner uden at være verdens mester i én af dem. Du skal altså have et bredt spekter, og det er vi gået i gang med at se på. Og jeg skeler ikke til køn - men vil have den bedste kandidat, siger Tonny Thierry Andersen. Jørgen A. Horwitz har været Finansrådets direktør siden 2002. Han fratræder endeligt med udgangen af juni. Men indtil Finansrådet finder sin nye direktør, vil Horwitz varetage den daglige ledelse af organisationen sammen med vicedirektør Louise Mogensen.",
        "metadata": {
            "source": "https://www.berlingske.dk/virksomheder/finansraadets-nye-direktoer-skal-vaere-som-en-tikaemper",
            "image_url": "https://berlingske.bmcdn.dk/media/cache/resolve/image_x_large/image/26/263292/8255231-finansrdet.jpg",
            "publication_time": "Tirsdag d. 03. februar 2015, kl. 13.31",
            "author": null,
            "related_links": [],
            "attachments": []
        }
    }
}