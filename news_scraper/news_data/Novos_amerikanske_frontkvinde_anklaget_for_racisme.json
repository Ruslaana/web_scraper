{
    "version": "1.0",
    "document": {
        "id": 17172,
        "title": "Novos amerikanske frontkvinde anklaget for racisme",
        "content": "Ifølge Huffington Post er Paula Deen under anklage fra en tidligere medarbejder, og i løbet af retssagen er der kommet en stribe oplysninger frem, der stiller Paula Deen i et ganske uheldigt lys i USA. Ud over at have brugt det meget stødende ord \"nigger\" skulle Paula Deen i en video have lavet racistiske og anitsemitiske jokes og have talt positivt om at hyre sorte til at spille slaver til hendes bryllup efter en oplevelse på en restaurant. - Hele tjenerstaben var midaldrene sorte mænd og de havde smukke hvide jakker på og sorte butterflies. Det var meget imponerende. Restauranten repræsenterede en æra i USA. Efter borgerkrigen, under borgerkrigen. Det var ikke kun sorte mænd, det var også sorte kvinder. Jeg vil kalde kalde dem slaver, skal Paula Deen have sagt på videoen. Paula Deens talsmand afviser alle anklagerne og fortæller, at Paula Deen ikke finder racisme acceptabel. Novo Nordisks samarbejde med Paula Deen var under kraftig beskydning da det blev indgået, da hun er kendt for særdeles fede opskrifter. Hun har blandt andet en opskrift, hvor burger, bacon og donut indgår i samme måltid. /ritzau/FINANS   ",
        "metadata": {
            "source": "https://www.berlingske.dk/virksomheder/novos-amerikanske-frontkvinde-anklaget-for-racisme",
            "image_url": "https://berlingske.bmcdn.dk/media/cache/resolve/image_x_large/image/45/452637/6541747-usa-pauladeen-slur.jpg",
            "publication_time": "Fredag d. 21. juni 2013, kl. 10.48",
            "author": null,
            "related_links": [],
            "attachments": []
        }
    }
}