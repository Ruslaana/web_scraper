{
    "version": "1.0",
    "document": {
        "id": 15710,
        "title": "Her er den store guide til PS4, Wii U og Xbox One",
        "content": "Design Xbox One: *** Microsofts maskine er en overraskende stor og kedelig boks. Væsentligt større end forgængeren Xbox 360. Derudover medfølger en rugbrødsstor ekstern strømforsyning og ditto 3D-kamera, Kinect. PS4: ***** Utroligt kompakt form og med intern strømforsyning. Den ser godt ud, hvad end den ligger ned eller står op. Den frække lysdiode, der skifter farve, er et mere moderne og subtilt designvalg end det store hvide, lysende logo på Xbox One eller de kedelige prikker på Wii U. Wii U: *** Når den står inde i skabet, syner den kompakte og aflange Nintente Wii U, der udkom for et år siden, ikke af meget. Dog kommer konsollen – der ikke er kæk og original at se på som forgængeren Wii – langtfra alene. Der følger en stor strømforsyning, en bevægelsessensor til TVet samt et enormt gamepad inklusiv lade-station med. Intet af det er smukt. Støjniveau Xbox One: ***** Under normal brug hører man sjældent Xboxen. Og at særligt spillene afvikles musestille er en prisværdig bedrift. Det skyldes, at ventilationen i det store kabinet er verdensklasse. Får ikke topkarakter, da den giver lidt for meget lyd under standby. PS4: **** I menuerne og under film er PS4 en meget stille maskine. Men den støjer betragteligt mere end Xbox One under spil på grund af det kompakte design og stærkere grafikkort. Desuden larmer det åbne diskdrev noget mere end Microsofts.  Nintendo Wii U: *** Selve maskinen er forholdvis tavs. Men diskdrevet er en plageånd ved de mere krævende spil. For det suser rundt i et gevaldigt tempo og høres i hele stuen. Det ærgerlige er, at man ikke har muligheden for at installere spillene på harddisken. Det kan man ved konkurrenterne. Hestekræfter Xbox One: **** Den største skuffelse ved Xbox One er nok, at de har været for konservative med særligt valget af grafikkortet i maskinen. Allerede nu kan man se forskel på Xbox-spillene i forhold til PS4 med hensyn til opløsning og detaljegrad. Det bliver kun værre i løbet af de kommende år. PS4: ***** Sony har truffet nogle imponerende valg med hensyn til den tekniske muskelmasse i PS4. Særligt de lynhurtige DDR5-ram og det udmærkede grafikkort byder på fremragende grafiske egenskaber nu og en bedre fremtidssikring end de andre maskiner. Nintendo Wii U: ** Japanske Nintendo er sjældent førende, når det gælder de tekniske specifikationer. Men at Wii U ikke er nævneværdigt stærkere end den otte år gamle Xbox 360 er og bliver skuffende. Det betyder, at samtlige konverteringer fra Xbox One og PS4 skal neddrosles gevaldigt. Styresystem Xbox One: ****** Microsoft er på hjemmebane her, og styresystemet i Xbox One henriver. Intuitivt, kønt og meget a la Windows 8. Der er ikke sparet på tiltagene og særligt stemmestyringen og multitaskingen-systemet »snap« er genialiteter. PS4: **** PlayStation 3 havde et grinagtigt ringe interface. På 4eren er vi oppe på et niveau, der ikke irriterer eller modarbejder brugeren. Det er simpelt, kønt og hurtigt. Men ambitionsniveauet er langt fra på højde med Xbox One. Nintendo Wii U: **** Når man navigerer menuerne, er det såmænd funktionelt nok, men visuelt er det unødvendigt barnagtigt frem for overskueligt. Der er ikke nok multimedia-muligheder helt generelt. Til gengæld er det supersmart, at man kan styre alt på gamepadens trykfølsomme skærm. Controller Xbox One: ****** Kvalitetsfornemmelsen er enorm - det gælder både vægt, materialevalg og ergonomi. Det siges, at Microsoft brugte 100 millioner dollars på at videreudvikle 360’erens i forvejen glimrende controller til den ny model. Ændringerne forekommer måske subtile, men markedets bedste controller er blevet endnu bedre. PS4: ***** Sony har med deres PlayStation 4-controller taget et kvantespring. De tidligere DUAL SHOCK-controllere – som de hedder – har altid været for små og legetøjsagtige. Denne her sidder lige i skabet. Den forstyrrende, strømslugende lysdiode trækker dog ned. Derudover er den stort set på højde med Xboxens styretøj. Nintendo Wii U: **** Wii Us controller får de to konkurrenter til at virke gammeldags og konservative. For dette fungerer ved hjælp af den trykfølsomme skærm også som tavlecomputer. Det fungerer fremragende, og man kan endda spille direkte på controlleren uden at tænde TVet. Men ergonomien og kvalitetsfølelsen er ikke på højde med konkurrenterne. Det trækker op, at man kan (gen)bruge controllerne fra forgængeren Wii. Spiludvalg Xbox One: **** Med et lanceringsportefølje, der er langt bedre end PlayStations, har Microsofts maskine fået en lovende start. Forza Motorsport 5 er fremragende, Dead Rising 3 er dum superunderholdning og Xbox Fitness er nok det mest fornuftige og udfordrende, man overhovedet kan foretage sig på en konsol. PS4: *** Et mildt sagt kedeligt udbud af spil her en måned efter lanceringen udgør en sløv start for Sony, der ellers altid har budt på store spilsoplevelser til deres PlayStations. Derfor tvivler vi heller ikke på, at klassikerne kommer. Der er masser af spændende titler på vej, hvoraf mange af dem dog også udkommer til Xbox One. Nintendo Wii U: **** På trods af 14 måneder på markedet, er der stadig ikke nok gode spil. Bortset fra enkelte Nintendo-producerede Super Mario 3D World, Pikmin 3 samt en fremragende konvertering af Rayman Legends er der langt mellem klassikerne. Spilgiganterne Electronic Arts og Ubisoft har offentliggjort, at de ikke længere udvikler spil direkte til Wii U. Den understøtter dog Wii-spil. Multimedia Xbox One: ***** Xbox One en fremragende medieafspiller med Netflix, Xbox Music, Skydrive-integration og bluray-afspilning. Og det hele kan på sigt styres med fagter og stemmen. Bekvemt. PS4: **** Sony gør hvad de kan og ikke mere. Her er musik, Netflix og bluray-afspilning. Der fungerer simpelt og ligetil. Men ikke lige så intuitivt som Xboxen. Nintendo Wii U: *** Det her er bare ikke Nintendoens stærkeste side, og vi savner i høj grad bluray-afspilning. Til gengæld er det smart, man kan styre sin Netflix via den trykfølsomme skærm på gamepad’en. Samlet score (ikke et gennemsnit) Xbox One: ***** Xbox One er uden sammenligning det mest spændende valg, for med Kinect og stemmestyring ændrer den måden, vi styrer spil og multimedia på. Som klassisk spilkonsol er den også fremragende med markedets bedste controller. PS4: ***** Hvis kigger isoleret set på afviklingen at spillene, så er PlayStation 4 den mest kraftfulde maskine. Det kan på sigt give den dominans. Controlleren er et kæmpe fremskridt. PS4 er lige så simpel som Xbox’en er avanceret. Nintendo Wii U: **** Det er ærgerligt, at Nintendo Wii U efter et år på markedet endnu ikke er et must buy. Der er masser af nytænkning og kvalitet i maskinen. Og at den er bagudkombatibel med Wii er fantastiks. Men spiludvalget er skrabet og de store udviklere svigter den.",
        "metadata": {
            "source": "https://www.berlingske.dk/videnskab/her-er-den-store-guide-til-ps4-wii-u-og-xbox-one",
            "image_url": "https://berlingske.bmcdn.dk/media/cache/resolve/image_x_large/image/31/316040/7135926-berlingske.jpg",
            "publication_time": "Torsdag d. 30. januar 2014, kl. 17.00",
            "author": "Thomas Conradsen",
            "related_links": [],
            "attachments": []
        }
    }
}