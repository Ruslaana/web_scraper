{
    "version": "1.0",
    "document": {
        "id": 19180,
        "title": "Fredelig aktion ved Søminedepotet",
        "content": "Omkring 40 unge gik fredag aften til Søminedepotet på Refshalevej bag Christiania i København. Aktionen skulle sætte fokus på, at grunden og bygningen har stået ubenyttet i flere år. I et åbent brev til ejeren, Mogens de Linde, havde demonstranterne varslet aktionen, som ifølge Københavns Politi forløb aldeles fredeligt. Kun ganske få demonstranter brød igennem politiets afspærringsstrimmel. En enkelt blev taget inde på området og bortvist, mens politiet spottede to andre, som slap væk. De øvrige demonstranter forsvandt også. - Vi ved selvfølgelig ikke, om de vender tilbage senere, siger den centrale vagtleder, Jens Kristiansen. Politiet havde i løbet af fredagen været i dialog med de unge, som på Facebook havde inviteret til \"piratfest\". Søminedepotet blev besat af 700-800 mennesker efter en demonstration den 21. maj. Det forløb også fredeligt, og de fik lov til at blive, indtil politiet ryddede området en tidlig morgen et par dage efter. I det åbne brev til ejeren skriver de unge, at de anser området for \"et legitimt BZ-mål\", fordi han ikke \"kan fremvise konkrete planer\" for området. De lover ro, kunstnerisk udsmykning, en løbesti til joggere og \"tusind andre skønne ting\", indtil ejeren har fundet noget at bruge området til. /ritzau/",
        "metadata": {
            "source": "https://www.berlingske.dk/samfund/fredelig-aktion-ved-soeminedepotet",
            "image_url": "https://berlingske.bmcdn.dk/media/cache/resolve/image_x_large/image/72/729219/4171933-bzsminen---tusind-unge-vil-bestte-sminen.jpg",
            "publication_time": "Fredag d. 17. juni 2011, kl. 21.15",
            "author": null,
            "related_links": [],
            "attachments": []
        }
    }
}