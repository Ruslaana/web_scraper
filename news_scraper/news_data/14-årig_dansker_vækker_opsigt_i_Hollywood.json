{
    "version": "1.0",
    "document": {
        "id": 18879,
        "title": "14-årig dansker vækker opsigt i Hollywood",
        "content": "- Harry Potter har sagt sin sidste fortryllelse, Hannah Montana har optrådt for sidste gang og ’The Twilight Saga’ bringer sidste del i serien næste efterår, skriver film-magasinet Variety. Og tomrummet efter en lang række giga-stjerner, får film-magasinet til at se sig omkring efter nye stjerne-skud, og deres blik er landet på danske William Jøhnk Nielsen fra Hundested. Efter han for nylig imponerede som den sorgramte skoledreng Christian i Susanne Biers ’Hævnen’ fra 2010, har Hollywood fået øje på den 14-årige skuespiller. - Nielsens audition til ’Hævnen’ overbeviste casting-folkene med det samme. Faktisk imponerede hans audition så meget, at han blev bedt om at give en prøve på sin begravelsestale med det samme, skriver Variety.  En tale, der altså imponerede filmanmelderne så meget, at den danske skuespiller, der til dagligt går i 9. klasse på kostskolen Herlufsholm, bliver spået til en karriere i Hollywood. William Jøhnk Nielsen spiller med i Nikolaj Arcels ’Dronningen og livlægen’ og Nikolaj Tarps engelsktalende skrækfilm ’Skavengers’, der begge har premiere i 2012.  Og de internationale roller falder nemt til William Jøhnk Nielsen, der har et perfekt engelsk, efter han er vokset op i Malaysia og Tyskland med flere år på engelsksprogede skoler. Filmmagasinet Variety advarer også om, at man ikke skal være overrasket, hvis det unge stjerneskud en dag også står på den anden siden af kameraerne som instruktør. Web-tv: Se trailer for filmen Hævnen ",
        "metadata": {
            "source": "https://www.berlingske.dk/kultur/14-aarig-dansker-vaekker-opsigt-i-hollywood",
            "image_url": "https://berlingske.bmcdn.dk/media/cache/resolve/image_x_large/image/70/704249/4619394-william-jhnk-nielsen.jpg",
            "publication_time": "Fredag d. 21. oktober 2011, kl. 18.42",
            "author": "Agnete Finnemann Scheel",
            "related_links": [],
            "attachments": []
        }
    }
}