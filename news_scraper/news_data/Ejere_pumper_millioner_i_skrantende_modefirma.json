{
    "version": "1.0",
    "document": {
        "id": 14446,
        "title": "Ejere pumper millioner i skrantende modefirma",
        "content": "Modebutikken Stylepit har været på lidt af en nedtur med udskiftning i bestyrelsen, ledelse, ejerforhold og har i den grad brug for et skud vitaminer til at få rettet op på dårligdommene. Det får selskabet nu i form af en kapitalinsprøjtning. Ifølge en fondsbørsmeddelelse har Stylepits bestyrelse i dag besluttet at forhøje selskabets aktiekapital med op til 48,4 millioner á nominelt 0,10 kroner pr. aktie. Kapitaludvidelsen er tegnet og garanteret for op til 40,8 millioner kroner.  Bestyrelsesformand i Stylepit, N.E. Nielsen, forventer i forlængelse af det styrkede kapitalgrundlag fremgang i virksomheden, som ellers har været ramt af en voldsom nedtur. »Bestyrelsen er rigtig tilfreds med at gennemføre kapitaludvidelsen på nuværende tidspunkt, således at selskabets kapitalgrundlag styrkes fra starten af regnskabsåret. Det sker med henblik på en positiv udvikling, der gerne skal vise sig allerede 2015/2016,« siger N.E. Nielsen.  Den seneste uge er Stylepit-aktien faldet næsten 20 procent. Med nyheden om kapitaludvidelse faldt aktien 7,5 procent - dog på baggrund af relativt få handler. Den er dog steget igen i løbet af formiddagen.  Stylepit kom tidligere på dagen med forløbige regnskabstal for 2014/2015. Selskabet forventer et underskud på omkring 52 millioner kroner før skat. Med det ventede underskud vil Stylepits egenkapital pr. 30. juni 2015 være i niveauet 13,6 millioner kroner. Egenkapitalen vil efterfølgende blive reetableret med den planlagte kapitaludvidelse. ",
        "metadata": {
            "source": "https://www.berlingske.dk/virksomheder/ejere-pumper-millioner-i-skrantende-modefirma",
            "image_url": "https://berlingske.bmcdn.dk/media/cache/resolve/image_x_large/image/24/245588/10159508-stylepit.jpg",
            "publication_time": "Mandag d. 10. august 2015, kl. 10.52",
            "author": "Signe Ferslev Pedersen",
            "related_links": [],
            "attachments": []
        }
    }
}