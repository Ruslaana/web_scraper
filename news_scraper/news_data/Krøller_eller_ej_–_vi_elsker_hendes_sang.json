{
    "version": "1.0",
    "document": {
        "id": 20436,
        "title": "Krøller eller ej – vi elsker hendes sang",
        "content": "To sange klæber uhjælpeligt fast til Debbie Cameron – »Disco Tango« og »Krøller eller ej«. Den første sang hun kor på, den anden duet med Tommy Seebach (død 2003), som med sin hitsikre hånd leverede begge numre til Melodi Grand Prix i 1979 og 1981. »Disco Tango« vandt det danske grand prix og nåede en 11. plads i den europæiske konkurrence. Kritikerne jublede måske ikke ligefrem over de to sange. Til gengæld er de gledet ind i den uofficielle danske popkanon som et par dansenumre, der kan få en sløv fest til at blive mere farverig. Og Camerons professionelle stemmebidrag til sangene kan der ikke sættes en finger på.  Det kan der ikke på ret meget af det, som Debbie Cameron – 60 år 14. september – har beskæftiget sig med som professionel sanger. Allerede som ung på University of Miamis musikskole fik hun en udmærkelsen som »mest lovende elev«. Det var sidst i 1970erne, og på samme tid kom Deborah, som hun er døbt, til Danmark for at besøge sin mor, jazzsangeren Etta Cameron (død 2010), som var et stort og populært jazz- og gospelnavn herhjemme. Egentlig skulle det blot have været en ferie. Men Debbie kunne lide Danmark, og Danmark kunne lide hende. Hun fik hurtigt job som en efterspurgt kor- og studiesanger, og det gav hende mulighed for at dyrke andre sider af musikken, som hun brænder for: jazz, soul, funk og gospel. På Montmartre optrådte hun med flere store jazznavne. Hun stod selv for musikken i funkbandet DC Group, som nåede uden for landets grænser, og hun har samarbejdet med Mikkel og Klaus Nordsø samt Kasper Winding i gruppen Buki Yamaz. Sammen med Tommy Seebach leverede Cameron flere hits, bl.a. »Oh, Copenhagen«. Duoen opnåede faktisk fem guldplader. I 1983 dukkede hun op i de danske dagligstuer som TV-makker til Jarl Friis Mikkelsen i programmet »Natuglen«. Selv om spotlysene ikke følger hende så tæt mere, arbejder Debbie Cameron fortsat med den musik, hun holder mest af – jazz, gospel og R&B. Hun har i flere år undervist på Det Rytmiske Musikkonservatorium. Desuden arbejder hun som producer og korleder.",
        "metadata": {
            "source": "https://www.berlingske.dk/navne/kroeller-eller-ej-vi-elsker-hendes-sang",
            "image_url": "https://berlingske.bmcdn.dk/media/cache/resolve/image_x_large/image/98/985440/22069014-14navdebbie-cameron-101705-jpg.jpeg",
            "publication_time": "Torsdag d. 13. september 2018, kl. 14.00",
            "author": "Lars Wang",
            "related_links": [],
            "attachments": []
        }
    }
}