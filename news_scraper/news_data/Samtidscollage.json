{
    "version": "1.0",
    "document": {
        "id": 18624,
        "title": "Samtidscollage",
        "content": "Cindy Lynn Browns lange, tekst-rige og ofte to-ledede digte har titler hentet fra det danske ugeblads- og magasinunivers. Hverken Hus forbi eller Eurowoman, Børn og Unge eller Ældre Sagen mangler i den brogede samfunds- og samtids-collage, som forfatteren tegner med en slags afsæt i de mere eller mindre glitrende bladsider. Cindy Lynn Brown dyrker associationsophobningerne, og hendes springske tekster er tæt pakket med referencer til hverdagenes bombardement af reklameslogans, talemåder, selvhjælpsklicheer, institutionsfraser og fragmenter af fagsprog. Udforskningen af krydsfeltet mellem det enkelte individ og det omgivende samfund med dets massive livsstilspres er et påtrængende anliggende i digtene, og den kritiske dimension er svær at overse. Men Cindy Lynn Brown administrerer indignationen med en god portion humor og ironi og masser af sproglig energi og fantasi.",
        "metadata": {
            "source": "https://www.berlingske.dk/boganmeldelser/samtidscollage",
            "image_url": "https://berlingske.bmcdn.dk/media/cache/resolve/image_x_large/image/68/681194/4869467-lyrik.jpg",
            "publication_time": "Torsdag d. 02. februar 2012, kl. 22.30",
            "author": null,
            "related_links": [],
            "attachments": []
        }
    }
}