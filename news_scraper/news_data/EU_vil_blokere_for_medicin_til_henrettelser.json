{
    "version": "1.0",
    "document": {
        "id": 12493,
        "title": "EU vil blokere for medicin til henrettelser",
        "content": "For første gang nogensinde indfører EU nu begrænsninger på eksport af medicin, som kan anvendes til henrettelser. Det sker efter et år, hvor en række europæiske virksomheder, herunder også danske Lundbeck, mere eller mindre frivilligt er blevet leverandører af medicin til henrettelser i USA. De seneste uger har de 27 EU-lande haft et forslag til ændring af den såkaldte antitortur­forordning til vedtagelse. Herhjemme har Europaudvalget og regeringen nikket ja til ændringerne, og ifølge Berlingske Business’ oplysninger ventes de nye regler at træde i kraft omkring årsskiftet. Ifølge de nye regler vil det fremover kræve en særlig eksporttilladelse, hvis et europæisk medicinalselskab ønsker at eksportere narkose­midler, der tilhører klassen Barbiturater. Denne type lægemidler omfatter Sodium Thiopental og Pentobarbital, som de amerikanske stater bruger til at bedøve fanger, inden de bliver henrettet. Ændringerne er kommet i stand efter pres fra både græsrodsorganisationer som Amnesty og Reprieve, samt fra blandt andre den britiske og den tyske regering. Både Amnesty og Reprieve glæder sig over, at medicin nu er kommet med på listen over ting, som ikke må eksporteres, hvis de anvendes ved henrettelser. »Men ved blot at tilføje bestemte lægmidler på den allerede eksisterende liste, løser EU ikke problemet. Historien har vist, at de amerikanske delstater hele tiden forsøger sig med nye lægemidler til erstatning for de midler, der går ud. Allerede nu skal EU derfor i gang med at overveje at tilføje nye produkter til listen,« siger Sanne Borges, rådgiver om menneske­rettigheder og erhvervsliv hos Amnesty i Danmark. Græsrødderne havde hellere set en egentlig slutbrugerklausul, som giver virksomheder lov til at eksportere medicin til legime formål, men forbyder eksport til brug ved henrettelser. Det har EU-landene dog ikke kunnet blive enige om, blandt andet fordi det efterlader medicinalproducenterne med ansvaret, hvis stoffet alligevel bliver misbrugt. I stedet skal myndighederne som noget helt nyt, når det gælder eksportkontrol i EU, ind at vurdere den konkrete kontrakt, som medicinalselskabet har indgået med modtageren af medicin, og se på, om selskabet i kontrakten har indføjet forbehold for videresalg til tredjepart, eller på anden vis sikre sig, at medicinen ikke lovligt kan videresælges til myndigheder, der vil bruge det i forbindelse med henrettelser. Det fremgår af vejledningen til den ændrede forordning, og er direkte inspireret af det nye distributionssystem, som Lundbeck indførte 1. juli i år, og som har sat en stopper for, at selskabets stoffer havner i de amerikanske fængsler. Ifølge talskvinde hos Reprieve Maya Foa, betyder det, at medicinalselskaber fremover bør overveje Lundbecks model, hvis de vil eksportere medicin, der kan bruges ved henrettelser til USA. »Producenter, som ønsker at eksportere stoffer, som har en dobbelt anvendelse - medicinsk og til henrettelser - til lande som USA, bør overveje at skræddersy deres distributionsløsninger på en måde, som er standard for andre højrisikolægemidler,« siger Maya Foa.",
        "metadata": {
            "source": "https://www.berlingske.dk/virksomheder/eu-vil-blokere-for-medicin-til-henrettelser",
            "image_url": "https://berlingske.bmcdn.dk/media/cache/resolve/image_x_large/image/23/234880/4726841-germany-eu-treaty.jpg",
            "publication_time": "Tirsdag d. 13. december 2011, kl. 05.00",
            "author": "Vibeke Lyngklip Svansø",
            "related_links": [],
            "attachments": []
        }
    }
}