{
    "version": "1.0",
    "document": {
        "id": 11037,
        "title": "Nye og dyrere iPhone 14-telefoner på vej – og Kina strammer grebet om produktionen",
        "content": "Apples lancering af nye og formentlig dyrere iPhone 14-telefoner onsdag aften kommer på et tidspunkt, hvor markedet er hårdt presset økonomisk, og hvor Apple samtidig forsøger at vriste sig fri af stadig mere håndfaste kinesiske greb om hele iPhone-produktionen. Apple ventes fra sit hovedkvarter i Cupertino i Californien onsdag klokken 19 dansk tid atpræsentere nye iPhone 14-telefoner, som vil ligne iPhone 13, men – ligesom hos ærkerivalen Samsung – få endnu (lidt) bedre kamera og (lidt) flere hestekræfter. Der kommer ingen mini-iPhone denne gang, men derimod en 6,7 tommer ikke-iPhone Pro-telefon samt to større iPhone 14 Pro-telefoner. Dertil ventes nye Apple Watch-ure, nu i serie 8, med flere funktioner og i flere størrelser med bedre batteri – præcis som hos Samsung, der præsenterede telefoner og ure i august. Endelig ventes – også som hos Samsung – nye trådløse ørepropper, Airpods Pro 2. Samsung, der er verdens største mobilproducent,indledte efterårsballet med sine nye Galaxy Z-telefoner med foldbare skærme, Fold 4 og Flip 4, i august. Efter Apple vil Google 6. oktober i New York stå klar med en ny udgave af sin egen Pixel-telefon, Pixel 7 med Android 13-softwaren, samt sit første smartur for at tage konkurrencen op med Apple, mens Facebook-koncernen, hvis moderselskab nu hedder Meta, 11. oktober lancerer et par nye VR-briller i den dyre ende. Det sker som opvarmning til det såkaldte metavers, som Facebook satser milliardstort på at blive førende i, når det – måske – om ti år er udviklet færdigt. Alt i alt »meget lidt, der kan ophidse forbrugerne«, mener Richard Windsor, uafhængig analytiker hos Radio Free Mobile, om de mange præsentationer. »Hovedtemaet vil være, hvordan manfår forbrugerne til at blive ved med at købe, når de er dårligere stillet. Problemet med alle disse lanceringer er, at inflationen reducerer den disponible indkomst, og at det sker til et marked, hvor næsten alle har en smartphone. Disse er ikke vigtige indkøb,« siger han. Det store flertal køber en ny telefon, før den gamle er holdt op med at virke. Men når den disponible indkomst falder,bevarer flere deres smartphone i længere tid, før de køber en ny. »Markedet forventer ikke ret meget fra disse lanceringer, og fokus ventes at forblive på gradvise kameraforbedringer, som jeg ikke tror vil inspirere brugerne til at gentænke, at de venter med deres køb,« siger Richard Windsor. Apple har særlig det seneste år forsøgt at vriste sig fri afdet kinesiske greb, som hele produktionen af iPhones er i. Med iPhone 14 sker en meget lille del af produktion for første gang uden for Kina, nemlig i Vietnam. Men The New York Times kan nu afdække, hvordan iPhonen fra at være et produkt, som designes i Californien og produceres på fabrikker i Kina, nu i stedet er skabt i begge lande. Kinesiske ansatte og leverandører er nemlig i langt højere grad end tidligere involveret dybt i tilblivelsen – herunder i designet, højttalerne og batteriet. Det afspejler ifølge analytikere, hvor langt Kina er nået gennem det seneste årti. Her er det ikke alene lykkedes at lokke udenlandske virksomheder til de kinesiske fabrikker (Apple og mange andre hardwareproducenter benytter det taiwanskejede, men i Kina beliggende Foxconns fabrikker til produktionen). Nu deltager kinesiske ingeniører og leverandører langt højere oppe i forsyningskæden, godt hjulpet af coronaepidemien, hvor nedlukninger og hjemsendelser gjorde det vanskeligt at sende folk verden rundt. Det kan gøre det vanskeligere for Apple at mindske afhængigheden af Kina, som Apple – i modsætning til de øvrige amerikanske teknologigiganter – altid har haft et godt forhold til. Kina er Apples tredjestørste marked efter Nord-/Sydamerika og Europa. Ifølge The New York Times forsøgte Apple efter ophøret af coronarestriktionerne at få sine ansatte til at tage tilbage til Kina ved at tilbyde dem 1.000 dollar om dagen for to ugers karantæne og fire ugers arbejde. Trods udsigten til at få helt op til 50.000 dollar udbetalt vægrede mange af Apples ingeniører sig på grund af usikkerheden. I stedet har Apple-folk i Asien ledet møder, som tidligere blev ledet af kollegaer i Californien, og har blandt andet udvalgt, hvilke asiatiske leverandører der skal komme med fremtidige komponenter til iPhones. iPhone-salget udgør fortsat halvdelen af Apples samlede omsætning. Den har de seneste fire kvartaler været på i alt 387,5 milliarder dollar, og alene i april-juni i år lød Apples daglige overskud – efter at have betalt samtlige udgifter – på 214 millioner dollar, altså 1,6 milliarder kroner.",
        "metadata": {
            "source": "https://www.berlingske.dk/virksomheder/nye-og-dyrere-iphone-14-telefoner-paa-vej-og-kina-strammer-grebet-om",
            "image_url": "https://berlingske.bmcdn.dk/media/cache/resolve/image_x_large/image/158/1589203/24195251-pix-apple-kina.jpg",
            "publication_time": "Onsdag d. 07. september 2022, kl. 10.30",
            "author": "Thomas Breinstrup",
            "related_links": [],
            "attachments": []
        }
    }
}