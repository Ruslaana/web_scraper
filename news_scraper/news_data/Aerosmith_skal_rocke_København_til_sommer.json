{
    "version": "1.0",
    "document": {
        "id": 4031,
        "title": "Aerosmith skal rocke København til sommer",
        "content": "Aerosmith-fans kan se frem til, at rockbandet med mere end 100 millioner solgte albummer bag sig giver koncert i Danmark i juni næste år. Koncerten bliver spillet i forbindelse med bandets farvel-tour, kaldet \"Aero-Vederci Baby!\", som går til både Europa, Rusland og Israel. Koncerten i Danmark finder sted i Royal Arena på Amager i København. Spillestedet åbner først i begyndelsen af 2017 og kommer til at have plads til op mod 16.000 Aerosmith-fans. Det er tre år siden, at Aerosmith sidst gæstede Europa. Gruppen har netop afsluttet en tour i Sydamerika. Forsanger Steven Tyler udtaler i en pressemeddelelse: - Bandet er ikke til at stoppe lige nu, og i Europa vil vi gøre det, vi er bedst til. Let The Music Do The Talking, Living om The Edge og leve for at rocke endnu en dag, siger Steven Tyler med henvisning til nogle af gruppens største hits. De fleste kender også bandet for hits som \"Dude Looks Like A Lady\" og \"Don't Wanna Miss A Thing\", der også var sound track til filmen Armageddon. En af hovedrollerne i filmen blev spillet af Liv Tyler, som er Steven Tylers datter. /ritzau/",
        "metadata": {
            "source": "https://www.berlingske.dk/samfund/aerosmith-skal-rocke-koebenhavn-til-sommer",
            "image_url": "https://berlingske.bmcdn.dk/media/cache/resolve/image_x_large/image/57/574385/15440279-rock-band-aerosmith-performs-d.jpeg",
            "publication_time": "Mandag d. 14. november 2016, kl. 12.44",
            "author": null,
            "related_links": [],
            "attachments": []
        }
    }
}