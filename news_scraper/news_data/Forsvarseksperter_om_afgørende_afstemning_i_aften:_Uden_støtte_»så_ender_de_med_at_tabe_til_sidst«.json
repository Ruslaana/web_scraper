{
    "version": "1.0",
    "document": {
        "id": 3296,
        "title": "Forsvarseksperter om afgørende afstemning i aften: Uden støtte »så ender de med at tabe til sidst«",
        "content": "Repræsentanternes Hus skal i aften stemme om en amerikansk hjælpepakke på 426 milliarder kroner til Ukraine, der i et halvt år har været strandet i Kongressen på grund af politiske stridigheder. Tidligere på ugen kom det første gennembrud dog, da formand for Repræsentanternes Hus, republikaneren Mike Johnson, varslede en afstemning, efter han tidligere har blokeret for støtten til Ukraine og har skullet høre på trusler om at blive væltet fra egne partifæller, som mener, at USA i stedet skal koncentrere sig om indenrigspolitiske problemstillinger. Fredag kom der endnu mere kog i gryderne, da Repræsentanternes Hus med 316 stemmer mod 94 ved en afstemning om procedure sagde ja til at sende hjælpepakken til lørdagens endelige afstemning. Volodymyr Zelenskyj har længe råbt op om, hvor fundamentalt vigtig en amerikansk hjælpepakke er for det ukrainske forsvar, og hvis den godkendes, vil det også få afgørende betydning, siger Peter Viggo Jakobsen, der er lektor ved Forsvarsakademiet: »Det betyder, at de ikke taber krigen. Det er helt vildt vigtigt, at amerikanerne enten finder ud af at få nogle våben smækket afsted til Ukraine, eller at de lader EU købe dem,« siger han. Han bakkes op af Esben Salling Larsen, der er major og militæranalytiker ved Forsvarsakademiet: »En hjælpepakke er ret afgørende for Ukraines chancer, fordi de er pressede på alle fronter i øjeblikket,« siger Esben Salling Larsen. I takt med at Rusland har formået at uddanne og mobilisere rigtig mange soldater – flere end Ukraine – og samtidig producere mere udstyr og ammunition, så har ukrainerne været nødsaget til at trække sig tilbage ved fronterne, når russerne er gået frem. Derudover er russerne også begyndt at kunne flyve mere frit med deres kampfly ovre østpå ved Donbass-regionen, fordi Ukraine ikke har haft deres luftforsvar helt fremme ved grænsen, hvilket er endnu et tegn på, at ukrainerne bliver nedslidt, tilføjer Esben Salling Larsen. »Det er svært at vide, hvor langt Ukraine er fra at brase sammen, men hvis der ikke kommer flere vestlige våben og mere støtte med materiel og ammunition, så ender de med at tabe til sidst,« siger Peter Viggo Jakobsen. »Selvom jeg ikke tror på, at det går galt i morgen, hvis den her afstemning ikke godkendes i aften, så kan det ikke blive ved med at gå på denne her måde,« tilføjer forsvarseksperten. Uden at vide konkret, hvad Ukraine potentielt får af militær hjælp til en værdi af 426 milliarder kroner, så peger både Esben Salling Larsen og Peter Viggo Jakobsen på, at de mangler masser af ammunition til deres artilleri og til deres Patriot-missilsystemer, der er det mest avancerede af en række luftforsvarssystemer, som Vesten har leveret til Ukraine. Det er i stand til at skyde fly, krydsermissiler og nogle ballistiske missiler ned og dermed forhindre, at missilerne rammer deres mål. I en tale til NATO i går sagde Volodymyr Zelenskyj, at landet mangler mindst syv Patriot-missilsystemer, og begge eksperter forventer også, at flere af disse vil være på vej med en amerikansk hjælpepakke. Og det vil ikke komme til at tage lang tid, forventer de. »Amerikanerne kan begynde at levere våben og ammunition, i samme sekund som Kongressen giver grønt lys, for det hele er klar. Der er helt sikkert nogle i den amerikanske administration og i det amerikanske forsvar, der længe har gået og ventet på, at der bliver trykket på den grønne knap, og der er blevet produceret i forventning om, at det ville ske,« siger Peter Viggo Jakobsen. Ifølge Esben Salling Larsen kan en godkendt hjælpepakke allerede forbedre den ukrainske situation på slagmarken i løbet af et par uger, fordi USA har et stort lager af materiel og ammunition, de kan give ud af, og samtidig har de også købt militærudstyr fra lande som Sydkorea og Japan, der ikke må sælge til Ukraine. »Amerikanerne har lagrene og distributionsnetværket til at kunne gøre det ret hurtigt – noget som Europa kæmper med,« siger Esben Salling Larsen. ",
        "metadata": {
            "source": "https://www.berlingske.dk/internationalt/forsvarseksperter-om-afgoerende-afstemning-i-aften-uden-stoette-saa",
            "image_url": "https://berlingske.bmcdn.dk/media/cache/resolve/image_x_large/image/178/1787267/24686503-topshot---ukrainian-president-volodymyr-zelenskiy.jpg",
            "publication_time": "Lørdag d. 20. april 2024, kl. 16.56",
            "author": "Joachim Ploug Hansen",
            "related_links": [],
            "attachments": []
        }
    }
}