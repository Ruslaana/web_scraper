{
    "version": "1.0",
    "document": {
        "id": 14218,
        "title": "Dansk retsgenetiker fandt opsigtsvækkende beviser i afdød nobelpristagers tænder og knogler",
        "content": "Den nobelprisvindende chilenske digter Pablo Neruda blev forgiftet. Det fastslår en retsmedicinsk undersøgelse, hvor laboratorier i fire lande, herunder Danmark, har undersøgt prøver fra hans lig. Dermed er årtiers spekulation om hans død blevet bekræftet, skriverThe Guardian. Indtil nu har den officielle forklaring været, at Neruda døde 23. september 1973 af prostatacancer og fejlernæring. Men for ti år siden beordrede en chilensk dommer opgravning af digteren, efter at Nerudas tidligere chauffør, Manuel Araya, havde fortalt, at Neruda havde ringet til ham fra det hospital, hvor han blev behandlet. Neruda sagde angiveligt, at han var blevet injiceret i maven, mens han sov. Digteren døde mindre end en dag senere. Neruda døde kun 12 dage, efter at Augusto Pinochet med etUSA-støttet militærkuptog magten i Chile. Indtil da havde Nerudas ven, den demokratisk valgte socialist Salvador Allende, været præsident. Neruda var stærkt kritisk over for Pinochets spirende diktatur, og derfor har blandt andre Nerudas nevø, Rodolfo Reyes, i årevis sagt, at Neruda blev dræbt. Politikenhar talt med Marie-Louise Kampmann, som har arbejdet med sagen på Retsmedicinsk Instituts retsgenetiske afdeling på Rigshospitalet. Afdelingen modtog to tænder og to knoglestykker fra Pablo Nerudas lig samt et stykke af den tweedjakke, han blev begravet i. I vævsresterne fandt Marie-Louise Kampmann bakterien clostridium botulinum, som kan give botulisme, eller det man på dansk også kalder pølseforgiftning. »Jeg synes, at der er noget nærmest ydmygende i, at lige netop pølseforgiftning skulle slå en stor digter som Neruda ihjel,« siger Marie-Louise Kampmann til Politiken. Den chilenske dommer Paola Plaza har bekræftet, at den retsmedicinske rapport blev leveret onsdag til den domstol, der undersøger Nerudas sag. Hun afviste dog at udtale sig om, hvornår der sker mere i sagen, udover at man nu befinder sig i »undersøgelsesfasen«, skriver NPR.Fold sammenLæs mereFoto: Sofia Yanjari/Reuters/Ritzau Scanpix. Bakterien har gode vækstforhold ved blandt andet forkert konserveret dåsemad, og derfor er den tidligere blevet associeret med pølser – deraf navnet pølseforgiftning. Den såkaldte botulinim toksin er i øvrigt også det, man under navnet Botox kan få sprøjtet ind for at mindske rynker, da det lammer musklerne. Ifølge Rodolfo Reyes og ifølge analyserne fra Danmark og fra eksperterne ved McMaster University har man fastslået, at bakterien ikke kunne komme fra omgivelserne, der hvor Neruda er begravet. Styret har beviseligt brugt netop den bakterie som gift. Ifølge den latinamerikanske tv-kanalTelesurblev fem tidligere agenter for Pinochets diktatur i 2021 dømt til lange fængselsstraffe, fordi de i 1981 havde forgiftet syv fanger med netop botulinum toksin.",
        "metadata": {
            "source": "https://www.berlingske.dk/litteratur/dansk-retsgenetiker-fandt-opsigtsvaekkende-beviser-i-afdoed",
            "image_url": "https://berlingske.bmcdn.dk/media/cache/resolve/image_x_large_vertical/image/164/1647063/24347840-.jpg",
            "publication_time": "Torsdag d. 16. februar 2023, kl. 12.21",
            "author": "Joachim Talbro Paulsen",
            "related_links": [],
            "attachments": []
        }
    }
}