{
    "version": "1.0",
    "document": {
        "id": 4498,
        "title": "Akuthjælp til 1813: Nu skal læger tage akuttelefonen",
        "content": "Det er et stort problem, at sygdomsramte personer må vente længe på at komme igennem til akuttelefonen 1813. Men nu kommer der akuthjælp til akuttelefonen. I et nyt forsøg på at nedbringe ventetiden vil det muligvis være en læge, der besvarer dit opkald, hvis du ringer ind til akuttelefonen, hvor det normalt er en sygeplejerske. Det skal hjælpe patienterne i hovedstaden, som årligt kontakter 1813 overén million gangei håb om at få råd og vejledning til at håndtere akutte sundhedsproblemer. Den nye ordning gælder læger, der arbejder i akutklinikkerne i Helsingør og Frederikssund, og varer fra 4. november og de følgende tre måneder. Cheflæge i Akutberedskabet Kim Arvid Nielsen ser positivt på det nye initiativ: »Jeg har en forventning om, at ordningen både vil være til glæde for borgerne og medarbejderne på Akuttelefonen, der får nogle stærke lægefaglige kompetencer med på holdet. Vi evaluerer det i starten af det nye år, hvor vi ser på kvalitet, økonomi og organisering,« siger han i enpressemeddelelse. Akuttelefonen har været meget udskældt. Berlingskehar tidligere beskrevet, hvordan Region Hovedstaden i sommer droppede ordningen med at det var gratis at ringe ind til akuttelefonen I stedet skulle opkaldet være på de syge borgeres egen regning. Initiativet blev taget i håbet om at nedbringe ventetiderne. Den seneste redegørelse fra i år viser, at det kun er omkringhalvdelen, der oplever at få besvaret deres opkald inden for fem minutter, og at en tredjedel heller ikke kommer igennem inden for ti minutter.  De senere år har der været flere historier om, at der er perioder, hvor 10-20 procent af de borgere, der har kontaktet 1813, har måttet vente en time eller længere på at komme igennem. Det nye forsøg kommer ikke til at ændre noget på akutklinikkernes åbningstider. »Borgerne vil fortsat have mulighed for at blive visiteret til fysisk konsultation i Frederikssund og Helsingør, så de vil ikke opleve en ændring, men vi får mulighed for at teste, om vi bruger lægernes tid fornuftigt i de perioder i akutklinikkerne, hvor der er meget få patienter. Vi er som sundhedsvæsen nødt til at kigge på, hvordan vi bruger ressourcerne bedst muligt,« siger vicedirektør på Nordsjællands Hospital Thomas Houe i pressemeddelelsen. Lægerne på akutklinikkerne skal kun hjælpe med at tage telefonen, når der ikke er patienter i venteværelset.",
        "metadata": {
            "source": "https://www.berlingske.dk/metropol/akuthjaelp-til-1813-nu-skal-laeger-tage-akuttelefonen",
            "image_url": "https://berlingske.bmcdn.dk/media/cache/resolve/image_x_large_vertical/image/185/1852338/24822872-et-nyt-initiativ-skal-hjlpe-ventende-borgere-at-k.jpg",
            "publication_time": "Onsdag d. 30. oktober 2024, kl. 17.35",
            "author": "Sofie Dyhm-Junge",
            "related_links": [],
            "attachments": []
        }
    }
}