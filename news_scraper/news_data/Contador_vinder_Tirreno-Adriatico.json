{
    "version": "1.0",
    "document": {
        "id": 20367,
        "title": "Contador vinder Tirreno-Adriatico",
        "content": "Tinkoff-Saxos Alberto Contador forsvarede førertrøjen i  Tirreno-Adriatico på løbets sidste etape og slutter dermed som samlet vinder. Den spanske cykelrytter står øverst på podiet i det italienske etapeløb med Nairo Quintana (Movistar) og Roman Kreuziger (Tinkoff-Saxo) på de efterfølgende pladser. Sidste etape var en 9,1 kilometer enkeltstart i San Benedetto Del Tronto. Alberto Contador imponerede ikke ligefrem og blev kun nummer 29 på etapen, men heldigvis for spanieren og Tinkoff-Saxo sluttede han kun få sekunder efter sine to nærmeste forfølgere i klassementet. Den korte enkeltstart blev vundet af italieneren Adriano Malori efterfulgt af Fabian Cancellara, Bradley Wiggins og tyske Tony Martin. Undervejs i løbet har Alberto Contador ellers vist glimrende form. Riis-rytteren vandt suverænt en enkelt bjergetape i løbet med over to minutter til sine nærmeste konkurrenter, og i den samlede stilling slutter han med to minutter og fem sekunder ned til Nairo Quintana på andenpladsen.Michael Mørkøv var den eneste dansker i Tirreno-Adriatico. Han blev nummer 104, 54 minutter og 4 sekunder efter Contador.",
        "metadata": {
            "source": "https://www.berlingske.dk/sport/contador-vinder-tirreno-adriatico",
            "image_url": "https://berlingske.bmcdn.dk/media/cache/resolve/image_x_large/image/87/878128/7242736-italy-cycling.jpeg",
            "publication_time": "Tirsdag d. 18. marts 2014, kl. 17.04",
            "author": null,
            "related_links": [],
            "attachments": []
        }
    }
}