{
    "version": "1.0",
    "document": {
        "id": 14342,
        "title": "»Dødens købmand« er tilbage i arbejdstøjet – nu peger pilen på Houthierne",
        "content": "Russiske Viktor Bout blev for flere år siden kendt som en af verdens mest berygtede våbenhandlere under tilnavnet »Dødens købmand«. Og han kom atter i søgelyset for to år siden som led i en opsigtsvækkende fangeudveksling. Bout blev løstladt til Rusland, og kort tid efter lignede han en mand, der havde lagt våbenkarrieren bag sig for at dedikere sig til russisk politik. Men nu tegner nye oplysninger et andet billede:Han er i færd med at gennemføre en våbenhandel med den Iran-støttede yemenitiske Houthi-bevægelse, som kan effektueres allerede i oktober. Det skriverThe Wall Street Journalpå baggrund af kilder med indsigt i forhandlingerne. Da to udsendinge fra Houthi-bevægelsen besøgte Moskva tilbage i august var formålet at forhandle et køb af automatvåben til en værdi af ti millioner dollar. Ifølge avisens oplysninger var det ingen ringere end Viktor Bout, der sad for enden af bordet på russisk side. Reuters har tidligere beskrevet, hvordan Iran forsøger at få Kreml til at overføre supersoniske sømålsmissiler af typen P-800 Oniks til Houthi-bevægelsen. Med disse missiler ville houthierne »effektivt« kunne ramme både amerikanske og britiske flådefartøjer, som lige nu beskytter handelsskibe i Rødehavet. Men der er på nuværende tidspunkt ingen beviser for, at Rusland har besluttet sig for dette, og ej heller at Bout skulle være involveret i en sådan aftale. Viktor But blev i december 2022 udvekslet med den amerikanske basketstjerne Brittney Griner efter 12 års fængsel i USA og to års fængsel i Thailand. Lige fra han blev anholdt i 2008, har det russiske parlament betragtet hans sag som politisk motiveret for at skade Rusland. Russisk stats-tv sendte direkte, da Viktor But landede med privatfly i Moskva torsdag aften. Hans kone tog imod ham på landingsbanen.Fold sammenLæs mereFoto: Foto: AFP/Ritzau Scanpix.. ",
        "metadata": {
            "source": "https://www.berlingske.dk/internationalt/doedens-koebmand-er-tilbage-i-arbejdstoejet-nu-peger-pilen-paa",
            "image_url": "https://berlingske.bmcdn.dk/media/cache/resolve/image_x_large_vertical/image/184/1843742/24807649-viktor-but-blev-i-december-2022-udvekslet-med-den.jpg",
            "publication_time": "Mandag d. 07. oktober 2024, kl. 13.36",
            "author": "Sara Hodzic",
            "related_links": [],
            "attachments": []
        }
    }
}