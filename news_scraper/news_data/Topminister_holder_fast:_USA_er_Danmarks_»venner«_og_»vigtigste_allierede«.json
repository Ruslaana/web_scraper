{
    "version": "1.0",
    "document": {
        "id": 20712,
        "title": "Topminister holder fast: USA er Danmarks »venner« og »vigtigste allierede«",
        "content": "Der er meget på spil. Fører Donald Trump sine adskillige trusler om en omfattende handelskrig mod Danmark og Europa ud i livet, kan han ødelægge den frie handel, der har skabt velstand på begge sider af Atlanterhavet. Det mener erhvervsminister Morten Bødskov (S), der ikke lægger skjul på sin store bekymring over det »voldsomme« og »dramatiske« politiske skift i USA. Han kalder således Donald Trumps syn på verdenshandlen »den rene gift« for Danmark, Europa og ikke mindst amerikanerne selv. Derfor kommer erhvervsministeren nu med en sidste advarsel til præsidenten. »Trump skal stoppe. Der kommer ikke noget godt ud af en handelskrig, kun problemer. Det siger vi som USAs venner,« siger Morten Bødskov i et interview til Berlingske. 2. april bliver »befrielsesdagen«, har Donald Trump bebudet. Her kommer den amerikanske præsident til at præsentere en stor plan for told på europæiske varer.Fold sammenLæs mereFoto: Al Drago/EPA/Ritzau Scanpix. Hvorfor siger du først noget nu? »Virkeligheden er, at der kommer flere og flere meldinger. Og det skaber en enorm usikkerhed, som er gift for økonomien og virksomhederne.« Tror du ikke, at Donald Trump er ligeglad med, hvad en minister i Danmark mener? »Det kan meget vel være. Han har i hvert fald et lidt andet syn på verden end mig. Men handelskrigens negative konsekvenser på USAs egen økonomi må gøre indtryk.« De argumenter bygger vel på en logik, som Trump er uenig i? »Jo. Men bygger man toldmure omkring USA og slynger om sig med trusler hver dag, skyder man sig selv i foden,« siger Morten Bødskov. Allerede før Donald Trumps indsættelse samlede regeringen topcheferne i 17 af Danmarks største og mest indflydelsesrige virksomheder tilet mødeom risikoen for, at USA ville indlede en handelskrig. Da erhvervsministeren efterfølgende mødte pressen, blev der ikke lagt skjul på alvoren. Men han holdt sig fra at kritisere Trump. »Det er usædvanlige meldinger, der kommer, og det skal vi forholde os til,« sagde Morten Bødskov: »USA er og vil fortsat være Danmarks vigtigste allierede. Vi lytter til signalerne og forbereder os på, hvad der måtte komme. Vi bruger tid sammen med hinanden. Vi bruger den viden, vi har i fællesskab, til at være bedst muligt forberedt på, hvad der måtte ske.« Dansk Industris administrerende direktør, Lars Sandahl Sørensen, manede også til ro med ordene: »Mon ikke Donald Trump ønsker, at det både skal gå godt for USA og for Danmark.« Det var med alvorlige miner, at Lars Sandahl Sørensen og Morten Bødskov mødte pressen efter krisemødet om en kommende handelskrig i januar. Siden er situationen kun blevet værre.Fold sammenLæs mereFoto: Søren Bidstrup. To måneder senere har præsidenten adskillige gange truet med told på nærmest samtlige danske og europæiske varer. EU er nemlig skabt med det formål at»røvrende«USA, mener han. Derfor har Donald Trump døbt onsdag den 2. april som »befrielsesdagen«, hvor han vil præsentere konkrete planer om blandt andet told på europæiske biler, medicin og landbrugsvarer. Det sætter dansk erhvervsliv i en alvorlig situation, fordi USA er Danmarks suverænt største eksportmarked. Derfor fremhæver Morten Bødskov igen og igen de »stærke bånd« på tværs af Atlanterhavet, der ifølge ham ikke skal rives over. Tværtimod opfordrer han til at tale konflikten ned og skrue op for samarbejdet. »Danske virksomheder har skabt op mod 200.000 arbejdspladser i USA. Dem og alle fremtidige investeringer risikerer Donald Trump at sætte over styr,« siger erhvervsministeren. Mener du stadig, at USA er Danmarks venner og vigtigste allierede? »Ja. De økonomiske bånd er tættere end nogensinde og skal blive stærkere. Men samarbejdet bliver sat på prøve lige nu, det er åbenlyst.« Hvad synes du personligt om Donald Trump som præsident? »Det her handler ikke om mig eller Donald Trump. Det handler om årtiers stærkt samarbejde med USA, som vi ønsker at fortsætte,« siger Morten Bødskov. USA har i årtier været og vil fortsat være Danmarks vigtigste allierede, mener erhvervsministeren.Fold sammenLæs mereFoto: Søren Bidstrup. Magten til at svare igen på den amerikanske told ligger langt fra Slotsholmen og Erhvervsministeriet. I handelssammenhæng er EU nemlig ét marked, hvorfor Morten Bødskov skal nå til enighed med 26 andre lande, før der kan handles. Han har rost Europa-Kommissionen for at»vise tænder«med sit forslag om afgifter på en lang række amerikanske varer. Men den danske regering er klar til at gå længere, hvis det bliver nødvendigt. »Vi skal svare hårdt igen, så det kan mærkes i USA. Og hvis Trump fortsætter, skal vi have mere krudt i kælderen,« siger erhvervsministeren. Bare fordi Donald Trump bruger »utraditionelle« ord, må det ikke ende med at blive en råbekonkurrence. Det kan nemlig ende med at gøre konflikten værre – og måske skræmme potentielle nye handelspartnere væk. Sådan lyder budskabet fra formanden for fagforeningen Dansk Metal, Claus Jensen, der repræsenterer mange af de danske arbejdere, som bliver ramt af en amerikansk told. »Jeg tror på, at der kommer mere respekt i verdenssamfundet på længere sigt ved ikke at deltage i råbekonkurrencen,« siger formanden. Man kan nemlig se, hvordan flere lande rykker tættere på de holdninger, som Europa har om USA, mener Claus Jensen. »Det skal Morten (Bødskov,red.) så forstå at udnytte.« Claus Jensen og Dansk Metal ser handelskrigen med USA som en oplagt mulighed for at indlede tættere samarbejde med nye dele af verden.Fold sammenLæs mereFoto: Mathias Svold. Claus Jensen ser derfor det udfordrede forhold mellem Danmark og USA som en gylden mulighed for at søge nye markeder. »Det ligger lige til at skabe handelsaftaler med områder i verden, som vi måske har været længere fra tidligere. Nu bejler de jo kraftigt til Europa,« siger han og nævner Australien, Canada og Sydamerika som eksempler: »Vi skal være vakse ved havelågen. Så kan vi måske ligefrem ende med at stå endnu stærkere, når denne krise er overstået.«",
        "metadata": {
            "source": "https://www.berlingske.dk/oekonomi/topminister-holder-fast-usa-er-danmarks-venner-og-vigtigste-allierede",
            "image_url": "https://berlingske.bmcdn.dk/media/cache/resolve/image_x_large_vertical/image/190/1905073/24919980-erhvervsminister-morten-bdskov-s.jpg",
            "publication_time": "Mandag d. 31. marts 2025, kl. 05.59",
            "author": "Kalle Kehlet",
            "related_links": [],
            "attachments": []
        }
    }
}