{
    "version": "1.0",
    "document": {
        "id": 5647,
        "title": "Trumps trusler mod Grønland puster til debat om selvstændighed på Færøerne: »Det virker, som om alvoren er gået op for de fleste«",
        "content": "Rammerne til at agere selvstændigt er for snævre på Færøerne. Og så skal den færøske hjemmestyrelov omdøbes til »selvstyreloven«. Så klar er meldingen fra det færøske folketingsmedlem Anna Falkenberg fra partiet Sambandsflokkurin, også kendt som Venstres søsterparti. Den falder kort tid efter, at den færøske lagmand Aksel V. Johannesen har indkaldt alle partier på Færøerne til forhandlinger om en ny struktur for fremtidens rigsfællesskab. »I vores parti kalder vi det for Rigsfællesskabet 2.0,« pointerer Anna Falkenberg. Berlingske har i et interview talt med Anna Falkenberg om det, der i ly af Trumps byge af tilnærmelser mod Grønland har spredt sig som ringe i vandet hele vejen til Færøerne. Debatten om selvstændighed, og hvordan en modernisering af Rigsfællesskabet skal se ud på Færøerne. Særligt vigtigt for Falkenbergs parti er det, at hjemmestyreloven, der stammer fra 1948, i fremtiden vil indeholde formuleringer, som man kender fra den grønlandske. »Der er en paragraf i deres selvstyrelov, der siger, at det er grønlænderne selv, der bestemmer deres fremtid. Den sætning findes ikke i den færøske hjemmestyrelov,« påpeger Anna Falkenberg. Hun understreger, at den ændring især er essentiel, hvad angår forsvar og militær oprustning på Færøerne. »Det sker som følge af, at vi som rigsfællesskab er blevet mere vigtige geopolitisk set, end vi har været før. Vi ser det ved, at kineserne og russerne banker på. Vi er ikke mere det lille land, der flyver under radaren.« Ad to omgange har Færøerne forsøgt at rive sig løs fra Danmark. I 1946 og 2000. Sidstnævnte skete som følge af, at der på det tidspunkt var flertal i den færøske regering for løsrivelse. Men drømmen brast allerede under det første forhandlingsmøde med Danmark. Det sørgede den daværende statsminister, Poul Nyrup Rasmussen (S), for. Han lod forstå, at hvis det var færingernes ønske at løsrive sig, så skulle de ikke regne med den 15-årige nedtrapning af bloktilskuddet, de ellers forhandlede ud fra. Anna Falkenberg mener, at forholdet mellem Færøerne, Danmark og Grønland trænger til en modernisering. Særligt hjemmestyreloven fra 1948 skal der kigges nærmere på.Fold sammenLæs mereFoto: Asger Ladefoged. Færøerne ville kun få fire års bloktilskud, lød det fra Nyrup, der dermed aflivede færingernes drøm om løsrivelse med et resolut stik. »Den største læring, vi tog med fra den proces, er, at det ikke kan lade sig gøre,« slår Anna Falkenberg fast. Så når nu selvstændighedens vinde igen blæser på Færøerne, er de ifølge hende slet ikke af den kaliber, de tidligere har været. »Der er rigtig stor forskel på selvstændighed og mere selvstændighed. Der er et stort flertal af færingerne, der ønsker at holde fast i samarbejdet mellem Færøerne og Danmark,« siger hun. Det er blandt andet også derfor, at Anna Falkenberg mener, at det vil klæde hjemmestyreloven med den formulering, man kender fra Grønland. »Det vil tage pusten ud af den løsrivelsesdebat, der nogle gange er og bliver blæst op.« Netop argumentet om, at Færøerne ikke træffer egne beslutninger, fordi Danmark i princippet til enhver tid er i stand til at gribe ind, ønsker Anna Falkenberg at gøre op med. »Noget af det allervigtigste, der skal stadfæstes i den færøske hjemmestyrelov, er, hvordan man træffer beslutninger,« mener hun og kommer med et eksempel. I 2021 blev det politisk besluttet af et flertal i Folketinget, at man vil opsætte en dansk luftvarslingsradar på Færøerne. Men det krævede knap halvandet års debat og tovtrækkeri, før Danmark og Færøerne blev enige om opstillingen af radaren. I Anna Falkenbergs øjne var det dog aldrig noget, Danmark trumfede igennem – heller ikke selvom Danmark reelt set ville have kunnet. »Folketinget kunne i morgen sætte ti satellitstationer op uden at spørge om tilladelse. Men der er en forståelse af, at det gør man ikke.« Alligevel ser Anna Falkenberg gerne, som en slags garanti, at man skaber en rammelov, der stadfæster, hvor beslutningen ligger. Anna Falkenberg har siddet i Folketinget siden november 2022.Fold sammenLæs mereFoto: Asger Ladefoged. Nemlig på færingernes bord. »Så tager man også den vinkel ud af debatten: Hvem det egentlig er, der tager beslutningen. Så er det os, der tager beslutningen, om vi vil have den radar eller ikke.« Tror du, at der fra dansk side ville være velvilje til at have det stående sort på hvidt? »Ja, det tror jeg, at der ville være en velvilje til.« Hun remser et tænkt scenario op. »Hvis regeringen i morgen ønsker at opsætte tre nye satellitstationer eller radarstationer, det kunne også være fregatter, som er udstyret med alle mulige hårde våben ... hvis Danmark vil gøre det, så vil det jo skabe en kæmpe konflikt i fællesskabet.« Og det er der jo ikke nogen, der er interesserede i, mener hun. »Så det er sådan et forhold, hvor man hele tiden sætter hinanden skakmat.« For både Grønland og Færøerne gælder det, at de politiske forhandlinger om fremtidens rigsfællesskab er blevet accelereret af Trump. Men ifølge Anna Falkenberg stopper sammenligningen mellem de to også der. »Færøerne og Grønland tåler nærmest ikke sammenligning. Det giver ikke mening at sammenligne os,« siger hun. Selv plejer hun at sige, at alt er forskelligt, bortset fra antallet af indbyggere, der i Grønland er på omtrent 56.000 og på Færøerne 54.000 – i runde tal. »Men når du så sætter dig i flyvemaskinen og kigger ned, så er antallet af indbyggerne fordelt på vidt forskellige arealer. Så selv der er det helt forskelligt,« mener hun.  Rigsfællesskabet kan ifølge Anna Falkenberg hedde hvad end, så længe »alle tre lande samarbejder under samme grundlov i en ligeværdig kontekst,« siger hun.Fold sammenLæs mereFoto: Asger Ladefoged. Modsat Grønland er bloktilskuddet til Færøerne heller ikke nogen øm tå. Tværtimod. På Færøerne tog man i 2022 nemlig selv den beslutning, at man de næste fire år ville skære 25 millioner kroner årligt af bloktilskuddet fra Danmark. »Det er ikke bloktilskuddet, der definerer, at vi gerne vil Rigsfællesskabet eller samarbejdet på nogen som helst måde,« siger Anna Falkenberg. Anna Falkenberg gentager den grønlandske regeringsleder, Jens-Frederik Nielsen, når hun siger, at »vi skal rykke sammen i bussen«. Hvorfor netop hjemmestyreloven for eksempel burde omdøbes til selvstyreloven, lyder det. »Vi har som parti rykket os i vores retorik. Det at vi synes, at vi skal lave en ny hjemmestyrelov, som vi kalder en selvstyrelov, det er en kæmpe udvikling – også for mit parti,« siger Anna Falkenberg. Hun tilføjer, at også det med retorikken har bidt sig fast i de øvrige færøske partier. »Det virker, som om alvoren med situationen ude i verden er gået op for de fleste.« Forventningen fra den færøske lagmand er, at partierne i Lagtinget kan præsentere et politisk udspil – en aftale for fremtidens rigsfællesskab – når det næste rigsmøde mellem Danmark, Færøerne og Grønland til juni afholdes i Torshavn.",
        "metadata": {
            "source": "https://www.berlingske.dk/politik/trumps-trusler-mod-groenland-puster-til-debat-om-selvstaendighed-paa",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916835/24941777-frsk-folketingsmedlem-anna-falkenberg-fra-parti.jpg",
            "publication_time": "Søndag d. 04. maj 2025, kl. 13.58",
            "author": "Ditte-Marie Sandberg",
            "related_links": [],
            "attachments": []
        }
    }
}