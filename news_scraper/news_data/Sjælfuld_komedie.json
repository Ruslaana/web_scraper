{
    "version": "1.0",
    "document": {
        "id": 20159,
        "title": "Sjælfuld komedie",
        "content": "Fatih Akin er en af Europas mest spændende instruktører i disse år, og har man set den tysk-tyrkiske instruktørs fandenivoldske og romantiske »Mod muren« om to fortabte mennesker, der hjælper hinanden på - hver sin - rette vej, har man en fornemmelse af, hvad han kan. Senest har han i Danmark været aktuel med det stærke, men også småprætentiøse drama »På himlens kant«. Nu har auteuren imidlertid lukket lidt gas ud af ballonen, hygget sig med at lave en romantisk komedie, en genre, der ofte lider under tyngden fra de kedelige konventionelle formler, der traditionelt dikterer den. Der er til gengæld intet trivielt over menuen, når det er Fatih Akin, der brygger film sammen, og selv om ingredienserne - en love story, kampen for en restaurants overlevelse og to brødres forhold, der sættes på prøve - er simple, er »Soul Kitchen« en smagseksplosion af en filmoplevelse. Og i virkeligheden et portræt af instruktørens hjemstavn Hamborg - på en gang en provinsby med smerteligt vokseværk og en hip metropol, der dunker af rock, hiphop og, selvfølgelig, soul. »Soul Kitchen« introducerer os for restauratøren Zinos Kazantzakis, og han spilles af tysk-græske Adam Bousdoukos, der ud over at have en usleben charme også har en andel i filmens vellykkede manuskript. Zinos driver spisestedet Soul Kitchen, men får alvorlige problemer med at lægge sin sjæl i foretagendet, da hans kæreste, den langbenede, lyse Nadine (Pheline Roggan), tager til Shanghai for at blive udenrigskorrespondent. Desperat efter at rejse efter hende går han på jagt efter et bare nogenlunde fornuftigt menneske, der kan bestyre hans restaurant i byens brogede, men mere og mere ombejlede dokområde. Det viser sig at være sværere end som så, og Zinos må nøjes med bidrag fra den småpsykotiske knivkaster, men uafviseligt talentfulde kok Shayn (karismatiske Birol Ünel fra »Mod muren«) og hans bror Ilias (Moritz Bleibtreu), der er på udgang fra fængslet og overtaler Zinos til at ansætte ham til »ikke at arbejde«. Akin supplerer med et persongalleri, der er mildest talt farverigt, men takket være filmens herlige energi og dejligt beskidte humor undgår han - næsten - klichéerne. Faktisk ligner »Soul Kitchen« en film om rigtige mennesker med rigtige liv, blot beriget med et usædvanligt fedt soundtrack.",
        "metadata": {
            "source": "https://www.berlingske.dk/filmanmeldelser/sjaelfuld-komedie",
            "image_url": "https://berlingske.bmcdn.dk/media/cache/resolve/image_x_large/image/85/858247/2722182-sjlfuld-komedie.jpg",
            "publication_time": "Onsdag d. 16. juni 2010, kl. 22.30",
            "author": null,
            "related_links": [],
            "attachments": []
        }
    }
}