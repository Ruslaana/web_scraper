{
    "version": "1.0",
    "document": {
        "id": 11304,
        "title": "Det store teknologimekka klar til tavle-PC-krig",
        "content": "3D, nye iPad-konkurrenter og stadig mere avancerede mobiltelefoner. Sådan vil hovedingredienserne være, når Europas største forbruger- og hjemmeelektronikmesse, IFA, løber af stabelen i Berlin resten af denne uge. Forventningen er ny besøgsrekord, som slår rekorden fra sidste år. Messen, der åbnes af forbundskansler Angela Merkel, varer 2.-7. september, men allerede i dag begynder elektronikgiganterne at afsløre, hvad de har med i poserne og kasserne.   Sydkoreanske Samsung stiller med sin helt nye tavlecomputer Galaxy Tab 8.9 LTE, som er bygget til at kunne koble sig på de nye supermobilnet, 4G i folkemunde men teknisk mere korrekt kaldet LTE. De har langt højere datahastigheder end dagens mobilnet, så man uden problemer kan se film online, spille spil online og sende eller hente store filer. F.eks. vil et helt musikalbum kunne hentes på et lille minut.  LTE-mobilnettene tages i brug i løbet af 2012, hvor TDC, Telenor og »3« ventes at åbne for adgangen. Telia lancerede allerede i december 2010 sit LTE-net, dog med begrænset dækning i det indre København og Aarhus. Samsung har også en ny Galaxy S II-telefon med, som kan kobles på LTE-nettet, så netadgangen bliver i god fart. Samtidig kan den bruges som trådløst opkoblingspunkt, så andet udstyr kan få netadgang gennem telefonen.  Derudover vil messen byde på masser af fladskærmsfjernsyn med stedse forbedret 3D-teknologi, som det nu nærmest er helt umuligt at undgå, selv hvis man ville. Sydkoreanske LG vil bl.a. stille med de nyeste 3D-TV-apparater, hvor flere og flere PC-funktioner indbygges, samtidig med at der overalt er fokus på at sikre internetadgang fra TV-skærmen og dermed adgang til onlinebutikker, hvor man kan købe varer, spil, film m.m. 3D er også i spil på selve spillene. Spil med dybde skal nemlig både kunne spilles på konsoller, mobiltelefoner og computere.  Mobiludvalget vil blive væsentligt udvidet på navnlig Android-siden, som Google fortsat har stor succes med at udbrede. Men f.eks. ventes den taiwanesiske mobilproducent HTC at stille med en Windows Phone-telefon med den opdaterede udgave af Microsofts styresystem (version 7.5, også kaldet Mango). LG, verdens tredjestørste mobilproducent, stiller med sin Optimus 3D-telefon, som kan kobles til fjernsynet og desuden fungere som styrepult til spillekonsollet.  HTC rygtes også at have en ny 10.1-tommer stor tavle-PC, Puccini, med i rygsækken. Den skal supplere HTCs nuværende tavlecomputer, Flyer med syvtommerskærm, i kampen mod iPad-dominansen. Også Toshiba forventes at have en ny og tyndere udgave af sin Thrive-tavlecomputer med. Den har USB-stik, plads til SD-kort og HDMI-stik, så den kan kobles på fladskærmsfjernsynet og indholdet vises dér. Og så ventes japanske Sony, som er den sidst tilkomne tavle-PC-producent, at afsløre priserne for de første to modeller, heriblandt en sammenklappelig tavle-PC, som kan hente og spille spil fra Playstation Suite.  Nyeste udgave af Google Android, med kodeordet »Ice Cream Sandwich«, kan måske også ses som smugpremiere.  IFA-messen konkurrerer med verdens største forbrugerelektronikmesse, Consumer Electronics Show (CES), i Las Vegas i USA. CES-messen holdes i januar. IFA rummer også hårde hvidevarer som køleskabe og vaskemaskiner. Der forventes omkring 250.000 besøgende på de 1.500 stande.",
        "metadata": {
            "source": "https://www.berlingske.dk/virksomheder/det-store-teknologimekka-klar-til-tavle-pc-krig",
            "image_url": "https://berlingske.bmcdn.dk/media/cache/resolve/image_x_large/image/13/137159/4466884-pix-ifa.jpg",
            "publication_time": "Onsdag d. 31. august 2011, kl. 09.45",
            "author": "Thomas Breinstrup",
            "related_links": [],
            "attachments": []
        }
    }
}