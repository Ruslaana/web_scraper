{
    "version": "1.0",
    "document": {
        "id": 19838,
        "title": "Natasha Illum Berg er storvildtjæger i Afrika og enlig mor: Du er et dårligt eksempel for dit barn, hvis moderskabet får dig til at opgive dine drømme",
        "content": "Undskyld. Det er helt klart en fejl på kanten af det naturstridige at placere Natasha Illum Berg i et lille indelukket mødelokale på Berlingskes redaktion med linoleumsgulv og hårdt loftlys. Her hører en vildkvinde, der bliver stående, når bøfler angriber, ikke til. Men hun har til alt held et helt livs erfaring i at begå sig i ekstremer, og derfor er værdigheden intakt, da hun med et glas Lipton-te i hånden fortæller om sig selv, om storvildtjagt, kærlighed, mandschauvinisme og det vildbarn, hun i ni år har været mor til. Dansk-svenske Natasha Illum Berg er, ud over at være professionel storvildtjæger bosat i Tanzania, forfatter, og promoveringen af hendes seneste bog, »I Merubjergets regnskygge – breve til min datter«, er årsagen til, at hun er taget fra sit hjem på Merubjerget i østafrikanske Tanzania til et gråt lokale i København. »Jeg tror ikke, at man gør sit barn en tjeneste ved at opgive alt. For det første tror jeg simpelthen, at det er umuligt for et menneske ikke at blive en lille smule bitter på den eller det, der forhindrer en i at gøre det, man gerne vil. For det andet synes jeg ikke, man fremstår som et særlig godt eksempel for sit barn i at opnå sine drømme,« siger Natasha Illum Berg, hvis hjerte stadig banker for den livsfarlige bøffeljagt. Natasha Illum Berg er 49 år et par uger endnu. Datteren Mink fik hun som 40-årig. Nu er hun enlig storvildtjægermor bosat på en bjergside i Tanzania.Fold sammenLæs mereFoto: Søren Bidstrup. Natasha Illum Bergs drømme om Afrika og bøfler er også en af årsagerne til, at datteren Mink ofte løber hvidhåret rundt på en bjergside i Tanzania med så lidt tøj på som muligt. Hun taler dansk med sin mor, svensk med sin far, swahili med legekammeraterne og engelsk i skolen. Men det er hendes mor magtpåliggende,at hun også lærer at begå sigi ekstremernes verden. Hun skal vide, at man ikke må spise med venstre hånd, hvis maden bliver indtaget i selskab med Waarusha-stammen, men hun skal også vide, hvordan en middag med kniv, gaffel, kuvertbrød og albuerne ind til siden håndteres. »Det er jo en tryghed at føle sig fri, ligegyldigt hvem man er sammen med. Så bliver man mindre genert. Jeg ser mennesker, der godt kan føle sig ufri, når de pludselig er i et uvant miljø. Det vil jeg ikke have. Jeg vil have, at hun med lige rank ryg kan spise middag med Dronningen som med Sandawe-stammen i Tanzania.« Når Natasha Illum Berg skal sige »meget«, bliver det udtalt med »e«. Ikke noget »majet« her. Hun ligner en, der kan betjene en hummergaffel og holde korrekt på et vinglas med stilk.Opvæksten på et gods i Blekingeog skolegang på Krebs’ Skole i København og sidenhen kostskole i Sverige fornægter sig ikke. Gods og penge var dog væk, da hun var fyldt 18 år. Hun havde kun 500 dollar og en returbillet til Tanzania, da hun som 22-årig pakkede kufferten og tog til Afrika for at blive storvildtjæger. En forrykt ambition fik hun at vide. Ikke desto mindre er hun i dag den eneste kvindelige storvildtjæger i Afrika med licens til at jage farligt vildt. Og har været det i mere end 25 år. »Men det betyder jo ikke, at der ikke har været nogle ændringer,« siger Natasha Illum Berg om moderskabets indvirkning på hverdagen. Natasha Illum Berg er 49 år et par uger endnu. Datteren Mink fik hun som 40-årig. Hun var på jagt under graviditeten – men holdt det hemmeligt for ikke at skræmme mændene i jagtselskabet. Efter datterens fødsel blev hun hjemme i næsten 11 måneder, før bøffeljagten atter kaldte på hende. »Jeg prøvede at tage af sted på jagt i 21 dage. Men jeg måtte erkende, at der strammede jeg den lidt for meget. Derfor besluttede jeg, at jeg i nogle år ikke ville tage af sted i mere end ti dage ad gangen – og heller ikke så ofte. Jeg stoppede ikke noget, men klemte det ind i nogle andre tidsrammer,« siger hun. »Jeg har mange gange oplevet, at folk er blevet forbavsede, når de har set mig. Jeg er ikke – hvis jeg selv skal sige det – en supermaskulin person. Og det kan være svært for folk at få til at passe sammen,« siger Natasha Illum Berg.Fold sammenLæs mereFoto: Søren Bidstrup. Det er først nu, hvor Mink er fyldt ni år, at Natasha Illum Berg igen tager ud på 21 dages bøffeljagt. Det skyldes helt lavpraktisk, at Minks svenske far – som Natasha Illum Berg gik fra, da datteren var et år – og Natasha Illum Berg er blevet enige om en 50-50-deleordning. Og når datteren alligevel ikke er hos hende, er vejen banet for længerevarende bøffeljagter. »Jeg tror, at der er en del kvinder, der godt kunne fortsætte med ret mange ting. Men barnet bliver lidt en undskyldning. Det er også fint, hvis de vil det sådan. For så er det vel, fordi man aldrig ville den karriere eller de eventyr,« siger hun. Et par hundrede meter fra linoleumslokalet på Berlingskes redaktion ligger stormagasinet Illum. Natasha Illum Berg er oldebarn afA.C. Illum, der grundlagde stormagasinet. Familietræet rummer i det hele taget en stor andel farverige og eventyrlystne mennesker, der har haft store rejser og natur som omdrejningspunkt. Det er ikke, understreger Natasha Illum Berg, en familie, hvor kvinder har fået at vide, at der var bestemte mål, de ikke kunne sætte sig. »Jeg kommer fra en familie, hvor min farmor var i Indien sammen med min farfar. Han var – hvis ikke den første – én af de første naturfilmfotografer i verden. Mens han filmede næsehorn, var min farmor ude at skyde menneskeædende tigre. Så min far er opdraget i en verden, hvor kvinder kan gøre, hvad de vil. Derfor blev jeg selv opdraget som en pige – men en pige, der selvfølgelig kan gøre alt,« siger Natasha Illum Berg og lægger en hånd med farverige fingerringe og negle lakeret grønne med en linje af guld omkring sit teglas. »Jeg har mange gange oplevet, at folk er blevet forbavsede, når de har set mig. Jeg er ikke – hvis jeg selv skal sige det – en supermaskulin person. Og det kan være svært for folk at få til at passe sammen,« siger hun. FAKTANatasha Illum BergFødt 1971Bosat i TanzaniaPrimært opvokset på det svenske gods Eriksberg i BlekingeStorvildtjæger med licens til at jage farligt vildtForfatter – har udgivet to romaner, to selvbiografiske bøger og en fiktiv novellesamlingMor til datteren Mink på ni år12. april udkommer hendes seneste bog »I Merubjergets regnskygge – breve til min datter«, der er skrevet som breve til datteren fra begyndelsen af Natasha Illum Bergs graviditet og i datterens første leveår. Bogen spænder over mænd og kvinders roller, familie, storvildtjagt, kærlighed og død.FOLD UD Født 1971 Bosat i Tanzania Primært opvokset på det svenske gods Eriksberg i Blekinge Storvildtjæger med licens til at jage farligt vildt Forfatter – har udgivet to romaner, to selvbiografiske bøger og en fiktiv novellesamling Mor til datteren Mink på ni år 12. april udkommer hendes seneste bog »I Merubjergets regnskygge – breve til min datter«, der er skrevet som breve til datteren fra begyndelsen af Natasha Illum Bergs graviditet og i datterens første leveår. Bogen spænder over mænd og kvinders roller, familie, storvildtjagt, kærlighed og død.  Regelsættet for, hvad der er feminint og maskulint, har hun aldrig læst op på. »Det er andre mennesker, der har bestemt sig for, hvad der er en mandeverden, og hvad der er en kvindeverden. For mig er det ikke svært at være professionel jæger, forfatter og mor. For jeg har aldrig set mig selv som andet end en kvinde, der gjorde, hvad der passede hende.« Siger du også altid, hvad der passer dig? »Altid. Desværre.« Hvorfor desværre? »Det kan man også få ballade for. Men jeg siger ikke ting for at provokere. Jeg siger ting, fordi jeg har tænkt på dem, og fordi jeg føler, at det er noget, der er vigtigt for mig at sige, fordi jeg synes, at det er væsentligt. Så kan andre synes, at det er åndssvagt.« Du har ikke et pleaser-gen? »Nej, det har jeg virkelig ikke.« Selv uden indlagt behagesyge har Natasha Illum Berg måttet kæmpe store mentale slag for at blive storvildtjæger i Afrika, hvor mandschauvinisme dengang som nu er et fuldt legitimt tankesæt. Som 22-årig og i lære som jæger skulle hun sammen med sin læremester og det øvrige jagtselskab gå efter en skamskudt bøffel. Men Natasha Illum Bergs gevær var gået i stykker. »Jeg spurgte min læremester, om jeg i stedet måtte tage det ekstra gevær med, der stod i campen. Han svarede, at det måtte jeg gerne … Jeg skulle bare lige gøre noget for ham først.« Natasha Illum Berg gik højrød i hovedet tilbage til sit telt, hvor hun sad og græd i en halv time uden at vide, hvad hun skulle gøre. »Der sad jeg ude i bushen 22 år gammel og fik at vide, at nu skulle vi efter et af verdens farligste dyr. Og så sagde han rent ud til mig, at hvis ikke jeg gav ham et blowjob, så måtte jeg gå uden et gevær. Det var etmake itorbreak it-øjeblik i mit liv,« siger hun og fortæller videre om det ydmygende i ikke at blive taget rigtigt seriøst. I sit telt besluttede Natasha Illum Berg, hvad hun ville gøre. »Jeg gik tilbage, hvor han sad og så selvtilfreds ud. Så sagde jeg: »Nu skal jeg fortælle dig, hvordan vi gør: Jeg vil hellere dø end at give dig et blowjob, så derfor går vi bare efter bøflen, uden at jeg har gevær med.« Sådan blev det. Natasha Illum Berg gik uden gevær efter bøflen, og til alt held skete der ikke noget. »Der kom aldrig en lyd mere fra ham. Det blev også en pinlig situation for ham. Der var den slut, og der døde den,« siger hun. Natasha Illum Berg har måttet kæmpe store mentale slag for at blive storvildtjæger i Afrika, hvor mandschauvinisme dengang som nu er et fuldt legitimt tankesæt.Fold sammenLæs mereFoto: Søren Bidstrup. Én ting har været mændenes opførsel. Kvinder har til gengæld heller ikke holdt sig tilbage. »Min største skuffelse i forhold til mandschauvinismen har været kvinder. Lige så slemme som mænd har været i alle de her forskellige ting, så skal man heller ikke kimse ad, at det tit er kvinder, der holder kvinder tilbage. Det er det i hvert fald i min erfaring. Jeg har oplevet langt mere chauvinisme fra kvinder, end hvad jeg har oplevet fra mænd,« siger hun og fortæller om en episode, hvor hun i arbejdsøjemed lavede en aftale med en anden storvildtjæger om, at hun kunne tage en kunde med ud på jagt med hans jagtselskab. Efterfølgende blev hun ringet op af storvildtjægerens kone, der sagde, at hun ville sørge for, at Natasha Illum Berg fik taget sin arbejdstilladelse fra sig, hvis hun mødtes med hendes mand. »Hvad fanden er der galt med os kvinder? Det er jo derfor, vi sidder i den situation. Vi kan ikke kun skyde skylden på mændene,« siger hun og tilføjer: »I bogen siger jeg til Mink: »Lad nu være med at begå den fejltagelse ikke at hjælpe med at holde døren åben for de kvinder, der vil igennem. Selvom du ikke selv vil igennem, så hjælp dem dog med at holde døren åben. Det skylder vi hinanden.« De første fire år, Natasha Illum Berg boede i Tanzania, blev hun aldrig inviteret hjem til nogens hus overhovedet. »Jeg blev åbenbart set som sådan en trussel af kvinderne der. Det eneste, de havde fantasi til, var, at jeg ville i seng med deres mænd, men det eneste, jeg ville, var at blive bøffeljæger. Jamen for helvede.« Natasha Illum Berg har været storvildtjæger i Afrika i 30 år efterhånden. I forhold til chauvinisme er det ikke en nævneværdigt anderledes verden, hendes datter ville komme til at betræde, hvis hun gik samme vej. Men Natasha Illum Berg selv er blevet accepteret som en slags tredje køn, der bare ikke forsvinder.  #Metoo bakker Natasha Illum Berg et langt stykke hen ad vejen op om. Til tider mener hun dog, at det kammer over. Men helt grundlæggende har Natasha Illum Berg blikket rettet mod en anden side af chauvinismen, som hun mener, det er endnu vigtigere at have for øje. »Det er mere interessant at diskutere grundchauvinismen på et filosofisk niveau. For eksempel er vores opfattelse af kvalitet skabt af hundredvis, hvis ikke tusindvis af år af mandlig tankegang. Du ser det i litteraturen. Jeg tror naturligt, at en kvinde taler i et mere blomstrende sprog. Men hun lærer, at sætningerne skal være kortere, hvis det skal være godt. Tingene bliver rettet ind. Det gælder også smag. En god vin skal smage sådan og sådan. I virkeligheden vil kvinden måske godt have den en lille smule sødere. Men det skal hun ikke sige højt, for det er ikke god kvalitet.« Det er vores virkelighedsopfattelse, der har mandlige briller på, mener Natasha Illum Berg. Det gennemsyrer alt: kunst, litteratur, religion, smag og samfund. »Det sidder så dybt i os, at vi faktisk ikke ved, hvordan det ellers kan være.« »Min største skuffelse i forhold til mandschauvinismen har været kvinder. Lige så slemme som mænd har været i alle de her forskellige ting, så skal man heller ikke kimse ad, at det tit er kvinder, der holder kvinder tilbage.«Fold sammenLæs mereFoto: Søren Bidstrup. Det er den verden, Natasha Illum Berg forsøger at klæde sit barn bedst muligt på til at kunne begå sig i. Derfor flyttede mor og datter, da Mink var fem år, om på den anden side af Merubjerget for at være tættere på en skole. Natasha Illum Berg besluttede at tage alt, hvad hun havde sparet op i 25 år, og bruge det på at bygge et ordentligt hus. »Så kan hun også opleve, hvad det vil sige at bo i et hus. Det er nok meget godt, at hun kan være med i den verden også. Så jeg byggede et smukt hus for vores skyld. For at hun kunne blive civiliseret.«",
        "metadata": {
            "source": "https://www.berlingske.dk/kultur/natasha-illum-berg-er-storvildtjaeger-i-afrika-og-enlig-mor-du-er-et",
            "image_url": "https://berlingske.bmcdn.dk/media/cache/resolve/image_x_large/image/140/1409128/23713302-natasha-illum-berg.jpg",
            "publication_time": "Mandag d. 12. april 2021, kl. 12.31",
            "author": "Christina Hilstrøm",
            "related_links": [],
            "attachments": []
        }
    }
}