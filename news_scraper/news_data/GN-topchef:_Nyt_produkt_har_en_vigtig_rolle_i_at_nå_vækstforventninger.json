{
    "version": "1.0",
    "document": {
        "id": 11058,
        "title": "GN-topchef: Nyt produkt har en vigtig rolle i at nå vækstforventninger",
        "content": "Selv om det kom som en overraskelse for markedet, at GN Group mandag offentliggjorde planerne om lanceringen af et nyt høreapparat, så har det hele tiden været planen internt i høreapparatkoncernen, at det nye premiumapparat skulle lanceres efter sommer. Den kommende lancering af produktet, der går under navnet Resound Linx Quattro, kommer derfor heller ikke sammen med en ændring af vækstforventningerne i år. Sådan lyder det fra Anders Hedegaard, der er administrerende direktør for GN Hearing. - Det er indarbejdet i vores forventninger for året, men det er klart, at det her bliver vores spydspids og flagskibsprodukt, som skal trække en del af vores tiltag hen over sommeren og efteråret. Så det har en vigtig rolle i, at vi leverer for at nå de vækstforventninger, siger han til Ritzau Finans. Produktet kommer til at indgå i GN Groups høreapparatselskab, GN Hearing, og her lyder forventningen på en organisk vækst på \"mere end 6 pct.\" for hele 2018. /ritzau/FINANS",
        "metadata": {
            "source": "https://www.berlingske.dk/virksomheder/gn-topchef-nyt-produkt-har-en-vigtig-rolle-i-at-naa-vaekstforventninger",
            "image_url": "https://berlingske.bmcdn.dk/media/cache/resolve/image_x_large/image/51/517790/21786683-anders-hedegaard.jpg",
            "publication_time": "Mandag d. 13. august 2018, kl. 15.00",
            "author": null,
            "related_links": [],
            "attachments": []
        }
    }
}