{
    "version": "1.0",
    "document": {
        "id": 13166,
        "title": "Kommission vil regulere britisk presse ved lov",
        "content": "STORBRITANNIEN: Efter medieskandale på medieskandale er det nødvendigt, at Storbritannien får sin første presselov siden 1695. Det mener den såkaldte Leveson-kommission, der efter 16 måneders kulegravning af den britiske presses kultur, metoder og etik er kommet frem til den anbefaling, at der ved lov nedsættes et organ, som skal overvåge det allerede eksisterende presseklagenævn. Kommissionen blev nedsat i fjor af premierminister David Cameron efter den omfattende aflytningsskandale på den nu hedengangne tabloidavis News of the World, der præsterede at få det mest plettede CV i britisk avishistorie. Foruden at hacke telefonsvarere til flere kendisser nåede avisen både at bestikke politifolk og true politikere med negativ dækning, hvis de nægtede at samarbejde med avisen. I 2011 aflivede den australsk-amerikanske mediemogul Rupert Murdoch sit problembarn. Lederen af kommissionen, Lord Justice Leveson, sagde torsdag eftermiddag på en pressekonference i London, at den britiske presse har »forvoldt ødelæggelser i uskyldige menneskers liv«, og at forholdet mellem pressen og politikere har været alt for tæt. Spørgsmålet er nu, om Leveson-kommissionens anbefalinger, der er baseret på afhøringer af 650 vidner, ender med at blive stadfæstet ved lov. Cameron sagde tidligere på året, at han vil følge Lord Justice Levesons råd, hvis de da ikke er for »hårdhændede« og »skrupskøre«. Accepterer han anbefalingerne, lægger han sig med sikkerhed ud med mediechefer, der frygter for pressefriheden. Lord Justice Leveson understregede torsdag, at kommissionens anbefalinger på ingen måde vil kvæle pressefriheden i Storbritannien, da der ikke er tale om en statslig regulering af pressen. Sikkert er det også, at Cameron står foran et splittet parlament. Onsdag indrykkede 60 medlemmer af parlamentet, blandt andre flere tidligere ministre og adelige fra Overhuset, et indlæg i Guardian og Telegraph for at advare imod love, der regulerer pressen. Det vil udgøre den største fare for pressefriheden i over 300 år, skriver de med henvisning til, at statslig licens til udgivelser blev afskaffet helt tilbage i 1695. Splitten er ifølge BBC ikke blevet mindre af, at lederne af de to regeringspartier, David Cameron og Nick Clegg, er uenige om, hvordan eventuelle pressereformer skal udformes. De to politikere kommer senere torsdag med hver deres reaktion på Leveson-kommissionens anbefalinger. Aflytningsskandalen begyndte for alvor at rulle, da det kom frem, at News of the World havde hacket en forsvunden 13-årig skolepiges telefon og slettet telefonsvarerbeskeder. Det betød, at hendes familie troede, at hun var i live, mens hun faktisk var blevet dræbt. Ifølge det britiske Metropolitan Police er der næsten 5.000 potentielle ofre for telefonhacking i News of the World-sagen, og af dem er cirka halvdelen blevet underrettet.",
        "metadata": {
            "source": "https://www.berlingske.dk/internationalt/kommission-vil-regulere-britisk-presse-ved-lov-0",
            "image_url": "https://berlingske.bmcdn.dk/media/cache/resolve/image_x_large_vertical/image/19/193667/5856906-britain-media-politics-shut.jpg",
            "publication_time": "Torsdag d. 29. november 2012, kl. 16.07",
            "author": null,
            "related_links": [],
            "attachments": []
        }
    }
}