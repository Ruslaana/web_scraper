{
    "version": "1.0",
    "document": {
        "id": 10896,
        "title": "Den danske rapper Jamaika er idømt en forvaringsdom for grov vold",
        "content": "Onsdag eftermiddag forsvandt friheden på ubestemt tid for dendansk-somaliske rapper Jamaika, der nu kan se frem til lang tid i forvaring. Han nægtede sig skyldig. Men retten vurderede anderledes og idømte ham forvaring. Det var det, Retslægerådet anbefalede på baggrund af hans mentalerklæring og straffeattest. En forvaringsdom giver retten til dem, der overvejende sandsynligt vil falde tilbage i voldskriminalitet og må anses for at være for farlige at have på fri fod. Jamaika med det borgerlige navn Sharmarke Omar Ali, var blandt andet anklaget for to grove overfald i 2019. I det ene tilfælde trampede han angiveligt på ofrets hoved, og i det andet tilfælde slog og sparkede han og forsøgte at stikke ofret med en 30 centimeter lang kniv. Derudover indeholdt anklageskriftet en række mindre, men alvorlige forseelser, som blandt andet at have bragt andres liv og førlighed i fare ved at køre bil på fortovet. Jamaikas forsvarer Michael Juul Eriksen oplyser til Ekstra Bladet, at de ankede dommen på stedet. Han argumenterede i retten for at en forvaringsdom, der gennemsnitligt varer op mod 15 år, ville være langt over målet. »Jeg var en anden mand dengang,« sagde Jamaika ifølge Ekstra Bladet i retten om sine tidligere domme: »Jeg var umoden, rodløs og havde for meget energi, som jeg ikke vidste, hvor jeg skulle placere.« SomBerlingske skrev i en større featureartikel forledener Jamaika blot en af flere danske og europæiske rappere, der som digteren Yahya Hassan før dem, har svært ved at lægge kriminaliteten til side og komme ud af deres ghettomiljø, selv om de opnår anerkendelse og succes. I den forbindelse sagde den ældre aarhusianske rapper Marwan, der forsøger at styre yngre rappere væk fra deres kriminelle miljø: »Det kriminelle liv er blevet almindelig hverdag. Det er lige så normalt at hente sine venner i statsfængslet som at hente en shawarma.« Jamaika er røget ind og ud af institutioner og fængsler eller har været på flugt i store dele af sit liv, hvor han også har formået at indspille sange, der er blevet afspillet millioner af gange.",
        "metadata": {
            "source": "https://www.berlingske.dk/kultur/den-danske-rapper-jamaika-er-idoemt-en-forvaringsdom-for-grov-vold",
            "image_url": "https://berlingske.bmcdn.dk/media/cache/resolve/image_x_large/image/140/1409524/23714540-roskilde-festival.jpg",
            "publication_time": "Onsdag d. 14. april 2021, kl. 20.28",
            "author": "Rasmus Karkov",
            "related_links": [],
            "attachments": []
        }
    }
}