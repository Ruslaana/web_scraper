{
    "version": "1.0",
    "document": {
        "id": 13195,
        "title": "»Det skal være sjovt og rart at løbe. Men hvis hele tiden ser på sit ur, så kan det blive et stressmoment, som generer«",
        "content": "Der er langt mellem åndehullerne for det moderne menneskes hjerne, hvor informationer og distraktioner overdøver hjernens egne tanker. Derfor får jagten på en pause til hjernen løbere til at afklæde sig alt det digitale lir i form af GPS-ure, pulsmålere og løbeapps og i stedet løbe en fuldstændig udokumenterbar tur. Tendensen bliver på engelsk kaldt »naked running«, nøgent løb – og glem bare de indre billeder af den nøgne menneskekrop i løb, hvor alt, der ikke er surret forsvarligt fast, sætter i svingninger. Nøgent løb handler ikke om at vise flest mulige kvadratcentimeter bar hud. Men i stedet om at løbe uden at blive forstyrret af impulser udefra. I Mikkeller Running Club er tendensen tydelig. Her vælger nogle GPS-uret helt fra. Mens andre ofte vælger det nøgne løb til, men ikke helt har smidt uret væk. »Nogle af dem, der træner rimeligt seriøst, lader oftere uret ligge hjemme. Så løber de en tur for at få nydelsen og glæden ved løbet tilbage. Men de har stadig GPS-uret liggende i skuffen, og når de skal løbe et løb, finder de det frem igen,« siger Mikkeller Running Clubs Søren Runge, der har titlen »präsident«. Mikkeller Running Club er et af de nyere skud på stammen af løbeklubber. Klubben opstod i 2014 omkring det internationale microbryggeri, Mikkeller. Mikkel Borg Bjergsø, der har grundlagt bryggeriet og samtidig er tidligere eliteløber, kunne i 2014 konstatere, at vægten var begyndt at krybe opad. Derfor startede han løbeklubben sammen flere andre ansatte i Mikkeller. I Mikkeller Running Club er balance et omdrejningspunkt. Det handler om at løbe en tur og drikke en øl sammen bagefter. Og konceptet, der både har fokus på kroppens sundhed og på at få gode oplevelser, har appelleret til folk langt ud over Danmarks grænser. Fra at være en lille klub i København, er den nu ekspanderet til en mastodont med 200 afdelinger rundt omkring i verden og 15.000 løbere tilknyttet. »Det skal være sjovt og rart at løbe. Men hvis man har et hårdt træningsprogram og hele tiden ser på sit ur, så kan det blive et stressmoment, som generer,« forklarer Søren Runge.  Det er i sagens natur vanskeligt at sætte tal på, hvor mange løbere der ikke lader sig måle og registrere på løbeturen. Men »naked running« optager løbere både i Danmark og i udlandet. Fordele og ulemper bliver diskuteret rundt omkring på internetforaer, og store løbe- og træningsmagasiner som amerikanske »Runner’s World«, canadiske »Canadian Running Magazine« og danske »Aktiv Træning« har alle beskrevet tendensen. Ole Harbæk, der er motivations- og motionscoach og koordinerende holdleder i løbeklubben Blovstrød Løverne såvel som i Fredensborg Atletik Klub, er tilhænger af ikke at være en slave af det digitale måleudstyr. »Når man har sit GPS-ur på, så er træningen dokumenteret, og man kan følge med i, hvor hurtigt man løber. Men oplevelser får man ikke ved at kigge på sine gadgets. Det får man, når man tager en løbetur, solen skinner, og fuglene pipper,« siger Ole Harbæk, der lever af at coache folk til at begynde at løbe – og blive ved. »Hvis man løber efter at få oplevelser i stedet for at få det overstået, så får man langt mere ud af sin løbetur,« siger han. De fleste løbere vil kunne genkende, at en løbetur helt automatisk afføder spørgsmål til tempo og længde. Men hvorfor egentlig? spørger Ole Harbæk: »Når jeg kommer hjem fra en løbetur og fortæller, at jeg har løbet fem kilometer på 35 minutter, så synes folk ikke, at det er vildt interessant. Men hvorfor ikke i stedet spørge, hvilken oplevelse, turen har givet mig? Vi er jo ikke alle sammen eliteløbere, så hvis vi i stedet får nydelse ind i løbeturen, så er der nok også flere, der holder fast i løbeturene.« FAKTAPrøv kræfter med løb uden udstyr1. Væn dig til at spørge dig selv, om du havde en god tur, i stedet for udelukkende at analysere turen ud fra data fra dit ur eller telefon.2. Beslut dig for, hvor lang tid din løbetur skal vare, i stedet for, hvor mange kilometer du skal løbe. På den måde bliver tempoet ligegyldigt, og du tilgodeser kroppens form på løbetidspunktet.3. Aftal med dig selv, at du skal opleve mindst tre sjove eller anderledes ting på turen, som du kan fortælle om, når du kommer hjem. Det kan være, at du vælger en helt ny rute eller at løbe efter lyden af en spætte eller noget helt andet.4. Hvis du ikke tør løbe helt »nøgen«, så start uret og læg det i lommen. Så kan du nyde turen uden at stresse efter tider, tempo eller afstande.Kilde: Ole Harbæk, motions- og motivationscoach.FOLD UD 1. Væn dig til at spørge dig selv, om du havde en god tur, i stedet for udelukkende at analysere turen ud fra data fra dit ur eller telefon. 2. Beslut dig for, hvor lang tid din løbetur skal vare, i stedet for, hvor mange kilometer du skal løbe. På den måde bliver tempoet ligegyldigt, og du tilgodeser kroppens form på løbetidspunktet. 3. Aftal med dig selv, at du skal opleve mindst tre sjove eller anderledes ting på turen, som du kan fortælle om, når du kommer hjem. Det kan være, at du vælger en helt ny rute eller at løbe efter lyden af en spætte eller noget helt andet. 4. Hvis du ikke tør løbe helt »nøgen«, så start uret og læg det i lommen. Så kan du nyde turen uden at stresse efter tider, tempo eller afstande. Kilde: Ole Harbæk, motions- og motivationscoach. Mens vi i dag diskuterer fordele og ulemper ved at gribe sin løbetræning an på den ene eller den anden måde, er det ikke mere end en håndfuld årtier siden, at løb kun var noget, danskerne tyede til, når bussen var ved at forlade stoppestedet, eller når et barn skulle reddes i trafikken. Ifølge rapporten »Danskernes motions- og sportsvaner« fra 2016 løb to procent af den voksne danske befolkning jævnligt i 1975. I dag er det 29 procent af de voksne danskere – svarende til omtrent en million mennesker. Det var derfor også et sats af de helt store, da hjertelægen Peter Schnohr i 1969 grundlagde verdens første motionsløb i Dyrehaven nord for København: Det 13,3 kilometer lange Eremitageløbet, som skulle være for den brede befolkning og ikke kun et løb for eliten. »Dengang i 1969 var der næsten ikke nogen, der løb i Danmark. Hvis du løb en tur rundt om Søerne, råbte folk: »Er politiet efter dig?« eller »er din kone løbet fra dig?« Og til den første træning kom der kvinder i nederdele og høje hæle,« fortæller Peter Schnohr. Han havde læst undersøgelser og havde en tro på, at motion er sundt. Men der skulle alligevel en del til at overbevise den brede befolkning om, at en høj puls og en svedig pande virkelig kunne være godt for helbredet. Nogle år efter det første Eremitageløb – i 1976 – startede Peter Schnohr sammen med overlægerne Gorm Boje Jensen og Anders Tybjærg Hansen det store studie, »Østerbroundersøgelsen«, hvor løberes helbred er blevet undersøgt gennem mere end 40 år. Derfor har han i dag videnskabeligt belæg for at sige, hvordan løbeturen skal afvikles – hvis altså hensigten er et bedre helbred og et længere liv. »Løbere lever i snit seks år længere. Men det kommer an på, hvordan man løber. Hvis man løber meget lidt, giver det ikke så meget. Og hvis man løber alt for meget, lever man heller ikke længere. Det, der giver pote, er at løbe to-tre gange om ugen i 30-45 minutter i et tempo, som du selv synes er langsomt eller moderat,« forklarer Peter Schnohr. Peter Schnohr, der i dag er 76 år og stadig løber rundt om Søerne to gange om ugen, har ikke truffet et bevidst valg om at vælge »naked running« til. Men han praktiserer dog som udgangspunkt det udstyrsfrie løb. Der er ikke noget GPS-ur med på løbeturene lige bortset fra, at han af og til har et almindeligt ur med, så han kan se, hvor længe han har løbet.  Men hvad siger det egentlig om vores tid lige nu og her, at vi overhovedet behøver opfinde et begreb for at løbe uden at være koblet på diverse apparater og netværk? »Tendensen peger på, at vi har brug for mentale åndehuller. Det er en naturlig udvikling, at vi søger efter pauser fra den digitale tsunami. Og så er det en rigtig god ting at opleve egen krop fri fra digitale stimuli,« siger speciallæge, foredragsholder og forfatter til bestselleren »Sluk«, Imran Rashid. Han mener, at vi lever i en tid, hvor vi meget ofte lader os motivere af noget ydre. Det kan være tallene på et GPS-ur på håndleddet eller et mål om at løbe et givent løb. Men ifølge Imran Rashid er den indre motivation langt bedre. »Jeg rådgiver ikke til, at man løber mod et mål, for så er motivationen væk, når målet er nået. Motivationen skal i stedet komme indefra. Det vigtige er processen, og at styrke ens evne til at blive ved. Den evne kan man bruge i alle andre henseender i livet,« forklarer Imran Rashid og tilføjer, at brugen af GPS-ur nemt kan få løbeturen til at minde om arbejde. Simpelthen fordi uret indsamler informationer, som løberen skal forholde sig til: »Den informationsmængde, der når hjernen, er for stor. Du er kun afskåret fra informationsstrømmen, når du sover eller er i bad. Resten af tiden har du døgnåbent. Derfor var et af mine vigtigste råd som læge til mine patienter, at de ikke skal løbe for kroppens skyld. De skal løbe for hjernens skyld. For vi har brug for at være os selv og høre vores egne tanker.«",
        "metadata": {
            "source": "https://www.berlingske.dk/det-gode-liv/det-skal-vaere-sjovt-og-rart-at-loebe.-men-hvis-hele-tiden-ser-paa-sit-ur-saa-kan",
            "image_url": "https://berlingske.bmcdn.dk/media/cache/resolve/image_x_large/image/101/1014288/20785454-22bmbnaked-running-101509-4jpg.jpeg",
            "publication_time": "Lørdag d. 28. april 2018, kl. 11.00",
            "author": "Christina Hilstrøm",
            "related_links": [],
            "attachments": []
        }
    }
}