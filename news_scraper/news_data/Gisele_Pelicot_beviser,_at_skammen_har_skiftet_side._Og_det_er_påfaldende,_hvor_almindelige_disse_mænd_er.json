{
    "version": "1.0",
    "document": {
        "id": 22226,
        "title": "Gisele Pelicot beviser, at skammen har skiftet side. Og det er påfaldende, hvor almindelige disse mænd er",
        "content": "»Jeg er ikke en voldtægtsmand.« Den sætning har lydt igen og igen fra de fleste af de 51 mænd, der i sidste uge alle blev dømt skyldige i at have voldtaget den bedøvede, bevidstløse Gisele Pericot på opfordring fra hendes ægtemand, der filmede overgrebene. Sagen har forståeligt nok vakt bestyrtelse, ikke mindst fordi disse mange mænd tilsyneladende var lige så forskellige, som mænd er flest. Dét, de havde tilfælles, var en overbevisning om, at det er i orden at voldtage en bevidstløs kvinde, hvis hendes mand giver dig lov. En af dem, 31-årige Paul-Koikoi Grovogui, der var 23 år, da han voldtog Gisele Pelicot, undskyldte over for hende i retten med ordene: »Vi er ikke monstre, vi er mænd som alle andre.« Jeg er ret sikker på, at de mænd, jeg kender, gerne vil have sig frabedt at blive inkluderet i dette »vi«. Men deterpåfaldende, hvor almindelige disse mænd er. Det er mænd og fædre i alle aldre og med mange professioner: Mekaniker, computerekspert, fængselsbetjent, programmør, soldat, frisør, karateinstruktør, motorcykelbetjent, landmand, VVS'er, sygeplejerske. Lige så påfaldende er det, at de fleste af mændene erklærede sig uskyldige under retssagen, selvom deres overgreb var dokumenteret på film. De brugte vilde undskyldninger om, at de troede, det var en leg, at de troede, hun lod, som om hun sov, om at manden havde givet lov, og det derfor var i orden. Mange forsvarer sig også med, at det ikke var deres intention at voldtage hende. »Hvorfor skulle jeg ville voldtage en kvinde over 60?« forsvarede en 41-årig frisør sig, mens en 63-årig HIV-positiv gaffeltruckfører holdt fast i, at det er i orden, når manden har givet lov. Denne retsskitse lavet 19. december 2024 viser Dominique Pélicot i retten. Her blev han idømt den maksimale straf på 20 års fængsel for at begå og orkestrere massevoldtægterne af sin ekskone.Fold sammenLæs mereFoto: Benoit Peyrucq/AFP/Ritzau Scanpix. En 55-årig anæstesisygeplejerske nægtede voldtægt med den begrundelse, at han »troede, hun spillede død.« Den 69-årige karateinstruktør Joseph Cocco sagde derimod, at han hurtigt forlod stedet, da han så, hvordan det foregik, men han forsøgte ikke at forhindre det. Da han blev spurgt om, hvorfor han ikke anmeldte det, svarede han: »Hvis jeg havde vidst, han filmede mig, ville jeg have anmeldt ham.« Det er meget svært at få øje på empatien i de dømtes forsvar. De mange bortforklaringer vidner om en kultur, hvor man ofte kan komme afsted med at bortforklare overgreb. Flere af de dømtes hustruer har vidnet om overgreb og vold begået af deres mænd, for eksempel Emilie O., der i 2019 anmeldte sin samlever Hughes Malago for drugrape, uden at det blev en sag. Kritikeren og forfatteren Rebecca Solnit skriver i The Guardian ien kommentar til retssagen, at hun mener, der er dele af vores kultur, der normaliserer og ind imellem ligefrem fejrer seksuelle overgreb. Det minder mig om en sag fra Danmark i 2019, hvor redaktøren på netavisen Guldborgsund Avisbeskrev en bortførelseog voldtægt af en ung kvinde som »lidt for lystige aktiviteter«. Det vakte forargelse, men det viste sig, at manden gang på gang havde moret sig med atbeskrive voldtægtssager på lignende måder, uden at nogen tilsyneladende havde reageret. Vi har også set reklamer, der har fremmet en voldtægtskultur. I et forsøg på at få virksomhederne til at oprette flere elevpladser til unge lancerede HK Ungdom Hovedstaden for eksempel en kampagne med nøgne unge bag et skilt med teksten:»Ta' mig! Det er lettere, end du tror.« Og en kendt dansk forfatter udtalte i 2018 om et billede af den dræbte Kim Wall, at »jeg kan ikke lade være med at tænke, ather er en pige, der søger fare.« I de senere år har vi haft et opgør med den slags, og samtykkeloven har dannet grobund for en offentlig diskussion om, hvad samtykke er. Selvom modstanden mod den var massiv, og mange foregav ikke at forstå, hvordan samtykke tydeligt kan gives, så tror jeg faktisk, at alle danske mænd og kvinder i dag ved, at det er voldtægt at »have samleje« med en bevidstløs kvinde. Det er også blevet klart for franskmændene efter Pelicot-sagen, men det skyldes først og fremmest, at Gisele Pelicot var så modig og stærk, at hun valgte at lade den køre for åbne døre, så alle kunne følge med i de horrible detaljer og i overgrebsmændenes groteske bortforklaringer. Rikke Viemose er journalist og forfatter ",
        "metadata": {
            "source": "https://www.berlingske.dk/kommentatorer/gisele-pelicot-beviser-at-skammen-har-skiftet-side-og-det-er",
            "image_url": "https://berlingske.bmcdn.dk/media/cache/resolve/image_x_large_vertical/image/187/1872223/24858339-gisele-pelicot-leaves-the-courthouse-after-hearing.jpg",
            "publication_time": "Mandag d. 23. december 2024, kl. 17.20",
            "author": "Rikke Viemose",
            "related_links": [],
            "attachments": []
        }
    }
}