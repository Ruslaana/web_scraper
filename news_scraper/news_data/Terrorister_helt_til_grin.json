{
    "version": "1.0",
    "document": {
        "id": 19872,
        "title": "Terrorister helt til grin",
        "content": "Ja, hvis man spørger den debuterende britiske spillefilmsinstruktør, men erfarne comedymand Chris Morris og ser hans film »Four Lions«. For i en tid, hvor folk knap nok tør slå en streg i frygt for terroristiske sanktioner, kommer »Four Lions« som et bindegalt og fuldstændig politisk ukorrekt tilbud. I filmen følger vi fire britiske, muslimske mænd, der drømmer om at være hellige krigere. De lægger bombeplaner, især af selvmordsslagsen, men ikke meget går, som de gerne vil. Mest fordi de er nogle kværulerende skvaddernakker, der skændes over den mindste lille ting, for eksempel om, hvordan man skal sidde, når man laver en afskedsvideo. Den bevidst uintelligente dialog bliver en smule enerhverende i længden, men »Four Lions« er en modig film, der kan få en til at klukke over terrorister, og som via humorens vej haler dem ned fra frygtens hellige tabernakel og ned på det niveau, de fortjener. Og det i sig selv er vel en bedrift?",
        "metadata": {
            "source": "https://www.berlingske.dk/filmanmeldelser/terrorister-helt-til-grin",
            "image_url": "https://berlingske.bmcdn.dk/media/cache/resolve/image_x_large/image/82/827453/3147460-terrorsjov.jpg",
            "publication_time": "Onsdag d. 06. oktober 2010, kl. 20.59",
            "author": null,
            "related_links": [],
            "attachments": []
        }
    }
}