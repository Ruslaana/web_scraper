{
    "version": "1.0",
    "document": {
        "id": 17774,
        "title": "Politi: Aarhus Havn handlede lovligt i SMS-sag",
        "content": "Aarhus Havns direktør var ikke på for dybt vand, da han sidste efterår undersøgte SMS-beskeder på flere kranføreres tjenestemobiltelefoner. Det har Østjyllands Politi netop afgjort. Afluringen af SMS-beskeder afslørede materiale, der ifølge havnens ledelse og Aarhus Kommunes jurister var så belastende, at man valgte at fyre tre kranførere. De anmeldte senere havnedirektør Bjarne Mathiesen og havnens formand, borgmester Jacob Bundsgaard (S), til politiet for brud på brevhemmeligheden. »Vores skøn er, at der ikke er tilstrækkeligt grundlag for at sige, at der har været en overtrædelse af straffeloven. Vi mener alt i alt ikke, at der er grundlag for rejse en tiltale, siger advokaturchef Morten Holm fra Østjyllands Politi. Havnedirektør Bjarne Mathiesen glæder sig over afgørelsen. »Den er jeg naturligvis meget tilfreds med,« siger han og understreger, at der var tale om en ekstraordinær situation på havnen i sommeren og efteråret 2012: »For mig er der tale om en ekstraordinær hændelse i en meget problematisk arbejdskonflikt, hvor mobning og trusler var indblandet. Jeg er i henhold til vores samarbejdsaftaler forpligtet til at gribe ind over for mobning, men jeg håber aldrig, at jeg kommer i en lignende sag,« siger han. Afluringen af kranførernes tjenestemobiltelefoner opstod i en periode, hvor der var uro på havnen. Kranførerne gennemførte flere overenskomststridige arbejdsnedlæggelser, og de nægtede at påtage sig overarbejde og måtte derfor kommanderes på arbejde, når skibe ankom uden for normal arbejdstid. Ledelsen på Aarhus Havn hørte på et tidspunkt om en kranfører, der angiveligt truede og mobbede kolleger for at få dem til at lade være med at påtage sig overarbejde. Samtidig havde personer, der underskrev sig »kranførerne« sendt mails til Aarhus Havns kunder, pressen og politikere med deres udlægning af den anspændte situation. Da havnens ledelse mistænkte en bestemt kranfører for at være involveret i både mobning og mail-kampagne, undersøgte Bjarne Mathiesen vedkommendes tjenestetelefon og de beskeder, der var sendt mellem den pågældende medarbejder og andre af havnens tjenestemobiltelefoner. Korrespondancen var så belastende, at Aarhus Kommunes jurister vurderede, at der var tale om en væsentlig misligholdelse af tre medarbejderes ansættelsesforhold. Efter forhandlinger, hvor fagforeningen 3F var involveret, opsagde de tre kranførere deres stillinger efter indgåelse af fratrædelsesaftaler. Bjarne Mathiesen oplyser, at Aarhus Havns samarbejdsudvalg nu er i gang med at fastlægge »entydige retningslinjer« for brug af tjenestetelefoner. Det har ikke været muligt at få en kommentar fra advokat Bjarne Overmark, der repræsenterer de fyrede kranførere.",
        "metadata": {
            "source": "https://www.berlingske.dk/samfund/politi-aarhus-havn-handlede-lovligt-i-sms-sag",
            "image_url": "https://berlingske.bmcdn.dk/media/cache/resolve/image_x_large/image/57/574294/6087352-aarhus-havn.jpg",
            "publication_time": "Fredag d. 08. februar 2013, kl. 19.17",
            "author": null,
            "related_links": [],
            "attachments": []
        }
    }
}