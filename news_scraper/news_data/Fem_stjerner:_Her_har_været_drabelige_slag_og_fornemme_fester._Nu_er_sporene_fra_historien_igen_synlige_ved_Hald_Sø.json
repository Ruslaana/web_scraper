{
    "version": "1.0",
    "document": {
        "id": 19963,
        "title": "Fem stjerner: Her har været drabelige slag og fornemme fester. Nu er sporene fra historien igen synlige ved Hald Sø",
        "content": "Himmel og jord står i et, da jeg drejer fra hovedvejen og kører ned mod Hald Hovedgård her lidt syd for Viborg. »Står i et« sådan bogstaveligt talt. Vinduesviskerne kan knapt følge med, og styrtregnen fra oven er gråhvid præcis som den våde dis, der stiger fra jorden. Jeg famler mig forsigtigt frem mod den store, røde bygning lige fremme, lidt lavt under bakken. På hver side af vejen står kantede, mandshøje granitsteler sorte mod det gråhvide vejr. De er ikke forarbejdede eller tilhuggede på nogen måde, men står kantede og rå, som om de bare er flækket af et stenbrud et sted og er havnet her ved Hald Sø og Dollerup Bakkers i forvejen vildt mærkelige og sært suggestive landskab. Heldigvis er regnen stilnet lidt af, da vejen drejer skarpt til højre og derefter til venstre ned ad bakke. Det regner dog stadig så meget, at jeg ikke får øje på parkeringspladsen, og derfor fortsætter jeg ad den nu brobelagte vej ned forbi en stor, rød bindingsværkslade og videre gennem skoven mod søen, jeg blandt andet er kommet for at se. Jeg vender på en lille grusplads og kører tilbage, til jeg får øje på det store P-skilt, drejer til venstre, parkerer og er nu ankommet til målet for min udflugt: De fem Halder. Den gamle lade er blevet sat i stand og fungerer nu som formidlingscenter. Bag ladeportene er et pragtfuldt kig gennem bygningen til skoven og pladsen bagved.Fold sammenLæs mereFoto: Jens Markus Lindhe. Navnet er kryptisk for den uindviede, men dækker over det faktum, at man her ved Hald Sø og Hald Hovedgård kan finde historiske spor fra fem borge og/eller herregårde, som på en eller anden måde har ligget her gennem fem tidsperioder, der rækker tilbage til begyndelsen af 1300-tallet, da stormanden Niels Bugge byggede sin borg her i 1346. Niels Bugge er blot et af de prominente navne, der er knyttet til området her ved Hald Sø tæt på Hærvejen, som var en hovedfærdselsåre i Europa i middelalderen. Det er vanskeligt i dag at forstå den rolle, Viborg spillede i dansk og nordeuropæisk politik i de år, men nu er det gennem projektet »De fem halder« blevet en smule lettere. De spor, man kan finde fra de fem bygninger og tidsperioder, der giver projektet sit navn, har altid været her, men de har været svære at få øje på. Det ældste element er Valdemars Skanse – en forhøjning, hvor nogen, formentlig Valdemar Atterdags mænd, har haft en kastemaskine, en såkaldt blide, så de kunne beskyde borgen ude på øen i søen. Hald to er et voldsted i nærheden af det, der i dag hedder Niels Bugges Kro. Her troede man i mange år, at Niels Bugges borg lå, men udgravningerne i forbindelse med dette projekt har godtgjort, at her aldrig blev bygget noget. Volden blev opført og et kælderanlæg blev påbegyndt, men derefter gik byggeriet i stå. Hald tre er Niels Bugges borg ude i søen. Her viser dendrologiske analyser af de stolper, man har udgravet, at borgen blev bygget netop i 1340'erne, som kilderne siger. Det fjerde Hald er Herremanden Gregers Daas barokke herregård og haveanlæg fra begyndelsen af 1700-tallet. Fra dette Hald findes skelettet af haveanlægget endnu, og to små pavilloner, som står på hver side af haveanlæggets centralakse. Endelig er der det femte Hald, der er kendt som Hald Hovedgård, og hvor blandt andet Det Danske Forfatter- og Oversættercenter holder til. Hovedgården blev oprindelig bygget som portbygning til Gregers Daas Hald, men fik selvstændig prominens, da Daas Hald blev revet ned omkring 1800. Disse fem epokers meget rudimentære historiske spor påkaldte sig lokal interesse, og i 2013 stiftede en gruppe lokale entusiaster Foreningen De Fem Halder, hvis formål det er at formidle historien om området til gavn for den almindelige offentlighed. Foreningen fik hurtigt opbakning af Viborg Museum og af en række venlige fonde, der endte med at støtte både en arkitektkonkurrence og udførelsen af dens resultat. Konkurrencens opdrag var at tydeliggøre og fremdrage de historiske spor på en måde, der kunne styrke fortællingen uden at ødelægge naturen omkring dem. En delikat opgave med andre ord, der blev vundet af arkitekten Erik Brandt Dam med et forslag, der var så minimalistisk, at det ved første øjekast var svært at få øje på præcis, hvor han ville sætte ind. Plankebroerne gennem landskabet leder den besøgende forbi alle væsentlige epoker i forløbet. Her er det »Hald to« – voldene til den borg, der aldrig blev bygget.Fold sammenLæs mereFoto: Jens Markus Lindhe. Nu er projektet færdigt, og selv om det øsede ned, da jeg vandrede fra Niels Bugges Kro, gennem landskabet og ud til Niels Bugges borg på øen, må jeg sige, at dommerkomiteen så ganske rigtigt, da den udpegede Erik Brandt Dams forslag som vinder. Det er vitterlig lykkes ham at gøre det lidt, han gør, med en sådan forsigtig præcision, at man næsten ikke tænker på, at der overhovedet har været nogen i gang med noget – og det er jo altid det fineste kvalitetstegn for ethvert indgreb i et historisk miljø. Fra Niels Bugges Kro går man på et fint formet boardwalk i træ gennem landskabet. Man kan dreje af og følge andre bræddebroer til skansen ved Hald to, og på små metalskilte kan man læse om, hvad det er, man ser. Efter skoven når man frem til Gregers Daas barokhave, der er blevet trukket frem fra årtiers tilgroet glemsel. Den fine lindeallé langs søbredden er blevet tydeliggjort ligesom de oprindelige terrasseringer ned mod søen nu står som et stykke markantland arti anlæggets akse. Når man går op ad trapperne til de hvide pavilloner, fanges ens øje af poetiske sætninger, der er hugget ind på granittrinenes stødsider. Sætningerne er udvalgt fra værker af nogle af de digtere, der har skrevet og arbejdet på Hald Hovedgård, som ligger der for enden af aksen. Det er en sympatisk idé, der lider en smule under den lidt kønsløse grafiske bearbejdning med skriften Helvetica lige ud af posen. Det ville have klædt projektet, hvis en dygtig grafiker havde været ind over, men det er trods alt en mindre anke. Barokanlæggets terrasseringer er blevet ryddet for gevækster og giver nu igen det klare kig mod søen, det havde i 1700-tallet.Fold sammenLæs mereFoto: Jens Markus Lindhe. Her midt på turen gennem de fem Halder – hvor man meget præcist har set to et halvt Hald! – kan man vælge at fortsætte langs søen eller at udforske indgrebene på sletten omkring hovedgården. Jeg vælger det sidste og går op til det, der engang var gårdspladsen i 1700-tallets herregård, men nu er dækket af græs. Omridset af de tidligere bygninger er markeret i jorden med granitblokke, der rager omkring 30 centimeter op af jorden. Vest for plænen på den anden side af Ravnsbjergvej ligger den gamle lade, der også har fået en indfølt istandsættelse og nu fungerer som formidlingscenter for hele oplevelsen. Bag ladeporten har bygningen fået en bred glasdør, der giver et smukt kig til skoven og gruspladsen med parkering bagved. Erik Brandt Dam har på ladens bagside bygget en lang sort længe, der som resten af projektet falder fuldstændig naturligt ind i sin sammenhæng her mellem skoven, pladsen og de grønne marker. Hele projektet er båret af en udogmatisk, ikke højrøstet minimalisme, der får hvert enkelt element til at træde helt naturligt frem, som om det ikke rigtig kunne være anderledes. På samme måde er det med brostensbelægningen, der tydeligt og bedre end nok så mange bygninger eller skilte fortæller, at der sker noget særligt her. Jeg går tilbage til barokhaven og får øje på det huggede skår i skovtykningen på den anden side af søen – også det er et levn fra 1700-tallet, som nu igen er blevet synligt. Den lange sorte længe fungerer som madpakkeskur og rummer desuden lagerrum og toiletter. Den lægger sig ind i landskabet, som om den har stået her altid.Fold sammenLæs mereFoto: Jens Markus Lindhe. Efter en stadig vådere vandretur på 10 til 12 minutter kommer jeg endelig ned til søen og Niels Bugges borg. Her har arkitekterne på meget elegant vis sat en »tremmetop« i brede træspanter ovenpå det tårn, der står på de oprindelige fundamenter. Selve tårnet er levn fra et restaureringsprojekt fra 1906, så der er intet helligt ved det, og med sin markante, men helt indpassede tilføjelse får Erik Brandt Dam skabt præcis det punkt, man altid leder efter i et stykke arkitektur. Det punkt, der siger: »Her!« Inde i trækonstruktionen er der en gennemgang af Hald-områdets historie og en udsigtsplatform, hvorfra man kan skue ud over søen og hele den haldske herlighed. Jeg er nu ved at være godt våd, men kan alligevel ikke rigtig løsrive mig. Udsigten herfra ligner den udsigt, Niels Bugge havde fra dette punkt, tænker jeg. Her er ingen spor af de 700 år, der er passeret. Her er skov, her er vand, her er enge, træbroer og mursten. De fem Halder er et ganske særligt sted, og Erik Brandt Dam har med sine rolige, præcise aftryk fået historien og historierne trukket frem fra glemslen, så de er både tydelige og poetiske selv i drivende regn en mandag i oktober. Inde i laden er der formidlingscenter. Her slutter også skattejagten »Niels Bugges Forbandelse«, som er stedets tilbud til børnefamilierne.Fold sammenLæs mereFoto: Jens Markus Lindhe.",
        "metadata": {
            "source": "https://www.berlingske.dk/arkitektur/fem-stjerner-her-har-vaeret-drabelige-slag-og-fornemme-fester-nu-er",
            "image_url": "https://berlingske.bmcdn.dk/media/cache/resolve/image_x_large_vertical/image/160/1609345/24246411-bedre-top.jpg",
            "publication_time": "Søndag d. 30. oktober 2022, kl. 20.28",
            "author": "Holger Dahl",
            "related_links": [],
            "attachments": []
        }
    }
}