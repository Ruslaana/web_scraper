{
    "version": "1.0",
    "document": {
        "id": 12936,
        "title": "Køer stresses af nytårskrudt",
        "content": "Når fyrværkeriet brager løs nytårsaften, kan det skræmme køer så gevaldigt, at de pisker rundt i stalden til fare for sig selv og mennesker omkring dem. Derfor bør man lade være med at fyre krudt af tæt på køer, lyder opfordringen fra specialkonsulent og dyrlæge Peter Raundal fra Videncentret for Landbrug under organisationen Landbrug og Fødevarer. »Køer er temmelig sarte dyr, der let lader sig påvirke af lyde, som de ikke kan lokalisere. Samtidigt er køer udprægede flokdyr. Det betyder, at hvis en enkelt ko bliver bange og panikslagen, så kan det meget nemt sprede sig til hele flokken, der måske begynder at løbe rundt i stalden. Det giver stor risiko for, at køerne kommer til skade, og det samme gælder for de medarbejdere, der skal prøve at berolige dyrene,« siger Peter Raundal og fortsætter: »En flok køer, der bisser rundt, ænser ikke meget og kan løbe hen over et menneske, hvis man kommer i vejen.« Selv når det sidste nytårsskyts er futtet af, vil man kunne mærke konsekvenserne af, at en ko har været stresset. Ifølge Peter Raundal viser rapporter fra tidligere år nemlig, at køernes mælkeproduktion kan være op til ti procent lavere i et par dage efter nytårsaften på grund af en akut stress-tilstand. Dog er der ikke som sådan noget, der kan forebygge den skræmte kvægflok ud over at lade være med at skyde krudt af, forklarer specialkonsulenten. »Det er ofte flere hundrede køer, vi taler om, og man kan ikke som sådan blande noget i foderet på forhånd, der skulle kunne nedsætte deres stress for eksempel. Og hvis køerne bliver skræmt, så er der ikke rigtig andet at gøre end at stoppe med skyderiet og vente til, at køerne falder til ro igen,« siger Peter Raundal.",
        "metadata": {
            "source": "https://www.berlingske.dk/samfund/koeer-stresses-af-nytaarskrudt",
            "image_url": "https://berlingske.bmcdn.dk/media/cache/resolve/image_x_large/image/74/744781/8101701-ffdfes.jpg",
            "publication_time": "Mandag d. 29. december 2014, kl. 13.21",
            "author": null,
            "related_links": [],
            "attachments": []
        }
    }
}