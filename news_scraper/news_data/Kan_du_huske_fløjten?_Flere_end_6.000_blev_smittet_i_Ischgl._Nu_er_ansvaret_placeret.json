{
    "version": "1.0",
    "document": {
        "id": 15155,
        "title": "Kan du huske fløjten? Flere end 6.000 blev smittet i Ischgl. Nu er ansvaret placeret",
        "content": "I al uvidenhed gik det lystigt for sig til afterski i Ischgl. Men det var ikke nogens skyld, at coronasmitten herfra bredte sig til store dele af Europa. Om nogen vil få erstatning for alvorlige sygdomsforløb og død er en anden sag. Flere end 6.000 mennesker fra45 landemenes at være blevet smittet med covid-19 under skiture til Ischgl og andre skisportssteder i Tyrol i vinteren 2020, inden situationens alvor gik op for europæerne. Heller ikke de ansvarlige for det populære vintersportssted Ischgl vidste, at det kunne gå så galt. Det er konklusionen i en strafferetlig efterforskning af »Causa Ischgl«, der nu er blevet indstillet. »Der er ikke fundet beviser på, at nogen er skyldig i bevidst at have gjort noget eller har undladt at gøre noget, der førte til en højere smitterisiko,« er ifølge avisen Der Standard konklusionen fra anklagemyndigheden. Ischgls borgmester, Werner Kurz, var en af fem myndighedspersoner, der blev afhørt som mistænkte i sagen. Han siger til det østrigske pressebureau APA, at han er lykkelig men ikke overrasket over frifindelsen: »Jeg er lettet. For mig selv, på vegne af min familie og hele vores sted.« I Ischgl forbereder man sig på at åbneskiløjperne 3. decembertrods en ny alvorlig smittespredning i Østrig. Landet er i øjeblikket i vid udstrækning lukket ned, men på Ischgls lokale hjemmeside kan man se, at der vil blive adgang for vaccinerede og personer med antistoffer i kroppen efter endt sygdom. En storstiletåbningsceremoni i slutningen af novemberbliver derimod ikke til noget. Den skulle have været med til at udviske billedet af Ischgl som det berygtede sted, hvor skiløbere dansede, festede og blæste i den samme fløjte til sorgløs afterski. Statens Serum Institut vurderede ifølge Ritzau i marts 2020, at 139 personer havde taget coronasmitte med sig hjem til Danmark. Selvom det ikke ender i straffesager, er der fortsatventende civile retssagermed erstatningskrav fra syge skiløbere og pårørende, oplyser østrigske medier. Et civilt søgsmål skulle være genoptaget i december, men er nu af domstolen blevet udsat til tidligst at kunne begynde 14. marts 2022. Årsagen til udsættelsen er det samme, som hele sagen startede med: Coronapandemien.",
        "metadata": {
            "source": "https://www.berlingske.dk/europa/kan-du-huske-floejten-flere-end-6000-blev-smittet-i-ischgl-nu-er-ansvaret",
            "image_url": "https://berlingske.bmcdn.dk/media/cache/resolve/image_x_large_vertical/image/148/1489946/23936048-files-austria-health-virus-ski-trial.jpg",
            "publication_time": "Torsdag d. 25. november 2021, kl. 15.45",
            "author": "Uffe Taudal",
            "related_links": [],
            "attachments": []
        }
    }
}