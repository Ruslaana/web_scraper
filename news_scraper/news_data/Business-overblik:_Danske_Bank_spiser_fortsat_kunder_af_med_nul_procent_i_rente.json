{
    "version": "1.0",
    "document": {
        "id": 6397,
        "title": "Business-overblik: Danske Bank spiser fortsat kunder af med nul procent i rente",
        "content": "Godmorgen og velkommen til onsdagens Business-overblik. I dag skal vi høre om forventningerne til overenskomstforhandlingerne, om at Danske Bank fortsat spiser kunderne af med nul procent i rente og om et amerikansk prestigeuniversitets beslutning om en nedgradere Carlsberg. Men først til Lars Seier Christensen og hans sats på kryptovaluta. God læselyst! Erhvervsmanden Lars Seier Christensens sats på kryptovalutaen Concordium har tabt 86 procent i værdi ét år efter selskabets kryptonotering, og aktiviteten på blockchainen er ifølge eksperter udfordret,skriver Børsen. Eksperter mener, at der trods ledelsens ambitioner om det modsatte nærmest ikke sker noget på Concordiums blockchain, mens investorerne stort set ikke handler Concordiums digitale mønter på kryptobørserne. »De har undervurderet at få tiltrukket aktivitet og gjort blockchainen levedygtig. Lige nu står blockchainen som en tom spøgelsesby, hvor der ikke på noget tidspunkt har været indbyggere,« siger Jan Damsgaard, professor i blockchain-teknologi på CBS. Børsen har i de seneste tre uger forsøgt at få et interview med stifter og bestyrelsesformand Lars Seier og administrerende direktør Lone Fønss Schrøder. Lars Seier er ikke vendt tilbage på gentagne henvendelser, mens Lone Fønss Schrøder kun ønsker at svare på mail. Hun forholder sig i sit mailsvar ikke direkte til Concordiums nuværende aktivitetsniveau, men skriver, at det tager tid at bygge Concordium op. Industriens parter har i over en måned forhandlet om en ny overenskomst, der skal danne grundlag for alle andre sektorer. Og der skal snart findes en løsning. Det skriver Berlingske. For nu nærmer tiden sig, hvor det såkaldte gennembrudsforlig snart skal lande. De nuværende overenskomster udløber nemlig ved indgangen til marts, og denne uge er formentlig den sidste, som industriens parter har til at nå til enighed, uden at forligsmanden vil blande sig. Både Dansk Industri og CO Industri, der sidder på hver sin side af bordet, er lukkede som østers om forhandlingernes status – men knasterne er til at få øje på. Og ifølge to førende arbejdsmarkedsforskere er der flere mulige udfald, som alle på meget forskellige måder vil få vidtrækkende konsekvenser for 600.000 danske lønmodtagere og landets økonomi. På grund af både den tårnhøje inflation, som har givet danskerne et markant reallønstab, og regeringens plan om at afskaffe en helligdag, er situationen »helt usædvanlig«, påpeger den erfarne arbejdsmarkedsforsker og professor emeritus på Aalborg Universitet, Henning Jørgensen. »Og der er ekstremt meget på spil,« siger han.  Der er stadig mange kunder i Danske Bank, der bliver spist af med en rente på nul procent for den opsparing, de har stående i banken,skriver Finans. Det sker, selvom renten er steget kraftigt siden sidste år. Årsagen er simpel: Det er ganske enkelt ikke en god forretning for banken, hvis den gjorde det. »Vi har flere produkter, hvor vi giver positiv rente, og når vi ikke gør det på alle konti, skyldes det, at det for nogle konti ikke er rentabelt at tilbyde en højere rente på nuværende tidspunkt,« oplyser Mark Wraa-Hansen, privatkundechef i Danske Bank, via sin presseafdeling. Han har ikke ønsket at stille op til interview om emnet. Det vil forbrugernes vagthund til gengæld gerne. »Det er ikke fair over for kunderne at gøre det på den måde, når de ikke får at vide, at de er nødt til at flytte deres penge over på en anden konto for at få lidt i rente,« siger Morten Bruun Pedersen, cheføkonom i Forbrugerrådet Tænk. Carlsberg fik i foråret topkarakter for at sætte sin russiske forretning til salg og for planerne om at trække sig ud af Rusland. Men det prestigefyldte amerikanske universitet Yale har ændret opfattelse af det danske bryggeri,skriver Berlingske. Yale står bag en meget omtalt liste, der rangerer virksomheder, som har eller har haft aktiviteter i Rusland. Listen bliver flittigt refereret i adskillige internationale medier og er udarbejdet ved hjælp af flere eksperter, som gennemgår fondsbørsmeddelelser, regnskaber og sætter det op mod virksomhedernes handlinger. Og Yale er ikke tilfredse med Carlsberg, skriver professor Jefferey Sonnenfeld i en mail til Berlingske. »Vi har nedjusteret Carlsberg, fordi Carlsberg næsten et år efter deres oprindelige annoncering har fremlagt nul offentlige beviser på, at de blot har diskuteret et salg med nogen kvalificerede købere,« hedder det fra Yale-professoren. Carlsberg røg op i den bedste A-kategori, efter at bryggeriet i foråret besluttede at forlade Rusland. Men nu er Carlsberg røget ned i kategori D, der er det næstlaveste niveau. Per Hansen, investeringsøkonom i Nordnet, følger i dag disse tre ting: Aktier – indeks og udvikling i procent USA – lukkekurser tirsdag: Asien – indeks onsdag kl. 06.30: Tak, fordi du læste med!",
        "metadata": {
            "source": "https://www.berlingske.dk/business/business-overblik-danske-bank-spiser-fortsat-kunder-af-med-nul-procent-i",
            "image_url": "https://berlingske.bmcdn.dk/media/cache/resolve/image_x_large/image/164/1646543/24346358-danske-bk-moneylaundering.jpg",
            "publication_time": "Onsdag d. 15. februar 2023, kl. 06.50",
            "author": "Lasse Friis",
            "related_links": [],
            "attachments": []
        }
    }
}