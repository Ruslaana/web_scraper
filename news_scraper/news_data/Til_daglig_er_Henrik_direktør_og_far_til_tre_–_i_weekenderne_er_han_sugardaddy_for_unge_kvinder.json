{
    "version": "1.0",
    "document": {
        "id": 1225,
        "title": "Til daglig er Henrik direktør og far til tre – i weekenderne er han sugardaddy for unge kvinder",
        "content": "I lidt over to år har Henrik levet et dobbeltliv skjult for sine venner og familie. Ingen ved, at han i sine weekender ofte mødes med yngre kvinder, som han har mødt gennemsugardating. »Det er ærgerligt, at folk kun udtaler sig negativt om sugardating. I folkemunde er sugardating lig med Gucci-tasker, dyre smykker og kontanter i bytte for sex,« siger han. »For mig er det meget mere end det. Der er ikke noget sygt over det, og det er ikke nogen fetish. Det er bare min måde at have et uforpligtende parforhold på.« Henrik, der ønsker at være anonym og derfor udtaler sig under et opdigtet navn, arbejder til daglig som direktør og er far til tre voksne børn, der alle er flyttet hjemmefra. Da han for et par år siden blev skilt fra sin kone efter næsten 30 års ægteskab, besøgte han for første gang hjemmesiden sugardaters.com. »Jeg var ikke interesseret i at finde et nyt parforhold,« fortæller den 67-årige mand. »Jeg var interesseret i at møde nogle kvinder, som jeg kunne have en uforpligtende relation til og nyde nogle hyggelige aftener med. Gennem sugardating er det uforpligtende at ses. Det er begge parter klar over. Man gør kæresteagtige ting, når man er sammen, men bagefter har man sit eget liv ved siden af.« Lige nu ser Henrik to kvinder gennem sugardating, men han har de seneste år set flere kvinder. Hans børn ved godt, at han dater, men de ved ikke, at det er sugardating.Fold sammenLæs mereFoto: Niels Ahlmann Olesen. Henrik er en ud af ottemænd, der anonymt medvirker i en ny bog med titlen »Mænds fortællinger om livet som sugardaddy«. For Henrik handler sugardating blandt andet om at have et uforpligtende forhold til andre kvinder, men det handler også om, at han har mulighed for at møde yngre kvinder gennem sugardating. »Jeg vil selv sige, at jeg ikke ligner en mand på 67 år. Jeg træner, spiser sundt og går op i mit helbred. Derfor har jeg også svært ved at blive tiltrukket af kvinder på min egen alder,« siger Henrik. »I sugardating er der mange unge kvinder, der søger modne mænd, som har styr på livet. Det er ikke sådan, at kvinderne skal være helt vildt unge. Jeg går primært efter nogle i slutningen af 20erne eller begyndelsen af 30erne. De interesserer mig mere end kvinder på min egen alder, der helst kun taler om børnebørn og ligusterhække.« Henrik har været på dates med flere forskellige kvinder gennem sugardating. En af dem har han set jævnligt i halvandet år. De har netop været på et romantisk weekendophold for at fejre, at deres sugardating-forhold har varet så længe. Selvom de ofte ses og opfører sig som kærester, når de er sammen, er ingen af dem forelskede, og de kan begge date andre ved siden af. »Monogami findes ikke i sugardating, men jeg vil gerne have en længerevarende relation til den, jeg ser. Sådan har de kvinder, jeg ses med, det også. De er ikke kun sammen med mig for at få noget materielt. Jeg kan mærke, at de også hygger sig i mit selskab,« siger Henrik. Henrik giver penge og gaver til kvinderne, næsten hver gang de har været sammen. Nogle gange overfører han et pengebeløb via MobilePay efter en date. Andre gange har de været på så dyr en date, at den er betaling nok i sig selv. Han har også tilbudt kvinder at betale deres elregninger eller givet tilskud til huslejen. Nogle kvinder har han givet gavekort til massage og wellness. Den dyreste gave, han har givet, var en tur til Dubai til kvinden, som han har datet i halvandet år. »Der er mange, der er forargede over, at man giver kvinderne penge eller gaver. Det kan jeg ikke se problemet i,« siger Henrik. »Jeg hjælper dem med det, de har brug for, og så hygger vi os sammen, når vi har tid og lyst. Der er også mange, der gifter sig med rige mænd på grund af deres penge. For mig er der ikke den store forskel på de to ting.« Henrik giver ikke hvad som helst til sine sugarbabes. Engang ville en af dem have en tur, der kostede 25.000 kroner pr. person. Der sagde Henrik nej.Fold sammenLæs mereFoto: Niels Ahlmann Olesen. Ifølge Henrik gør det økonomiske aspekt også, at begge parter gør mere ud af sig selv, når de mødes. »I sugardating-universet skal kvinder have lov til at være kvinder, og mænd skal have lov til at være mænd. Jeg vil gerne være en gentleman, der trækker stolen ud for hende, tager hendes jakke i garderoben og betaler for hendes mad. Til gengæld forventer jeg, at hun tager stiletter og en pæn kjole på, når vi ses. Det er en usagt aftale,« siger han. Henriks måde at bruge sugardating på er langt fra et enestående eksempel, fortæller Christian Groes, der er lektor på Roskilde Universitet og forskningsleder på projektet»Sugardating blandt marginaliserede unge«. »Vi ved fra vores eget studie og fra et svensk studie, at en del af mændene i sugardating er læger, ingeniører eller businessfolk med succes og status,« siger han. »De fleste af kvinderne søger den slags mænd, fordi de er interesserede i at date en mand, der har lyst til at bruge penge på dem og kan tilbyde nogle mere eksklusive dates. Mange af kvindernes jævnaldrende har ikke råd til den slags dates, og de ser derfor sugardating som et alternativ til at mødes med mænd på deres egen alder.« Henrik har prøvet at date kvinder gennem almindelige datingsider som for eksempel single.dk. Det har dog været uden succes, fordi kvinderne som regel er ældre og interesserede i seriøse forhold.Fold sammenLæs mereFoto: Niels Ahlmann Olesen. Christian Groes fortæller, at en del mænd bruger sugardating som Henrik til at gå på dates og skabe relationer. Det tyder dog på, at flertallet af mændene på sugardating-hjemmesiderne bruger sugardating som en form for prostitution. »Mange mænd søger noget prostitutionslignende, hvor de for eksempel skriver til kvinderne og spørger, hvad et blowjob koster. Det tyder dog på, at de ikke har særlig meget succes med det, fordi de fleste kvinder søger noget, der indledningsvist minder mere om bytte-dating med mænd, der har råd til at betale for fine middage og hotelophold – som også er det, Henrik siger, at han er interesseret i,« siger han. Berlingske har tidligere beskrevet, at sugardating ikke kun findes blandt udsatte unge kvinder, men at det i høj grad også er udbredt blandt velstillede unge kvinder med god social baggrund og ingen økonomiske problemer. Ifølge en undersøgelse fra Det Nationale Forsknings- og Analysecenter for Velfærd, VIVE, har seks procent af unge kvinder i alderen 18 til 30 år prøvet at give sex, kys eller sende intime billeder mod at få penge eller gaver igen. Undersøgelsen viser også, at 54 procent af de unge generelt mener, at sugardating og prostitution overlapper. Det er Henrik uenig i. »Jeg har aldrig og vil aldrig kunne være sammen med en prostitueret, der er ligeglad med, hvem jeg er og bare vil have mine penge,« siger han. »Forskellen på en sugarbabe og en prostitueret er, at en prostitueret ikke er kræsen. Hun er ligeglad med, hvordan man er og ser ud. Det handler kun om penge. Ikke en relation.« Er det ikke prostitution, når du giver penge for at komme på date eller at have sex? »Nej. Det handler ikke om pengene. Det er underordnet. Vi ses, fordi vi hygger os i hinandens selskab, og så kan jeg samtidig lide at forkæle hende økonomisk. Det nyder vi begge godt af. Jeg kan også godt ses med dem, jeg har et længere forhold med, uden at give gaver eller penge hver eneste gang.« Hvordan kan du være sikker på, at kvinderne ikke gør det for pengenes skyld, og at du dermed muligvis er medvirkende til at presse dem ud i noget, som de reelt ikke har lyst til? »Det kan jeg mærke lynhurtigt. Jeg har flere gange prøvet, at nogle har skrevet til mig og spurgt, om jeg for eksempel vil mødes på en parkeringsplads og have hurtig sex for et eller andet beløb. Det er jeg slet ikke interesseret i. Det tager mig fem minutter at spotte, om det er pengene, det handler om,« siger Henrik. Det er dog sket, at Henrik har mødtes med kvinder, som han efterfølgende har fornemmet kun har været interesseret i penge. Dem har han ikke sets med igen. Han erkender derfor også, at der er kvinder og mænd, som bruger sugardating på en måde, der minder om prostitution. »Der er rigtig nok en stor procentdel inde på sugardaters.com, der er prostituerede. Det er en anden type mænd, de tiltrækker. For den slags kvinder kan det være problematisk at bruge sugardating, men jeg tror nu, at de ville have problemer, uanset om de sugardatede eller ej,« siger Henrik. »Der kan også godt være, at der er nogle ulækre mænd i det her. Men der er også mange fornuftige, stabile mænd, der bare gerne vil have nogle oplevelser uden forpligtelser. Og det er det, jeg gerne vil forsøge at sige højt ved at udtale mig her,« lyder det fra den 67-årige mand. Henrik ønsker at være anonym af hensyn til sin familie og sit arbejde. Berlingske er bekendt med hans rigtige identitet.",
        "metadata": {
            "source": "https://www.berlingske.dk/indland/til-daglig-er-henrik-direktoer-og-far-til-tre-i-weekenderne-er-han",
            "image_url": "https://berlingske.bmcdn.dk/media/cache/resolve/image_x_large/image/149/1492867/23944731-.jpg",
            "publication_time": "Lørdag d. 04. december 2021, kl. 17.50",
            "author": "Julie Dalgas",
            "related_links": [],
            "attachments": []
        }
    }
}