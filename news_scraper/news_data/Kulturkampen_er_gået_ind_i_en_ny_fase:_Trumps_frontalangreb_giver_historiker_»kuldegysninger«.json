{
    "version": "1.0",
    "document": {
        "id": 21011,
        "title": "Kulturkampen er gået ind i en ny fase: Trumps frontalangreb giver historiker »kuldegysninger«",
        "content": "Budskabet er ikke til at tage fejl af. Det seneste af flere målrettede eksempler på indblanding i det amerikanske kulturliv, er rettet direkte mod det amerikanske nationalmuseum, The Smithsonian. Præsident Trump beskylder museet for at have en »polariserende, racebaseret ideologi«, der skinner i gennem i deres udstillinger, og et nyt dekret fra Det Ovale Kontor truer han med at lukke for den statslige støtte, medmindre museet stopper udstillinger, der handler om race. »The Smithsonian«består af en lang række museer, både kunst- og historiske museer, der primært er lokaliseret i hovedstaden Washington, D.C. og New York City. Museet har desuden tilknyttet et forskningscenter og en zoologisk have. »The Smithsonian« blev stiftet i 1846 af den amerikanske kongres for netop at udbrede viden om kunst og historie, og det er i dag verdens største museumskompleks. Men nu skal museet ikke længere selv bestemme, hvad det udstiller, i hvert fald ikke hvis det vil bevare sin offentlige støtte. Med et dekret med titlen »Restoring Truth and Sanity to American History« udstikker Donald Trump en ny retning. Sandheden og fornuften skal genfindes, som præsidenten udtrykker det. Donald Trump har nyligt underskrevet et dekret, som giver vicepræsidenten J.D. Vance muligheden for at beordre fjernelsen af »upassende, splittende og antiamerikansk ideologi« fra museer. Det mener flere historikere og museumsansatte er et forsøg på, at omskrive historien.Fold sammenLæs mereFoto: Kevin Lamarque/Reuters/Ritzau Scanpix. Tiltaget møder kritik fra »forfærdede« historikereog ansatte ved museumsinstitutionerne i USA. »Jeg kan ikke læse dekretet uden at få kuldegysninger,« siger Samuel Redman, som er historieprofessor tilknyttet Smithsonian institutionen og Massachusetts Amherst Universitet, da Berlingske fanger ham på telefonen fra USA. »Det er et frontalt angreb på den offentlige historie i USA, og jeg betragter det som et direkte angreb på min praksis som historiker og museumsprofessionel,« fortsætter han. Han mener, at Trump-administrationens indblanding er langt over stregen, i forhold til hvor meget en regeringen kan blande sig i kunst og kultur i et frittænkende demokrati. »Det er til punkt og prikke efter fascismens spillebog. Trump-administrationen forsøger at kontrollere fortællingen om USA som nation og amerikanere som et folk«, konstaterer han. Han bestyrtelse udspringer ikke kun af dette tiltag, men af et mønster, der tegner sig. Trump gik først til angreb på kunst- og kulturcenteret John F. Kennedy Center for the Performing Arts, hvor han har skiftet direktøren ud og indsat enny bestyrelsemed en lang række Trump-loyalister, blandt andre Fox News -profilerne Laura Ingraham og Maria Bartiromo. Trump er selv blevet bestyrelsesformand. I en lydoptagelse, der slap ud fra det indledende møde, sagde Trump, at centret var blevet for »wokey«, altså for venstreorienteret. Det gælder også for Smithsonian, fremgår det nu. Statuen af den tidligere præsident Andrew Jackson foran Det Hvide Hus i Washington. Flere demonstranter forsøgte at vælte statuen under Black Lives Matter-demonstrationerne i 2020.Fold sammenLæs mereFoto: Tom Brenner/Reuters/Ritzau Scanpix. Samtidig har Trump beordret en genrejsning af hundredvis af statuer og monumenter, der blev fjernet i tiden efter drabet på George Floyd i 2020, da Black Lives Matter-bølgen skyllede hen over USA. Mange blev ogsåvandaliseret og smadret. Over 100 statuer af blandt andre sydstatsgeneralen Robert E. Lee, præsidenten Andrew Jackson og Christoffer Columbus blev ødelagt af demonstranter, mens andre blev fjernet på grund af politisk beslutninger. Nu skal monumenterne tilbage, hvor de stod.  WATCH: Trump has ordered the restoration of statues and monuments taken down under the Biden Administrationpic.twitter.com/yYqGjPYGfh En beslutning, der har bragt begejstring på den amerikanske højrefløj, hvor Trumps tiltag i det hele taget anses for fornuftige. Omvendt har debatten på venstreorienterede medier som for eksempel CNN især handlet om »hvidvaskning af historien«, altså en omskrivning af USAs betændte racehistorie.  Sikkert er det, at Donald Trump nu blæser til yderligere kamp mod »woke«, en kamp, der er den kulturelle hjørnesten i hans præsidentskab. Det bliver vicepræsident J.D. Vance, der som bestyrelsesmedlem på The Smithsonian skal overvåge, at retningslinjerne overholdes – hvis museet laver udstillinger eller andet baseret på »upassende, splittende og antiamerikansk ideologi«, falder hammeren, og pengekassen lukkes i. Dermed er en ny flanke i den amerikanske kulturkamp åbnet: Hvor hvem ejer historien, og hvem har ret til at fortælle sin version af den? Smithsonian, som huser21 museerpå tværs af USA, bliver i dekretet direkte anklaget af Donald Trump for at omskrive den amerikanske historie, når det kommer til spørgsmål om race og køn. Smithsonian Institutionen er verdens største museum, undervisnings- og forskningskompleks, med hovedsæde i Washington, D.C. igennem 178 år. I alt huser institutionen 21 forskellige museer, hvoraf størstedelen holder til i USAs hovedstad.Fold sammenLæs mereFoto: Kevin Dietsch/AFP/Ritzau Scanpix. På den anden side står en lang række historikere, der frygter, at væsentlige elementer af USAs lange og til tider blodige historie vil blive udeladt. En af de udstillinger, Smithsonian får kritik for, erudstillingen»The Shape of Power: Stories of Race and American Sculpture.« En udstilling, som museet mener »inviterer til dialog og refleksion om magt og identitet med afsæt i racismens lange historie i USA«. Omvendt mener Trump, at udstillingen demonstrerer et kunst- og historiesyn, der er »upassende, splittende, racecentreret og antiamerikansk ideologi«.  En af de historikere, der forholder sig kritisk til Trump tiltag, er Amy Rutenberg, som er historieprofessor ved Iowa State University. Hun mener ikke, at Trump og hans regering gør noget forsøg på at skjule, hvad hans intention er. »De forsøger at kontrollere, hvordan den amerikanske historie præsenteres for de amerikanske borgere, og det er et forsøg på at skabe en meget ensidig fortælling,« siger hun til Berlingske: »Hvis vi er i et rum, hvor af historiefortolkningen er, at USA ikke har haft strukturel og systematisk racisme, så bliver udstillinger som »The Shape of Power« trukket tilbage. I værste fald bliver amerikanerne fremvist et historiebillede, som er ensidigt.« Samme bekymring har historikeren Samuel Redman. »Det er problematisk og ærligt talt fornærmende, at Det Hvide Hus, mener, at de har behov for at kontrollere, hvordan historikere udfører deres arbejde. Disse fortællinger er sande, men de anses for at være venstreorienterede – og dermed kan de ende med at dysset ned eller helt fjernet fra udstillinger,« siger Samuel Redman. J.D. Vance er i kraft af sin rolle som vicepræsident medlem af bestyrelsen af Smithsonian. Derudover har Donald Trump siden sin indsættelse overtaget ledelsen af det amerikanske kulturcenter, J.F. Kennedy Center.Fold sammenLæs mereFoto: Michael M. Santiago/AFP/Ritzau Scanpix. Han nævner som eksempel historien om den sorte dreng Emmett Till, hvis kistei dag kan sesi et af Smithsonians museer. I 1955 blev den 14-årige Emmett Till bortført, tævet ihjel og smidt i floden i staten Mississippi, efter at han blev anklaget for at piftet efter en hvid kvinde ved navn Carolyn Bryant. Emmitt Tills mor valgte dengang at begrave sin dreng i en åben kiste, så verden kunne se hans forslåede og mishandlede ansigt, der ikke var til at genkende. I dag står den nu tomme kiste på museet som et eksempel på den vold og brutalitet, som den afroamerikanske befolkning dengang levede under. Historikere frygter, at den mørke side af den amerikanske historie vil blive undertrykt. »Jeg kan ikke forudsige præcis, hvordan det her vil udspille sig,« indrømmer Samuel Redman: »Men disse historier og udstillinger er beregnet til at vise, hvem vi er som nation, og det er ikke altid en behagelig oplevelse. Der er efter min mening ingen tvivl om, at Emmett Tills kiste har stor betydning for vores historie. Men tonen i dette dekret peger mod en bestemt version af den amerikanske historie, nemlig den, der skal hyldes.«",
        "metadata": {
            "source": "https://www.berlingske.dk/kultur/kulturkampen-er-gaaet-ind-i-en-ny-fase-trumps-frontalangreb-giver",
            "image_url": null,
            "publication_time": "Onsdag d. 02. april 2025, kl. 18.48",
            "author": "Ines Kajkus",
            "related_links": [],
            "attachments": []
        }
    }
}