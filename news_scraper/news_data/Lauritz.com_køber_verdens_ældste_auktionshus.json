{
    "version": "1.0",
    "document": {
        "id": 10077,
        "title": "Lauritz.com køber verdens ældste auktionshus",
        "content": "»Samarbejdet mellem Lauritz.com og Stockholms Aktionsverk passer som hånd i handske. Vi øger vores omsætning med ca. 400 mio. kr., så det er en forøgelse på 50 procent,« siger Bengt Sundstrøm.  Det betyder med andre ord, at den samlede årlige omsætning i Lauritz.com-koncernen forventes at runde 1,2 mia. kroner i 2014. Lauritz.com hentede i juli 300 mio. kr. ved at udstede nye obligationer. Penge der blandt andet skulle bruges til at købe Stockholms Auktionsverk. Selskabet har tidligere købt op og overtog blandt andet konkurrenten QXL i Danmark og Norge i 2013. Ifølge Bengt Sundstrøm rækker planerne om vækst videre end det aktuelle opkøb. »Vi har nu økonomisk styrke til at vokse mere, så det her er ikke det sidste, I kommer til at skrive om Lauritz.com,« siger bestyrelsesformanden og nævner ud over opkøb også indgåelse af partnerskaber som en vej til vækst. Det vil give mulighed for hurtigt at oprette nye filialer, hvilket ifølge Bengt Sundstrøm fortrinsvis bliver i Tyskland og sidenhen England. Lauritz.com har 21 auktionshuse fordelt i fire lande, Danmark, Sverige, Belgien og Tyskland, og omkring 250 medarbejdere, hvoraf knap halvdelen er vurderingseksperter. Opkøbet af Stockholm Auktionsverk bidrager med to filialer til i forvejen fem, men tanken er, fortæller Bengt Sundstrøm, at Lauritz.com skal op på 10-12 filialer i Sverige. Derfor er der heller ingen planer om at skære ned på medarbejderstaben efter opkøbet af Stockholms Auktionsverk.  »Vi regner slet ikke med afskedigelser. Tværtimod tror vi, at vi kommer til at ansætte flere. Kundeservicen bliver forbedret og tanken om, at kunden skal i centrum, kommer i fokus. Det kræver folk,« siger Bengt Sundstrøm. De to selskaber beholder hver sit brand, men organisatorisk sætter Bengt Sundstrøm sig øverst. Topchefen forventer, at den fremtidige synergieffekt vil skabe vækst i det samlede selskab. Den største effekt vil være på IT og udvikling, hvor der konstant skal opdateres i takt med den digitale udvikling. Derudover vil alle varer på online-auktion hos Stockholms Auktionsverks Magasin 5 blive præsenteret på Lauritz.coms hjemmeside og app og vil dermed blive eksponeret for Lauritz.coms over 1,2 mio. registrerede kunder. Lauritz.com er Nordens største auktionshus. Som det første traditionelle auktionshus i verden overgik Lauritz.com i 1999 til rene netauktioner. Mens Bengt Sundstrøm fungerer som bestyrelsesformand, er hans hustru, Mette Rode Sundstrøm, administrerende direktør for selskabet. Stockholms Auktionsverk blev grundlagt i 1674 og har været i drift lige siden. Omsætningen i 2013 var 460 mio. svenske kroner, svarende til ca. 373 mio. kroner. ",
        "metadata": {
            "source": "https://www.berlingske.dk/virksomheder/lauritz.com-koeber-verdens-aeldste-auktionshus",
            "image_url": "https://berlingske.bmcdn.dk/media/cache/resolve/image_x_large/image/10/107992/7643204-pix-lauritz.jpg",
            "publication_time": "Mandag d. 08. september 2014, kl. 22.30",
            "author": "Signe Ferslev Pedersen",
            "related_links": [],
            "attachments": []
        }
    }
}