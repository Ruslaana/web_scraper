{
    "version": "1.0",
    "document": {
        "id": 5070,
        "title": "Pengene er afsat: De kan både overvåge og spionere – kæmpestore droner er på vej til Danmark",
        "content": "I Afghanistan var alene lyden af de store, amerikanske droner traumatisk for Taleban. Det beskrev The New York Times-journalisten David Rohde, der blev holdt fanget af bevægelsen i syv måneder. »Dronerne var rædselsvækkende. Fra jorden er det umuligt at afgøre, hvem eller hvad de sporer, imens de kredser i luften. Summelydene fra en fjern propel er en konstant påmindelse om nært forestående død,«skrev han senere for Reuters. I Grønland kan det i stedet om få år blive lyden af frelse for en forfrossen jollefisker med en motor i udu – eller signalet fra Forsvaret om at holde sig væk til kaptajnen på et russisk spionskib i Nordsøen. Et bredt flertal i Folketinget er nemlig blevet enig om, at Danmark nu får langtrækkende droner i flystørrelse. De indgår i et antal nye investeringer for samlet 16 milliarder kroner, hvoraf dronerne står for de 2,7 milliarder kroner, ifølge et lækket forhandlingsoplæg, som TV2 kunne fortælle om onsdag. Ifølge regeringens oplæg, skal dronerne bruges »til signalindhentning, overvågning og suverænitetshåndhævelse, herunder i Arktis og Nordatlanten«. Det er en prioritet, »at anskaffelsen sættes i gang nu og kommer på plads hurtigst muligt«, lød det i oplægget, som altså nu har fået Folketingets opbakning. Det har været planen, at Danmark skal anskaffe de store droner, siden den såkaldte arktiske kapacitetspakke fra 2021. Men købet blev aflyst sidste år, hvormed et stort analysearbejde fra Forsvarsministeriets Materiel- og Indkøbsstyrelse kunne arkiveres lodret. Nu bliver forarbejdet så fundet frem igen sammen med de nødvendige penge til indkøb og flere års drift. En MQ-9B SeaGuardian-drone i Japan i forbindelse med et topmøde sidste år. Det er denne type, som er det mest sandsynlige danske køb.Fold sammenLæs mereFoto: AP/Ritzau Scanpix. Og analyserne peger ifølge Berlingskes oplysninger ret entydigt i retning af den amerikanske MQ-9 Reaper-drone, også kendt som Predator. Eller mere præcist, dens mere fredelige søstre MQ-9 SkyGuardian ellerMQ-9 SeaGuardian, som er udviklet til maritim overvågning. Dronerne produceres af General Atomics, kan holde sig i luften over 30 timer i al slags vejr, har en rækkevidde på mere end 2.200 kilometer og kan blandt andet nedkaste såkaldte sonarbøjer, som kan lytte efter ubåde. Med 12 meters længde og dobbelt så stort vingespand bliver de en helt ny kapacitet for Flyvevåbnet, som både kan bruges i Arktis, over Østersøen og Nordsøen og på fremtidige udsendelser for det danske forsvar. For i felten kan man næsten ikke få efterretninger nok, siger Karsten Marrup, som leder Forsvarsakademiets Center for Luft- og Rumoperationer. »Det er ikke noget, vi kan i forvejen, og derfor er det en udvikling af Flyvevåbnet, som jeg personligt synes er spændende. Og i Arktis er det en gamechanger for Danmark,« siger han. Karsten Marrup vurderer, at dronerne sandsynligvis får base på en flyvestation i herhjemme; Aalborg er et godt bud. En MQ-9 Reaper over Nevada i USA. Det er dog de mere fredelige overvågningsudgaver, som Danmark har kig på.Fold sammenLæs mereFoto: Handout/Reuters/Ritzau Scanpix. De skal vedligeholdes og håndteres, som var det rigtige fly, og derfor kræver det en flyvestation. Herudover er Grønland heller ikke det mest fleksible sted at placere dronerne, hvis de udover Arktis også skal kunne operere i Østersøen, Nordsøen, eller hvis danske soldater udsendes sydpå. Det betyder dog ikke, at dronerne med en marchastighed på 300 kilometer i timen altid skal flyve et tocifret timeantal, hvis de skal udføre opgaver i Arktis. For de kan godt udstationeres i for eksempel Kangerlussuaq og operere derfra og stadig have hjemmebase i Danmark, vurderer Karsten Marrup. Forsvaret vil kunne bruge de nye, store droner til mange forskellige ting – alle med udgangspunkt i det ubemandede flys evne til at vise tilstedeværelse, overvåge og spionere. »En drone kan overvåge det, som foregår til havs og på landjorden, og så kan den opfange det, som foregår i det elektromagnetiske spektrum – det vil sige, at den kan lytte,« lyder det fra Karsten Marrup. Det er groft sagt kun pengepungen og fantasien, heriblandt producenternes, som sætter grænsen. Franske soldater fjerner et laserstyret missil fra en MQ-9 Reaper-drone i Nigers hovedstad Niamey.Fold sammenLæs mereFoto: Alain Jocard/AFP/Ritzau Scanpix. Det store fly har nemlig bæreevne til et væld af forskellige sensorer, som kan opfange alt muligt. Der kan sandsynligvis også eftermonteres våben, hvis Danmark skulle ønske det. Den eneste begrænsning er egentlig luftrumsovervågning, altså indblik i hvad, der flyver i luften. »Dens radar og kamera kan holde øje med, om der sker noget henover for eksempel Grønland, hvis det er det, opgaven går ud på. Det kan også være en såkaldt SAR-radar, som kan se gennem dårligt vejr, og et infrarødt kamera,« siger han. Lytteudstyret kan opfange alt det, som sendes gennem æteren inden for dets rækkevidde, det er den såkaldte signalindhentning. Informationen kan den sende videre til operatøren, så den også fungerer som en slags spionageplatform. »Indhentningen kan jo bruges til at finde ud af, om en modstander er aktiv på forskellige frekvenser. Man kan for eksempel finde ud af, om der er en radar på et luftforsvarssystem, som står og lyser,« siger Karsten Marrup. Med alle sine forskellige evner kan dronerne udføre mange opgaver, som i dag kræver Forsvarets ressourcer. Sejler et mistænkeligt skib gennem danske farvande, kan en drone flyve ud og vise tilstedeværelse og lytte lidt med på radioen imens, i stedet for at der skal sendes et patruljeskib. Er en grønlandsk sejler eller vandrer forsvundet, kan dronerne lede i timevis i dårligt vejr i stedet for, at der skal sendes en helikopter afsted. Dertil kan de både markere tilstedeværelse i og overvåge de fjerne egne af Grønland, hvor Danmark i dag reelt ikke aner, hvad der foregår, og hvor der aldrig kommer et menneske. Arktis kan også overvåges fra fly, som det blandt andet sker i dag. Men det er billigere og mindre ressourcekrævende at gøre det med droner.Fold sammenLæs mereFoto: Handout/AFP/Ritzau Scanpix. Eller de kan modtage signaler fra sonarbøjer, som lytter efter ubådsaktivitet i det høje nord eller det strategisk vigtige såkaldte GIUK-gab mellem Grønland og Storbritannien. De kan også bruges operativt, hvis danske soldater er udsendt i krig. »De kan for eksempel opfange signalaktivitet fra et hovedkvarter, som man måske kan være heldige at afkode. I hvert fald kan dronerne fastslå, at her ligger der noget, som er vigtigt for modstanderen,« siger Karsten Marrup. Det kan også få betydning for en fremtidig operation, hvor billeder og signaler kan give et indtryk af modstanderens position og kapaciteter. »Man vil være interesseret i at opfange forskellige aktørers kommunikation. Dels for at se, hvor de opholder sig, og for at lytte med. Og så vil man kunne se. En ting, som man altid var i underskud med i Afghanistan, var muligheden for at se og høre,« siger han. Ud over dronerne, har Folketingspolitikerne også vedtaget at afsætte penge til indkøbet af det stærkt forsinkede luftforsvarssystem til 1. brigade. Det koster 4,5 milliarder kroner, ifølge forhandlingsoplægget, som blev lækket onsdag. Knap to milliarder går til torpedoer og kortrækkende missiler til fregatterne. Hertil kommer et anseligt beløb til rekruttering og fastholdelse af soldater. Samtidig har partierne genbesøgt aftalen om en genopbygningsplan for Forsvaret, heriblandt de nedslidte kaserner. Her er den samlede regning ifølge TV 2 steget fra 38 til 39 milliarder kroner.",
        "metadata": {
            "source": "https://www.berlingske.dk/indland/pengene-er-afsat-de-kan-baade-overvaage-og-spionere-kaempestore-droner-er",
            "image_url": null,
            "publication_time": "Torsdag d. 18. januar 2024, kl. 22.15",
            "author": "Andreas Lindqvist",
            "related_links": [],
            "attachments": []
        }
    }
}