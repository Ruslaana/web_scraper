{
    "version": "1.0",
    "document": {
        "id": 19533,
        "title": "Nekrolog: Jørn Ege er død",
        "content": "Jørn Ege blev danmarkskendt, da han blev slæbt ind i mediernes søgelys af tidligere patienter, der havde historier om, hvordan han havde fejlopereret patienter ved bl.a. at fedtsuge slanke kvinder og lave penisforlængelser, der blev til penisforkrumninger – i flere tilfælde vides det dog ikke, om det rent faktisk var Jørn Ege selv eller læger under hans ansvar, der udførte operationerne. Skandalen gav ham tilnavnet »Penislægen«, og det skabte forargelse herhjemme, at Ege fortsatte med at udføre kirurgiske indgreb i udlandet. I 2012 blev Jørn Ege idømt to års fængsel og en bøde på godt 4,5 mio kr. for skattesvig af særlig grov karakter, groft skyldnersvig, underslæb og bedrageri. Hans skønhedsklinik opgav ifølge dommen ikke alt til skattevæsenet, og anklageskriftet lød på i alt 14 millioner kr. Jørn Ege blev også kendt skyldig i underslæb og bedrageri i forbindelse med leje af en bil i 2006, som han aldrig leverede tilbage. Han blev endvidere dømt for overtrædelse af våbenloven.  Så sent som i februar fortalte Jørn Ege til BT, at han havde kræft i bugspytkirtlen, men at han ville vinde kampen mod kræften. Han døde tirsdag morgen. Han blev 58 år gammel. Jørn Ege boede til sin død i Oskarshamn i Sverige med sin hustru, Annelie.",
        "metadata": {
            "source": "https://www.berlingske.dk/navne/nekrolog-joern-ege-er-doed",
            "image_url": "https://berlingske.bmcdn.dk/media/cache/resolve/image_x_large/image/85/854028/7385093-plastikkirurgen-jrn-ege-opererer-igen-torsdag-d-13-septembe.jpg",
            "publication_time": "Tirsdag d. 20. maj 2014, kl. 14.28",
            "author": "Karl Kühlmann Selliken",
            "related_links": [],
            "attachments": []
        }
    }
}