{
    "version": "1.0",
    "document": {
        "id": 14713,
        "title": "Flugten fra Springvandenes By",
        "content": "STJASTJE: Jana Sjelesnova var på vej ud i køkkenet, da en mortérgranat hamrede ned i hendes hus. Granatsplinter og glasskår fløj gennem stuen som projektiler. En hel væg manglede. Meget mere husker Jana ikke. Hendes naboer hjalp hende, siger hun. Det blødte fra hendes ansigt, da to naboer lagde hende på bagsædet af deres bil. De kørte hende gennem det aftenmørke ingenmandsland, de mennesketomme kilometer uden for byens forstæder, hvor oprørerne og regeringsstyrker hver dag og hver nat bombarderer hinandens positioner. Hun klarede den.  Nu ligger 39-årige Jana på det lille landsbyhospital i Stjastje få kilometer fra fronten. Men hårdt medtaget. Lægerne måtte mandag fjerne hendes højre øje. Brystkassen og hendes ene arm er dækket af hvide forbindinger. »Jeg forstår ikke denne her krig. Den har ingen mening. Jeg tror ikke, de ved, hvad de gør. Hvis de vidste det, så kunne ingen gøre dette,« beder Jana Sjelesnova fra sygestuen på det lille hospital.  De sårede og de flygtede her i landsbyen få kilometer fra fronten er alle undsluppet de buldrende artilleriangreb. Men også her i landsbyen ti kilometer fra Luhansk er lyden blevet hverdag. Krigen har forvandlet landsbyen til flygtningelejr og felthospital. Ramponerede busser og biler med mennesker, mange sårede, ankommer til Stjastje hver formiddag, når bombardementerne forstummer et par timer. »De fleste sår, vi ser hos civile, er fra mortérgranaterne, der rammer folks huse,« siger Anton Nosov, en frivillig læge fra Kiev. 5.000 mennesker er blevet registreret som flygtninge her i landsbyen de seneste to uger. Nogle er sendt videre til en teltlejr længere nordpå. Det er kun en brøkdel af det samlede antal. Før krigen havde Luhansk 420.000 indbyggere. Springvandenes by blev den kaldt. Nu er højst 250.000 tilbage i en by, hvor vandforsyningen har været afbrudt i to uger. Størstedelen af byen har ikke haft elektricitet i en måned, siger myndighederne. Der er ingen telefonforbindelse, og der bliver ifølge myndighederne ikke længere leveret benzin, madvarer eller medicin til byen. I stedet er Luhansk blevet en krigszone. Sammen med millionbyen Donetsk er den oprørernes vigtigste tilbageværende højborg. Separatisternes kommandører har samlet massiv militær slagkraft i storbyen. Ukrainske styrker har delvist omringet den, men fronten har ikke flyttet sig nævneværdigt de seneste to uger. Fra landsbyen Stjastje, hvis navn betyder »lykke«, kan man om natten høre artilleriet dundre som et stædigt tordenvejr, der nægter at drive forbi.  Mange er fanget i krydsilden. De ukrainske styrker og oprørerne beskylder hinanden for at stå bag granaterne i boligområderne, alt imens de selv nægter at stå bag. Men flygtningene fortæller, at landsbyer i udkanten af Luhansk bliver beskudt fra begge sider. De seneste otte til ni dage er granater fløjet hen over forstaden Krasnij Jar fra begge sider, fortæller 52-årige Ljudmila. Hun flygtede for to dage siden med en gruppe sårede gennem ingenmandslandet. I to lange uger havde hun søgt ly for granaterne i en nabos kælder. Sammen med sin datter, sit barnebarn og sin 80-årige far. Landsbyboerne måtte begrave to indbyggere i en have, fordi selv kirkegården blev beskudt. »Jeg ved ikke, hvem der ramte os. Jeg vil ikke blandes ind i det. Det er politik. Jeg afskyr det. De skyder alle sammen. Hver eneste nat. Nogle gange rammer de et hus, som om de var helt ligeglade,« siger Ljudmila.  Men selv den humanitære krise er blevet politik. Mens artilleriet brager omkring Luhansk, meddelte den russiske regering i Moskva, at den har sendt en kolonne af over 200 hvide lastbiler med nødhjælp mod byen. Den forlod ifølge russiske medier byen Alabino, en by syd for Moskva, der er hjemsted for en stor militærbase. Den russiske præsident Putin har tidligere erklæret sig rede til at gribe militært ind i nabolandet for at beskytte russisktalende. Rusland har opmarcheret 20.000 kampklare tropper på grænsen, ifølge NATO. Den ukrainske regering sagde i går, at en uautoriseret konvoj ikke vil blive lukket ind i Ukraine. Men nødhjælpen vil være velkommen, hvis den kontrolleres og læsses på lastbiler efter aftale med Internationalt Røde Kors, siger den ukrainske regering. Den vil desuden blive spædet op med hjælp fra både EU og regeringen i Ukraine. »Vi vil ikke tillade nogen ledsagelse af det russiske katastrofeministerium eller den russiske hær. Alt vil være under Ukraines kontrol,« sagde en rådgiver for den ukrainske præsident, Valerij Tjaly.  De tungt bevæbnede pro-russiske oprørere har i månedsvis kontrolleret flere grænseovergange mod Rusland nær Luhansk. Den ukrainske regering beskylder Rusland for at levere våben til oprørerne gennem den hullede grænse. »Jeg kan kun sige, at det er kynisk. Vi er i krig med Rusland, sådan set. Det er dem, der har sendt våben og lejesoldater. De dræber vores medborgere og skaber en humanitær katastrofe. Og nu vil de tage æren for humanitær hjælp,« siger Dmitrij Alev, afdelings-leder i bystyret, der nu er i eksil i Stjastje. Begge parter har taget æren for den tidligere humanitære indsats. Den ukrainske hær har organiseret en humanitær korridor ud af Luhansk, som oprørerne ifølge de ukrainske styrker målrettet bombarderer. Samtidig har over 170.000 fra det østlige Ukraine ifølge FNs flygtningeorganisation søgt tilflugt i Rusland. Det bruger de statslige russiske TV-kanaler flittigt som argument for, at de ukrainske styrker fører »krig mod civile«. Samtidig er der ingen tvivl om, at den kvarte million civile i Luhansk har brug for al den hjælp, de kan få. Men her ti kilometer fra fronten tvivler mange på, om det overhovedet er muligt at bringe nødhjælp ind i det befæstede Luhansk. »Det vil kræve et kæmpe gennembrud. Oprørerne skyder konstant. De bomber børnehaver og fødeklinikker. Hvis russerne kan få dem til at holde op med det, så velkommen,« siger Dmitrij Alev.",
        "metadata": {
            "source": "https://www.berlingske.dk/samfund/flugten-fra-springvandenes-by",
            "image_url": "https://berlingske.bmcdn.dk/media/cache/resolve/image_x_large/image/25/257506/7565631-13udlreportage-fra-ukrainejpg.jpeg",
            "publication_time": "Tirsdag d. 12. august 2014, kl. 22.30",
            "author": "Simon Kruse",
            "related_links": [],
            "attachments": []
        }
    }
}