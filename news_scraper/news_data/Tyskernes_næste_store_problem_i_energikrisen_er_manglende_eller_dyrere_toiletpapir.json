{
    "version": "1.0",
    "document": {
        "id": 8480,
        "title": "Tyskernes næste store problem i energikrisen er manglende eller dyrere toiletpapir",
        "content": "Tyskland er begyndt at mærke følgerne af energikrisen på et helt nyt område, som kan udvikle sig til et stort problem: Der vil blive rift om toiletpapir til hjemmene. En større producent er allerede gået konkurs, og andre er begyndt at drosle lidt ned, mens de forsøger at finde alternativer for at opretholde produktionen. Den er nemlig rigtigt dyr. For at producere en enkelt, to meter bred »masterrulle« med toiletpapir, som siden skæres op, skal Essity-fabrikken i byen Mainz-Kostheim bruge 700 kilowatt-timer naturgas. Det svarer til, hvad et almindeligt familiehjem bruger på flere uger om vinteren, skriver den britiske finansavis Financial Times. Derfor har Essity nu hævet prisen på blandt andet sit Lotus-toiletpapir og sine Libero-bleer, samtidig med at man forsøger at finde en anden form for brændselsenergi til at drive fabrikken. Blandt andet skal den store naturgasdrevne varmecylinder, hvor papirmassen behandles, inden den trækkes ud og bliver til tyndt papir, omstilles til fra næste år at kunne køre på flydende naturgas, der kan importeres fra USA og Qatar. Der vil også blive købt brint ind, som produceres på en fabrik i Mainz drevet af vindmøller. Landets bedst kendte toiletpapirmærke, Hakle fra Düsseldorf, måtte for nylig erklære sig konkurs med henvisning til de stigende energipriser, høje priser på papirmasse og transport samt den stærke dollar, som gør mange varer ekstradyre. »Ud fra det, vi hører, vil krisen sandsynligvis blive hårdere for fremstillingsbrancherne, end covid var,« siger Carsten Rolle, der er chef for energi- og klimapolitik hos erhvervsorganisationen Bundesverband der Deutschen Industrie (BDI), til Financial Times. Tyskland har gjort sig svært afhængig af russiske gasforsyninger, hvilket nu slår hårdt efter sanktionerne mod Rusland oven på invasionen af og den efterfølgende krig i Ukraine.",
        "metadata": {
            "source": "https://www.berlingske.dk/virksomheder/tyskernes-naeste-store-problem-i-energikrisen-er-manglende-eller",
            "image_url": "https://berlingske.bmcdn.dk/media/cache/resolve/image_x_large/image/159/1595569/24212634-pix-toiletpapir.jpg",
            "publication_time": "Fredag d. 23. september 2022, kl. 08.25",
            "author": "Thomas Breinstrup",
            "related_links": [],
            "attachments": []
        }
    }
}