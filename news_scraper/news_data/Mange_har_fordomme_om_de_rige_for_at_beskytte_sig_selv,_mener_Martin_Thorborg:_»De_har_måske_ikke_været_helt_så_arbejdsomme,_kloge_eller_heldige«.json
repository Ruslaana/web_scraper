{
    "version": "1.0",
    "document": {
        "id": 21159,
        "title": "Mange har fordomme om de rige for at beskytte sig selv, mener Martin Thorborg: »De har måske ikke været helt så arbejdsomme, kloge eller heldige«",
        "content": "Som barn var 54-årige Martin Thorborg overbevist om, at menneskene langs Strandvejen i Nordsjælland var idioter. Selvoptagede, pengegriske og verdensfjerne. I dag bor han der selv, og han er blevet klogere. Endda helt uden at blive idiot. Faktisk, siger direktør i Visma Dinero og mangemillionær Martin Thorborg, har han ikke mødt samme hjertelighed andre steder. »I Skodsborg har folk et liv. De har travlt. De har karriere, De har mere at gå op i, og det betyder, at de er pisseligeglade med petitesser. Man er optaget af sit eget på den fede måde og har slet ikke tid til at tage sig af naboens hækhøjde, og i hvilket tidsrum andre slår græs,« siger han, der bor i første parket til Øresund i netop Skodsborg, Nordsjælland. »Reservatet« nord for København har igen Danmarks – og nu også verdens – opmærksomhed som følge af den nye Netflix-serie af samme navn, »Reservatet«. Her forsvinder en au pair pludselig fra sin rige værtsfamilie.Fold sammenLæs mereFoto: Asger Ladefoged. I anledning af den nye Netflix-serie »Reservatet«, hvor de riges moral – igen – er i skred, sådan som det ofte er tilfældet i populærkulturen, har Martin Thorborg sagt ja til at tale med Berlingske om de fordomme, der omgærder mennesker med mange penge. Han erfarer det ofte selv og mener, at fremstillingen er unuanceret og stereotyp. »Der hersker en fortælling om, at det er bestemte typer, der bor på vandsiden af Strandvejen, og den opfattelse vil jeg gerne være med til at bløde op,« siger han vel vidende, at det som regel koster ham en hel masse had i indbakken og indimellem også et par kunder. I Danmark er det nemlig upopulært at tage de rige i forsvar, oplever Martin Thorborg og remser de mange fordomme op, han støder på om sig selv og andre med bugnende konti. At de er overfladiske, egoistiske og behandler deres børn dårligt. Snyder i skat, bedrager ægtefællen og kører hensynsløst. Er for drikfældige, materielle og blinde for egen privilegier. Er der hold i nogle af de fordomme? »Er der hold i, at de drikker på Vestegnen, at håndværkere laver sort arbejde, og at fattige mennesker snyder med kontanthjælpen?« spørger Martin Thorborg: »Selvfølgelig findes det hele, og der er da sikkert idioter i Nordsjælland,« siger han: »Jeg er bare ikke stødt ind i dem.« Martin Thorborg er ikke i tvivl om, hvorfor velhavende mennesker ofte skoses og portrætteres som moralsk angribelige i film, serier og bøger, selvom de i virkeligheden er de mest velfungerende på en lang række parametre,som Berlingske skrev for nylig. Han har set det så mange gange, at den rigtige overraskelse ville være, hvis den eller det onde kom i skikkelse af en karakter fra middelklassen, der handler stort ind i Bilka og tager stationcaren sydpå i sommerferien. Ifølge ham har foragten for rigdom rod i misundelse. »Det svarer til, hvis du ser en meget smuk kvinde og luner dig ved, at hun nok er hjernedød. Du kan leve med, at hun er skidesmuk, hvis hun har en iq på 80. Er hun til gengæld medlem af Mensa, har et fedt job ogtilmedsmuk, så kaster man op og tænker, at hun må snyde i skat eller have cancer uden at vide det,« siger Martin Thorborg. »Hvis folk rent faktisk forstod vores skattesystem, ville de være langt mere taknemmelige for, at nogen tjener mange penge. Selv har jeg næsegrus beundring for de mennesker, der har skabt Danmarks store koncerner og betaler så stor en del af vores skattebyrde.«Fold sammenLæs mereFoto: Linda Kastrup. Han tror, at mange af os har svært ved at rumme andres succes, fordi den også fortæller en historie om, hvad vi selv har formået at drive det til i tilværelsen. Dermed bliver ens fordomme om rige mennesker en måde at beskytte sig selv: »Vi kan leve med, at nogle bliver rige, hvis de virkelig har knoklet for det og taget nogle chancer, men til gengæld har mavesår og er fremmede for deres børn. For så er grunden til, at jeg ikke også er rig, at jeg ikke besidder den samme rådne moral og har mine børn mere kær end ham rigmanden,« siger Martin Thorborg: »Det er rigtig svært for mange at indrømme, at deres mangel på privilegier også kan skyldes, at de ikke har været helt så arbejdsomme, kloge eller heldige. Så i stedet begynder man at finde på historier om os, der har penge,« siger han, som jævnligt tager diskussionen på sociale medier. Her oplever han at blive beskyldt for at være et menneske, der snylter, og det nægter han at lade stå uimodsagt. Faktum er, siger Martin Thorborg, at han bidrager langt mere til fælleskassen end gennemsnittet, og derfor er det ubehøvlet, når nogle hævder, at bidraget ikke er tilstrækkeligt. Martin Thorborg har selv haft fordomme om mennesker, der bor langs Strandvejen i Nordsjælland. I dag ved han, at de er hjertelige som få.Fold sammenLæs mereFoto: Asger Ladefoged. »Du kunne vel betale mere, skriver de, og så svarer jeg som regel, at det kunne de vel ret beset også. Og så påpeger de gerne, at jeg har flere penge end dem, og det er korrekt, og også årsagen til, at jeg betaler top-topskat,« siger Martin Thorborg, der hver gang sidder forundret tilbage: »Altså – jeg betaler mere i skat på et par år, end du betaler i skat på et helt liv. Fair nok, at du ikke har tilstrækkeligt med pli til at sige tak, men hvor er det egentlig uforskammet at sidde og svine os, der dækker de omkostninger, dit eget skattebidrag på ingen måde dækker,« siger han. Martin Thorborg har netop fortalt, at han i dag er indehaver af det Rolex, han drømte om som barn, men ikke går med det, fordi han bedre kan lide sit Apple Watch, da han pludselig hæver tonelejet i røret. »Der er enfuckingskade inde i vores …« konstaterer han mistroisk og afbryder sig selv. Han er lige ankommet til Visma Dineros kontor i indre København: »Hvad satan! Hvad laver den fugl?« spørger han ud i rummet, og forvirringen er stor over, at dyret, der har ry for at drages af værdier, har forvildet sig inden døre: »Hvordan fanden kommer den ind i en hermetisk lukket bygning?« siger Martin Thorborg, inden han igen samler tråden op. Da Martin Thorborg var barn, ønskede han sig et Rolex-ur og en Porsche, og det er lykkes. Bilen har han haft ikke færre end fire af, siden han blev mangemillionær, men i dag er de skiftet ud med »en pisselækker Audi«.Fold sammenLæs mereFoto: Asger Ladefoged. »Anyway,« siger han: »Jeg har pralet nok. Kørt i de fede biler, gået med mit Rolex-ur og købt røvdyrt tøj. Jeg har ikke behovet længere. Hvis ellers man kan finde ro i at have penge, bliver man ligeglad med, hvad andre tænker. Det er også derfor, jeg er med i denne artikel. Jeg får ingenting ud af det ud over beskeder om, at jeg er en arrogant skid og en egoistisk narrøv,« siger han. Én ting i kritikken af »reservatet« og de mennesker, der bor i området, vil Martin Thorborg imidlertid gerne vedkende sig. For ja, han oplever sig en smule mere berettiget end mange andre mennesker i kraft af sit bidrag til samfundet, indrømmer han. »Det kan jeg indimellem mærke på mig selv, hvis jeg skal være ærlig. Når man som jeg er røvtravl og betaler rigtig meget i skat, kan man godt få den tanke, at jeg har mere ret end andre. Jeg siger ikke, at det er sympatisk, men når jeg bidrager langt mere til fællesskabet end gennemsnittet, føler jeg også, at jeg fortjener noget til gengæld,« siger Martin Thorborg: »Jeg gider for eksempel ikke at stå i kø til en natklub. Der går jeg ind foran,« siger han. Da Martin Thorborg blev millionær ved at sælge søgemaskinen Jubii, tog han i Magasin og travede fra etage til etage i fire timer for til sidst at købe ingenting. Ting var ikke længere spændende, og i dag er det heller ikke det materielle, han fremhæver, når man spørger ham til, hvad rigdom kan.Fold sammenLæs mereFoto: Linda Kastrup. Hvorfor? »Fordi jeg bruger flere penge,« siger Martin Thorborg: »Jeg synes, at det er fair at komme foran i bussen, hvis du bidrager med mere og har mere travlt end andre. Jeg snyder mig ikke foran, men jeg betaler mig foran, fordi jeg har økonomien til det. Og jeg bliver prioriteret, fordi jeg bidrager mere til en restaurant end gennemsnittet, ligesom jeg bidrager mere til en natklub end gennemsnittet. Det giver en forlomme i mange henseender,« siger Martin Thorborg og sammenligner det med, at han også betaler forfast tracki lufthavnen, ligesom han har en sundhedsforsikring, der sikrer ham øjeblikkelig lægehjælp, hvis det bliver nødvendigt. Hvad svarer du dem, som synes, at det er usympatisk? »At de ikke skal blande sig i, hvad jeg tænker.«  I Netflix’ nye serie »Reservatet« vrimler det med statussymboler, men Martin Thorborgs egen erfaring er, at man er mindre optaget af den slags, når først millionerne er blevet dagligdag. Selv tror han ikke, at hans puls ville stige tre slag, hvis nogen forærede ham en Ferrari, fordi han lever i vished om, at han kunne købe køretøjet kontant i eftermiddag, hvis ellers han gad. Det gider han ikke. I stedet er det noget helt andet, der er fedt ved at være mere end almindeligt velstående, siger han. Nemlig et fravær af det ordinære og friheden til at sige og handle nøjagtig, som det passer en, og kunne overskue konsekvenserne af ens handlinger, fordi man ikke er afhængig af nogen. Han værdsætter trygheden i at vide, at uanset hvad der kommer hans vej, har han råd til at håndtere det, ligesom det har stor værdi for ham at kunne leve et lystdrevet liv. »Så længe man ikke foretager sig noget, der er pinligt for ens børn,« siger Martin Thorborg og fortæller, at det eneste, der reelt bremser ham i tilværelsen er hans integritet og ordentlighed. Er de rige snyltere eller idealborgere? Debatten kører igen.Fold sammenLæs mereFoto: Asger Ladefoged. »Min tid er min, og der er ikke nogen, som bestemmer over den. Som i ingen. Jeg er ikke i lommen på nogen. Og det er, synes jeg, den største rigdom overhovedet,« siger Martin Thorborg: »Ting giver mig ikke længere kriller i maven. Den spænding forsvandt, da jeg gik fra hamrende fattig til millionær.« Dagen efter interviewet sms’er jeg og spørger, hvad der skete med skaden. »Den fandt ud efter en times tid,« svarer Martin Thorborg og vedhæfter en video af en husskade med forhutlede halefjer, der forsøger at klemme sig ud af et lukket ovenlysvindue. Desperat efter at vende retur til sine egne. Ville den stjæle guld og bling? »Det skulle ikke undre mig,« svarer han: »:-)« FAKTAReservatet»Reservatet« er betegnelsen for området nord for København, hvor nogle af landets rigeste mennesker bor. Området får nu global berømmelse i Netflix-serien af samme navn, som er skabt og skrevet af Ingeborg Topsøe og instrueret af Per Fly.Berlingske belyser i en række artikler både serien og livet i virkelighedens »Reservatet«.Find dem her.FOLD UD »Reservatet« er betegnelsen for området nord for København, hvor nogle af landets rigeste mennesker bor. Området får nu global berømmelse i Netflix-serien af samme navn, som er skabt og skrevet af Ingeborg Topsøe og instrueret af Per Fly. Berlingske belyser i en række artikler både serien og livet i virkelighedens »Reservatet«.Find dem her.",
        "metadata": {
            "source": "https://www.berlingske.dk/eksistens/mange-har-fordomme-om-de-rige-for-at-beskytte-sig-selv-mener-martin",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922358/24952748-jeg-gider-ikke-et-leverpostejliv-jeg-vil-vre-pa.jpg",
            "publication_time": "Søndag d. 18. maj 2025, kl. 09.20",
            "author": "Pernille Dreyer",
            "related_links": [],
            "attachments": []
        }
    }
}