{
    "version": "1.0",
    "document": {
        "id": 22110,
        "title": "ChatGPT afviste 250.000 forsøg på falske billeder under præsidentvalget",
        "content": "Flere end 250.000 ønsker om at få fremstillet falske billeder af Joe Biden, Donald Trump, Kamala Harris, J.D. Vance og Tim Walz er blevet stoppet i chatrobotten ChatGPT under den amerikanske valgkamp. Det oplyser selskabetOpenAI, der ejer ChatGPTog søstertjenesten Dall-E, som har speciale i at fremstille billeder. Ifølge OpenAI formåede de sikkerhedstiltag, som er blevet indbygget i ChatGPT og Dall-E, at spærre for de såkaldte »deepfakes«, altså billeder og film, hvor virkelige personer sættes i sammenhænge, som de aldrig har været i, eller hvor deres ansigter sættes ind i andre filmoptagelser, så man ikke kan se, at der er tale om forfalskninger. Billedet her er helt ægte: Donald Trump omfavner i valgkampen Elise Stefanik, som han efter valget har gjort til USAs ambassadør ved FN.Fold sammenLæs mereFoto: Angela Weiss/AFP/Ritzau Scanpix. Samtidig har ChatGPT under valgkampen fortalt omkring to millioner brugere, at de på selve valgdagen og dagen derpå skulle finde nyt om valget andre steder, og har henvist til troværdige nyhedskilder som nyhedsbureauerne Reuters og Associated Press. OpenAI har siden begyndelsen af 2024 forberedt sig på det amerikanske præsidentvalg og dermed forsøgt at sikre sig mod, at ChatGPT og Dall-E blev brugt til at sprede misinformation. Samtidig har man sendt forespørgsler om, hvordan man deltager i valget, videre til den officielle side canivote.org. ChatGPT blev åbnet for offentligheden i november 2022 og skabteet folkeligt gennembrud for kunstig intelligens, som alle nu fik direkte adgang til at bruge. Ifølge nyhedsbureauet Reuters har ChatGPT nu 250 millioner ugentligt aktive brugere. Populariteten har betydet, at OpenAIs markedsværdi er steget fra 14 milliarder dollar i 2021 til nu 157 milliarder dollar. Men samtidig har den eksplosivt voksende brug af kunstig intelligens medført tilsvarendegigantiske stigninger i elforbruget. Ifølge investeringsbanken Goldman Sachs' beregninger sluger en almindelig forespørgsel hos ChatGPT næsten ti gange mere elektricitet end en søgning hos Google, og Goldman Sachs forventer, at elforbruget i datacentrene, der huser alt det teknologiske isenkram, som får den kunstige intelligens til at virke, vil vokse med 160 procent i 2030. ChatGPT gik fredag eftermiddag kortvarigt ned, hvilket påvirkede tusinder af brugere. Ifølge topchef Sam Altman varede nedbruddet i 30 minutter. »Vi klarer os meget, meget bedre på pålidelighed end tidligere, men der er tydeligvis mere arbejde foran os,« skrev han på det sociale medie X. ",
        "metadata": {
            "source": "https://www.berlingske.dk/virksomheder/chatgpt-afviste-250000-forsoeg-paa-falske-billeder-under",
            "image_url": "https://berlingske.bmcdn.dk/media/cache/resolve/image_x_large/image/185/1856665/24830677-med-chatgpts-sstertjeneste-dall-e-kan-man-ved-at.jpg",
            "publication_time": "Mandag d. 11. november 2024, kl. 13.33",
            "author": "Thomas Breinstrup",
            "related_links": [],
            "attachments": []
        }
    }
}