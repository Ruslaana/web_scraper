{
    "version": "1.0",
    "document": {
        "id": 6300,
        "title": "Mareridtet gjorde Michael Kvium berømt - nu er han selv blevet bange. Det klæder ham ikke",
        "content": "Noget næsten utænkeligt er sket: Mareridtsmesteren over dem alle, billedkunstneren Michael Kvium, er selv blevet bange. Manden, der siden begyndelsen af 1980erne har malet skræmmende grotesker og udflydende vanskabninger til hele folket, er selv blevet ramt af angst – klimaangst. Det er vandet og affaldet og fremtiden og ååååååhnej – det HELE – det er galt med, kan man se på den omfattende Kvium-udstilling »Wetland«, som netop er åbnet på Nivaagaards Malerisamling. Regnen pisker ned udenfor, mens dette skrives, og det har den gjort tit i løbet af de seneste år, så det er naturligvis forståeligt, at en følsom sjæl som Michael Kvium har fået lyst til at bearbejde sin klimabekymring i sin kunst. Desværre viser det sig, at den meget direkte kobling mellem tanke og maleri, der er tale om i udstillingen, ikke gør noget godt for Kviums kunst. »The Conqueror« er et ret slasket maleri, der parafraserer Caspar David Friedrichs »tågehavsbillede«.Michael Kvium, The Conqueror, 2024.Fold sammenLæs mereFoto: Anders Sune Berg. Det hele bliver til nogle meget direkte 1:1 billeder, der helt ukarakteristisk for Kvium virker ret ligegyldige og sært uengagerede. Dette særligt tydeligt eksemplificeret ved en virkelig slasket parafrase over Caspar David Friedrichs monsterberømte »Vandringsmanden over tågehavet«. I Kviums version er det bare en overvægtig normaldansker, der står på et bjerg af skrald og kigger ud over den ødelagte verden, han har skabt, mens fluerne summer omkring ham. Et virkelig mystisk billede. Halvt 1970er-»agitprop« og halvt Peter Carlsen, men slet ikke Michael Kvium, og slet ikke godt. Jeg forstår simpelthen ikke, at det billede er kommet med på udstillingen. Men lad os starte fra begyndelsen, der udfolder sig, som artrockgruppen Kliché sang i sin tid: »Alting begynder med lyd«. I min barndom var billeder af små, grædende børn meget populære i lillebyens gule parcelhuse. Kviums genopdagelse af motivet tilføjer ikke genren noget nyt.Michael Kvium, Crybaby I, 2024Fold sammenLæs mereFoto: Anders Sune Berg. Det plasker, drypper og risler nemlig omkring én, når man træder ind i den brede gang, der fører frem til den egentlige udstilling. Her, hvor vi kan læse den triste introduktionstekst, står en serie bronzer af nogle tegneserieagtige små 10-12 årige drenge, nogle små rødder med kasketter og snotnæser. De dukker op igen som malerier inde i udstillingen og minder på mange måder om de billeder af grædende sigøjnerdrenge, der hang i stuerne i mange af parcelhusene i min barndoms lilleby. At parafrasere sådan et stykke folkelig kunst kan der være megen mening i, men på en eller anden måde løfter Kviums »snothvalpe« sig ikke ud over det banale. Det er naturligvis noget med fremtiden, det handler om. Og om den stakkels fortabte generation, der skal arve Jorden, men mere end dén simple tanke får man ikke rigtig fat i. For enden af gangen er et af udstillingens omdrejningspunkter: En »barokfontæne« med massevis af klassisk Kvium: Udstukne øjne, ejendommelige, hudfarvede orme med dødningehoveder og hovedløse lørdagskyllinger, der kravler på kanten af det bassin, som laver alle plaskelydene. Det handler om Sankta Lucia, kan vi læse. Hun er skytshelgen for de blinde, og i udstillingens fortolkning tændte hun mænds begær for jordisk kærlighed, men hun så hverken »dem eller jorden. Hun tilhørte gud og en anden verden«, som der står i den medfølgende tekst. Det store »Wetland«-bilede er udstillingens »piece de resistance«, men heller ikke det kommer rigtig op at flyve.Michael Kvium, Wetland, 2024Fold sammenLæs mereFoto: Anders Sune Berg. Det handler altså om blindhed, om ikke at se verden, og den pointe bliver banket ind med syvtommersøm i det næste rum, hvor en stor bronzekvinde – Lucia eller Lucy, som hun hedder her – sidder med lukkede øjne på toppen af en træstub. Med ryggen til verden og med »djævletegn« i fingrene som en besværgelse mod dét onde, hun altså ikke vil »se i øjnene«. Den verden, hun vender ryggen til, er så udstillingens »coverbillede« og hovednummer: Et stort, langt maleri af en tom og trist, våd og oversvømmet verden. Igen et billede, der virker uinspireret i forhold til Kviums normale produktion. Det er stort og vådt og koldt, men det ligner mere en teaterscenografi end et billedkunstnerisk værk. Og det er i det hele taget det, der præger »Wetland«. Kviums uden tvivl dybtfølte bekymring får her et direkte og meget bastant udtryk, men alle »overtonerne« – alt det, der plejer at være mellem linjerne – er blevet væk i klimaangst. Og det, der står tilbage, er en udstilling, der minder mere om en rebus end om en kunstnerisk oplevelse. Der er momenter, naturligvis, men som samlet manifestation og som billedkunst kommer »Wetland« aldrig rigtig ud af sumpen. I det medfølgende katalog kan man læse om alle de tanker, der har ligget bag udstillingen, og dem er der bestemt ikke noget galt med. Problemet er bare, at kunsten ikke har fået lov til at folde sig ud på sine egne præmisser. Det kan man ikke lukke øjnene for. WETLAND – Michael Kvium Til 16. februar 2025 Nivaagaards Malerisamling Gammel Strandvej 2 2990 Nivå",
        "metadata": {
            "source": "https://www.berlingske.dk/kunst/mareridtet-gjorde-michael-kvium-beroemt-nu-er-han-selv-blevet-bange-det",
            "image_url": "https://berlingske.bmcdn.dk/media/cache/resolve/image_x_large/image/184/1846191/24811863-kunstneren-michael-kvium-fotograferet-til-berling.jpg",
            "publication_time": "Søndag d. 13. oktober 2024, kl. 15.36",
            "author": "Holger Dahl",
            "related_links": [],
            "attachments": []
        }
    }
}