{
    "version": "1.0",
    "document": {
        "id": 20605,
        "title": "Korrespondent efter historisk straffesag: »Det er en helt utrolig præstation af Donald Trump«",
        "content": "Donald Trump er fredag blevet den første præsident i amerikansk historie, der flytter ind i Det Hvide Hus med en plettet straffeattest. Ti dage før, at Donald Trump indsættes som præsident for anden gang, har han endelig fået sin dom for at have brugt kampagnepenge til at få ekspornoskuespilleren Stormy Daniels til at tie om en påstået affære mellem de to i 2006. Berlingskes USA-korrespondent, Jacob Heinel, kalder det et »historisk øjeblik i USA«, men påpeger, hvor billigt Trump er sluppet i forhold til den oprindelige strafferamme og de sager, han stod over for for blot et år siden. Donald Trump blev allerede i maj kendt skyldig i alle 34 anklagepunkter, og strafferammen var oprindelig fængselsstraf på op til fire år. »Trump er sluppet meget billigt. Tænk på, hvor utroligt det er, at han stod over for fire omfattende straffesager for et år siden. Nu er det endt med et rap over fingrene. Det var det, og han kan komme videre. Det er jo helt utroligt,« fortæller Jacob Heinel. De fire straffesager, som Donald Trump har stået over for, er – udover tys-tys-sagen – sagerne om Stormen på Kongressen 6. januar 2021, sagen om at forhindre efterforskning ved at opbevare tophemmelige dokumenter i sin ejendom i Mar-a-Lago – og endelig valgsagen fra Georgia, hvor Trump anklages for at forsøge at påvirke valgresultatet i 2020. Alle sager – på nær tys-tys-sagen – er sat på pause eller i bero, så længe Trump er præsident. Og selvom tys-tys-sagen og dens udfald ifølge Heinel »ingen« konsekvenser vil få for Trump, fortæller den noget særligt om den kommende præsident, mener han. »Det siger noget om Trumps utrolige evne til at ændre fortællingen – narrativet – om denne retssag.« Helt op til dommens afsigelse i New York har Donald Trump fastholdt sin uskyld og kalder sagen for en »politisk heksejagt«, der er blevet ført for at »ødelægge mit ry«, har han sagt ifølge CNN. Også en stor del af befolkningen mener, at sagen har været for spinkel til overhovedet at rejse – og i foråret så man, hvordan retssagerne ligefrem var med til at øge Trumps popularitet. »Det er, fordi Trump befinder sig i et ganske særligt krydsfelt mellem at være en politiker og en stjerne – et idol som mange amerikanere dyrker. Og det er derfor, at han ikke bliver dømt som politiker. Han bliver dømt som et idol,« siger Heinel og uddyber: »Vælgerne tror simpelthen mere på Trump end på retsstaten. Uanset hvad man synes om det, så er det sådan, det er. Det er en helt utrolig præstation af Donald Trump, der jo endte med at få et solidt mandat af vælgerne til en ny valgperiode.«",
        "metadata": {
            "source": "https://www.berlingske.dk/internationalt/korrespondent-efter-historisk-straffesag-det-er-en-helt-utrolig",
            "image_url": null,
            "publication_time": "Fredag d. 10. januar 2025, kl. 17.31",
            "author": "Sarah Vinten Møbius",
            "related_links": [],
            "attachments": []
        }
    }
}