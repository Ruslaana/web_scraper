{
    "version": "1.0",
    "document": {
        "id": 13069,
        "title": "Regn, champagne og en lynhurtig kenyaner",
        "content": "Ekkoet fra nedtællingen til start syntes knapt forstummet, før lyden af et par lynhurtige, limegrønne løbesko svuppede fra det kongeblå atletikunderlag på Østerbro Stadion. Og endnu før de forbavsede tilskuere helt nåede at reagere, svævede kenyanske William Morwane ind over målstregen i den tiende udgave af FriLøbet i København. Samme søndag morgen havde det ellers ikke skinnet igennem, hvad jubilæumsløbet ville bringe. Mens byen stadig lå indhyllet i tåge, og startområdet var ved at blive sat op, dukkede de første løbere op til dryp fra himlen. Kort efter faldt regnen, og løbets stifter, Nina Rølle, frygtede at flere ville blive hjemme. Men mange af dagens hovedpersoner holdt humøret højt, og startområdet ved Gunnar Nu Hansens Plads på Østerbro fyldtes hurtigt af over 3.400 løbetrøjer i alskens farver og faconer. Ben blev strakt, arme svunget og i mængden hoppede flere hoveder forventningsfuldt op og ned.  »Regnvejr er jo bare en dårlig undskyldning,« bedyrede en ung mand fra mængden med pandehåret klistret mod sit svedbånd. Og efter den traditionelle opvarmning og løbstale blev han og resten af feltet sendt ud på den ti kilometer lange tur gennem Indre By. I år med en ny rute langs Kastellet, Langelinie og Amalienborg Slotsplads, foruden Søerne og Fælledparken. »Vi kom forbi turisterne på Langelinie, og de måbede godt nok. Det var et fint løb og dejligt med en ny rute. Det var selvfølgelig vådt, men sådan er det,« siger Janni Arnbjerg, der har løbet med i FriLøbets samtlige ti år. Hun bakkes op af en anden jubilar, Preben Jakobsen: »Det var en pragtfuld rute, og jeg overlevede, hvilket er det vigtigste. Vejret var lige så pragtfuldt. Eller også glemte jeg bare i anstrengelserne hurtigt, at det regnede,« griner han.  Og vejret lod altså heller ikke til at påvirke dagens vinder, kenyanske William Morwane, da han for forbi målstregen. Med et stopur der viste 29 minutter og 41 sekunder, kan han nemlig fremover kalde sig den hurtigste løber i FriLøbets historie. Også hos kvinderne kunne dagens hurtigste sætte de fleste til vægs. På 35 minutter og 53 sekunder løb Sylvia Kiberenge i mål med FriLøbets tredjehurtigste vindertid for kvinder. Både hun og William Morwane løb for Køge Atletik og blev efterfølgende præmieret øverst på podiet.  Og de var ikke de eneste, der blev hyldet. Ved målstregen blev de løbere, der har været med i alle FriLøbets år overrasket med blomster og champagne af løbets stifter Nina Rølle. Nogle måtte hive efter vejret en ekstra gang, men begejstringen kunne høres, mens solen brød frem og de sidste folk kom i mål. Nogle med overskud, en enkelt som måtte kaste op, de fleste stakåndede, men glade. »Kom så, op med armene,« råbte en tilskuer til en kvinde, der kastede sig på jorden og pustede i målområdet. »Du har lige besejret både regnen og ti kilometer.« Kort efter strakte et par knyttede hænder sig mod himlen fra stadionets blå underlag.",
        "metadata": {
            "source": "https://www.berlingske.dk/aok/regn-champagne-og-en-lynhurtig-kenyaner",
            "image_url": "https://berlingske.bmcdn.dk/media/cache/resolve/image_x_large/image/80/800696/7679742-frilbet2014.jpg",
            "publication_time": "Søndag d. 21. september 2014, kl. 15.35",
            "author": "Anders Buch-Larsen",
            "related_links": [],
            "attachments": []
        }
    }
}