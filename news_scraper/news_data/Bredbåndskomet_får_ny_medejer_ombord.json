{
    "version": "1.0",
    "document": {
        "id": 20688,
        "title": "Bredbåndskomet får ny medejer ombord",
        "content": "Den store udfordrer på det danske bredbåndsmarked, Fastspeed, skifter lidt ud i ejerkredsen på et tidspunkt, hvor der er fuld fart på bredbåndskrigen i Danmark. Det er investeringsfonden Nordic Secondary Fund, der køber sig ind i Fastspeed, som blev startet af en række tidligere YouSee- og TDC-topfolk tilbage i 2019for at ruske op i salget af internetforbindelser i Danmark. Nordic Secondary Fund køber de seks procent af aktierne i Fastspeed, som tidligere salgsdirektør i YouSee Freddie Fjeldsted hidtil har haft. »Vi har haft en investor, som af private årsager ønsker at frigøre nogle penge til andre ting, og så har vi haft denne forespørgsel fra Nordic Secondary Fund, som lever af at købe minoritetsandele i succesfulde virksomheder. Det synes vi er et godt match,« fortæller Fastspeeds bestyrelsesformand, Peter Mægbæk, som selv har været medstifter af bredbåndsselskabet Fullrate og mobilselskabet Plenti, der begge blev opkøbt af TDC. Freddie Fjeldsted kom sammen med en anden af kabel-tv-verdenens legender, Niels Breining (frem til 2013 administrerende direktør for YouSee), ind som medejere og rådgivere i Fastspeed omkring en måned efter stiftelsen i januar 2019. De to har med deres store viden om markedet bidraget godt til Fastspeeds succes med atsælge højest tilgængelige hastighed til en pris, der har trukket flere af de nærmeste konkurrenter som TDCs Hiper og Telenor med ned i pris. Fastspeed går efter at runde 100.000 abonnenter inden udgangen af 2022efter i foråret 2021 at have rundet 60.000, hvilket var tre gange det oprindelige mål på toårsdagen for åbningen. »Nordic Secondary Fund køber de seks procent af aktierne, og vi er glade for at få en spændende aktionær, der vil være med på en længere rejse med Fastspeed. Freddie træder nu ud af bestyrelsen, men er stadig knyttet til Fastspeed,« siger Peter Mægbæk. Han vil ikke oplyse, hvordan Fastspeeds kundetal ser ud i øjeblikket. »Men der er god gang i markedet, og vi har travlt. Man kan diskutere, om vi selv er dygtige, eller om de andre ikke er det, men når nogen hæver priserne, sådan som det sker nu, drypper det altid på os,« siger Peter Mægbæk. For ledende partner i Nordic Secondary Fund Peter Sandberg var investeringen i Fastspeed et nemt valg. »Vi er imponerede over, hvor god en start Fastspeed har fået. På Trustpilot ligger de helt i top på kundetilfredshed, og da man har fået etableret sig meget hurtigt på et marked med benhård konkurrence, vidner det om, at ledelsen kan nogle ting. Vi investerer kun i selskaber, der går godt, er på vej frem og har en godledelse – og vi får rigtigt mange muligheder. Vi kunne sætte hak i rigtigt mange bokse på Fastspeed,« fastslår Peter Sandberg. Investeringen i Fastspeed er den 24. investering for Nordic Secondary Fund, som også har minoritetsandele i selskaber som GoMore og Goodiebox og sidste år solgte andelen i blandt andet betalingsselskabet Klarna. Fastspeed-investeringen er den femte i investeringsselskabets anden fond, som lige nu er på 70 millioner euro og snart ventes at nå de 100 millioner, svarende til 750 millioner kroner. »I gennemsnit investerer vi tre-fire millioner euro. Dygtige stiftere som dem, der er med i Fastspeed, og andre af de virksomheder, vi har investeret i, skal ikke føle sig fristede til at skyde deres virksomhed til udlandet eller andet. De skal kunne bygge den endnu større og gøre noget godt for sig selv og de nærmeste. Det gør mig oprigtigt glad, når mennesker har sagt deres belønnede job op og valgt at arbejde fem-ni år til en lavere løn for selv at bygge en virksomhed op og skabe arbejdspladser i Danmark. Vi skal selvfølgelig skabe bedst muligt afkast til vores investorer, men vi er på den måde med til at skabe et stærkere økosystem, når stiftere og medstiftere kan sælge til os og så hjælpe andre med at vokse,« siger Peter Sandberg. Han har selv en omfattende og mangeårig erfaring med at investere i iværksættervirksomheder. »Vi investerer ikke for at være enevergreen, men i takt med, at vi sælger ud igen, får vores investorer pengene tilbage. Peter Mægbæk og de øvrige i Fastspeed har tidligere arbejdet med selskaber inden for samme område, og her er der typisk tradition for, at når de når et vist antal brugere, vil større og mere etablerede spillere gerne have fat i dem. Fastspeed har også en industriel partner med (Jysk Energi,red.). Som minoritetsinvestor har vi interesse i at hjælpe selskabet mest muligt,« siger Peter Sandberg. FAKTAFakta om FastspeedFastspeed, som udelukkende sælger internetforbindelser ved at leje sig ind på landets kabel-tv- og fibernet, blev stiftet i januar 2019, tre måneder efter at TDC købte det selvstændige bredbåndsselskab Hiper. Ud over Jens Raith som administrerende direktør (og en fortid som bl.a. bredbåndsdirektør i YouSee) er stifterne Peter Mægbæk (medstifter af det i dag TDC-ejede Fullrate og ditto mobilselskab Plenti og i dag bestyrelsesformand for Fastspeed) samt Morten Boe Andersen (senest direktør for Sweetdeal).Under en måned senere skød to andre TV-legender, Niels Breining (frem til 2013 administrerende direktør for YouSee) og Freddie Fjeldsted (tidligere salgsdirektør i YouSee), penge og kræfter i Fastspeed. Siden er også tidligere Nianet-topchef Rasmus Helmich og tidl. teledirektør i Østrig Jørgen Bang-Jensen,trådt ind sammen med energiselskabet Jysk Energi.I dag har Fastspeed 40 ansatte og har til huse i kontorlokaler på Bygmestervej på Nørrebro.Th.FOLD UD",
        "metadata": {
            "source": "https://www.berlingske.dk/virksomheder/bredbaandskomet-faar-ny-medejer-ombord",
            "image_url": "https://berlingske.bmcdn.dk/media/cache/resolve/image_x_large/image/150/1509168/23990767-pix-fastspeed.jpg",
            "publication_time": "Tirsdag d. 25. januar 2022, kl. 11.45",
            "author": "Thomas Breinstrup",
            "related_links": [],
            "attachments": []
        }
    }
}