{
    "version": "1.0",
    "document": {
        "id": 20726,
        "title": "Glem Capri – på denne ø holder italienerne selv ferie",
        "content": "En februardag i 1302 blev beboerne på øen Ischia taget på sengen. Jorden rystede, og ud af det blå gik vulkanen Epomeo i udbrud efter at have sovet i 1000 år. Man troede, den var udslukt, og at den modsat Vesuv inde på fastlandet var ufarlig at bo opad, men mange af øens beboere blev kvalt af giftige gasser den dag, mens andre styrtede ned i de krateråbninger, som udbruddet forsagede. I dag er udbruddet i 1302 nærmest gået i glemmebogen, og alle har deres øjne rettet mod Vesuv, som lader til at varme op til et super-udbrud i disse år, men under overfladen ulmer magmaen på Ischia – den 800 meter høje Epomeo sover, men er ikke død. På trods af den dystre historie og risikoen for at den skal gentage sig, kan italienerne ikke holde sig væk fra Ischia. Det er den simpelthen for charmerende og smuk til. Vi ankommer til øens havneby Porto i badende solskin med en fyldt hydrofoilfærge fra Napoli. Der er enkelte turister fra Nordeuropa og USA, men de fleste passagerer er italienere. Vi havde forventet at møde en del tyskere, for det er velkendt, at kansler Angela Merkel ynder at holde en årlig ferie på Ischia, men det lader ikke til, at øen er ramt af en Mutti-effekt. Modsat Capri og Amalfikysten har Ischia sandstrande. Her ses den populære San Montano-strand.Fold sammenLæs mereFoto: Kristoffer Flakstad. Båden kan lige præcis klemme sig ind i havneløbet. På den ene side har flere hydrofoiler og enkelte fiskerbåde lagt til kaj. På den anden side rejser master fra hvide sejlbåde og lystyachter sig. Havnen er indrammet af Portos pastelfarvede facader, der spejler sig elegant i det stille vand med Ischias grønklædte højder som kulisse. Ischia var først beboet af etruskerne, der opbyggede et blomstrende samfund på øen. Her kom græske og fønikiske købmænd, og der var en livlig handel med fastlandet. Omkring år 700 f.v.t. boede der op mod 10.000 mennesker på den relativt lille ø i Napolibugten. Senere fordrev romerne etruskerne, og Ischia blev efterhånden mere en ferieø. I Rom havde man nemlig fået smag for kilder og termiske bade, og dem var der mange af på Aenaria, som romerne kaldte øen. Først i 800-tallet opstod navnet Ischia, uden at man helt præcist ved, hvorfor øen kom til at hedde sådan. De termiske bade er fortsat et af øens store trækplastre, og der går ikke mange minutter, før vi nærmest er alene på havnen i Porto, mens resten af båden fra Napoli er blevet hentet i minibusser og bragt til kurhoteller på øens modsatte side. Der sænker sig en stilhed, som står i skærende kontrast til det spruttende Napoli, vi kom fra. Vi skal dog blot over på havnens modsatte side for at finde godt med leben. Der spises is og drikkes kolde drinks i eftermiddagens varme, mens scootere fræser rundt. Pontes farverige hjerte er dybt betagende med rosa og abrikosgule mure, blomstrende nerier, palmer og støbejernsbalkoner. Der er mondæne lommer på Ischia, men øen er mere folkelig og afslappet end Capri. Her ses stranden ved havnebyen Ponte.Fold sammenLæs mereFoto: Kristoffer Flakstad. Det viser sig, at byens strand ligger i bekvem afstand blot to-tre minutters gang fra bykernen. Her er både private indhegninger med liggestole og parasoller og muligheden for at solbade helt gratis på medbragte håndklæder i det bløde sand. Der er fyldt godt op på den brede strand, hvor stort set alle typer og aldersgrupper er repræsenterede. En gruppe unge mænd spiller beach volley. Små børn plasker rundt i vandkanten, aldrende koner har slået sig ned i medbragte liggestole, og nyforelskede par ligger og fletter fingre i solen. I horisonten kan vi se til naboøen Procida og længere væk det italienske fastland med Sorrento-kysten og Vesuvs dramatiske top. Mens Epomeo-vulkanens udbrud nærmest har fortabt sig i historien, er Ischia flere gange, også i nyere tid, blevet ramt af jordskælv. Det skete senest i august 2017, hvor to mennesker blev dræbt, og flere bygninger styrtede sammen. Det lader dog til, at øens indbyggere er hurtige til at glemme naturens farefulde luner. Livet skal leves – og nydes. Efter nogle varme og sløve timer under siestaen, vågner Pontes gader atter op til dåd, mens tusmørket sænker sig. Byens sko- og tøjbutikker åbner på ny, og der bliver trængsel ved isboder og caféborde. Langs marinaen Via Ponte ligger pizzeriaer og fiskerestauranter dør om dør med udeservering helt ud til kajkanten. Der er sat imponerende fade frem med de friskeste fisk, østers, hummer og kæmperejer i flotte opsætninger. Der vanker hjemmelavet pasta og de lækreste pizzaer på Ischia – men særlig indbydende er det imponerende udbud af fisk og skaldyr.Fold sammenLæs mereFoto: Kristoffer Flakstad. Flere end 15 spisesteder lokker med hjemmelavet pasta og pizza bagt i stenovne langs Via Ponte. Folk nyder blækspruttesalat, grillede fisk, pasta med søpindsvin og de sprøde pizzaer med solmodne tomater, bøffelmozzarella inde fra fastlandet og andre sublime råvarer. Epomeos vulkantop er visket væk af aftenmørket, men fra villaer på bjergskråningerne over havnebyen funkler hundredvis af lys. Luften er fuld af latter og italienske gloser, der næsten overdøver de døsige skvulp omkring de vuggende både langs marinaen. Skuldrene sænker sig ved tanken om, at vi skal sejle, bade, dase og nyde god mad på denne venlige ø i de næste mange dage. Det tager en lille time at sejle med hydrofoilfærge fra Napoli. Andre ankommer naturligvis til Ponte med stil i egen yacht eller sejlbåd.Fold sammenLæs mereFoto: Kristoffer Flakstad. FAKTADet skal man opleve på IschiaVandreture op på Epomero-vulkanen, termiske bade med spabehandlinger og antikke ruiner. Der er rigeligt med oplevelser på Ischia til en uges ferie på øen, som i øvrigt kan kombineres med en eller flere dage på den mindre og dybt pittoreske ø Procida godt 20 minutter derfra. Her er tre oplevelser, man som minimum bør få med sig:Det mondæne Ischia PonteDet er ikke helt let at se, hvornår tvillingebyerne Porto og den noget større Ponte ender og begynder, men går man turen fra gågaden via Roma i Porto, er man ikke i tvivl. På toppen af gadens kurve bliver facaderne med ét meget velholdte, butikkerne har hvide markiser, og Italiens dyreste modehuse sælger ud af designede kvalitetsvarer. Mens Porto er folkelig, har Ponte det mondæne sus, som også Capri er kendt for. Ved havnen i Ponte strækker øens vartegn, den billedskønne borg Castello Aragonese, sig ud i vandet. En række scener i filmen The Talented Mr. Ripley med Matt Damon, Jude Law og Gwyneth Paltrow blev optaget her i 1999.Den smukke sejlads rundt om øenPå et par timer kan man sejle Ischia rundt med arrangerede turbåde. Her kommer man tæt på øens dramatiske natur, og der er mulighed for at spotte dyre ferievillaer i hemmelige vige. Mange kendte har besøgt øen - fra Leonardo DiCaprio til prins Charles - og fra båden kan man gisne om, hvilke Hollywood-stjerner der mon optager pragtvillaerne netop nu? Et obligatorisk stop undervejs er besøget i fiskerlejet Castel Sant’Angelo med badestrand og barer. På hjemturen kan man se til både naboøerne Capri og Procida samt fastlandet med Vesuv på samme tid. Et mageløst syn.San Montano-stranden – øens bedsteModsat Capri og Amalfikysten er der flere gode strande på Ischia. Den bedste af dem befinder sig ca. 15 minutter i bil fra Porto. San Montano-stranden, som den hedder, ligger som en spændt bue af gyldent sand inde mellem klipperne i bunden af en bugt fuld af blåt og turkis vand. En lille bid af stranden er offentlig. Resten er plastret godt til med liggestole og parasoller. Bag stranden finder man et af øens termiske bade, så der er mulighed for både en Middelhavsdukkert og et helende svovlbad her.FOLD UD Vandreture op på Epomero-vulkanen, termiske bade med spabehandlinger og antikke ruiner. Der er rigeligt med oplevelser på Ischia til en uges ferie på øen, som i øvrigt kan kombineres med en eller flere dage på den mindre og dybt pittoreske ø Procida godt 20 minutter derfra. Her er tre oplevelser, man som minimum bør få med sig: Det er ikke helt let at se, hvornår tvillingebyerne Porto og den noget større Ponte ender og begynder, men går man turen fra gågaden via Roma i Porto, er man ikke i tvivl. På toppen af gadens kurve bliver facaderne med ét meget velholdte, butikkerne har hvide markiser, og Italiens dyreste modehuse sælger ud af designede kvalitetsvarer. Mens Porto er folkelig, har Ponte det mondæne sus, som også Capri er kendt for. Ved havnen i Ponte strækker øens vartegn, den billedskønne borg Castello Aragonese, sig ud i vandet. En række scener i filmen The Talented Mr. Ripley med Matt Damon, Jude Law og Gwyneth Paltrow blev optaget her i 1999. På et par timer kan man sejle Ischia rundt med arrangerede turbåde. Her kommer man tæt på øens dramatiske natur, og der er mulighed for at spotte dyre ferievillaer i hemmelige vige. Mange kendte har besøgt øen - fra Leonardo DiCaprio til prins Charles - og fra båden kan man gisne om, hvilke Hollywood-stjerner der mon optager pragtvillaerne netop nu? Et obligatorisk stop undervejs er besøget i fiskerlejet Castel Sant’Angelo med badestrand og barer. På hjemturen kan man se til både naboøerne Capri og Procida samt fastlandet med Vesuv på samme tid. Et mageløst syn. Modsat Capri og Amalfikysten er der flere gode strande på Ischia. Den bedste af dem befinder sig ca. 15 minutter i bil fra Porto. San Montano-stranden, som den hedder, ligger som en spændt bue af gyldent sand inde mellem klipperne i bunden af en bugt fuld af blåt og turkis vand. En lille bid af stranden er offentlig. Resten er plastret godt til med liggestole og parasoller. Bag stranden finder man et af øens termiske bade, så der er mulighed for både en Middelhavsdukkert og et helende svovlbad her. Fra stranden ved øens største by, Ponte, er der udsigt til den pittoreske borg Castello Aragonese.Fold sammenLæs mereFoto: Kristoffer Flakstad. FAKTARejseinfo om IschiaVejen dertil:Øen ligger ud for Napoli, hvorfra man kan sejle med bilfærge (ca. 70 minutter) eller hydrofoil (ca. 50 minutter). Om sommeren går der direkte fly mellem København og Napoli, men en nem og billig rejsevej er fly til Rom og herfra hurtigtog til Napoli (ca. en time). Vejene på øen er smalle og snoede. Lad en evt. bil stå på fastlandet og benyt bus og taxi.Rejsetidspunkt:Der bor over 50.000 mennesker på Ischia, så her er et folkeliv, også i udkanten af sæsonen. Øen har mildt klima, og de varme termiske bade gør, at den også er ideel at besøge uden for sommersæsonen, især hvis man vil vandre. August kan være hektisk, og i alle sommerweekender strømmer napoletanerne til øen.Overnatning:Der findes en række luksushoteller på øen – både med og uden kur-/spatema. Det er også muligt at leje en villa på afstand af Porto og Ponte.Mad og drikke:Den frodige ø er til en vis grad selvforsynende med grøntsager, vin, fisk osv. Man spiser fremragende og ganske billigt. En delikat stenovnspizza fås til blot 5-6 euro. Sørg for at reservere bord, især fredag og lørdag.FOLD UD Øen ligger ud for Napoli, hvorfra man kan sejle med bilfærge (ca. 70 minutter) eller hydrofoil (ca. 50 minutter). Om sommeren går der direkte fly mellem København og Napoli, men en nem og billig rejsevej er fly til Rom og herfra hurtigtog til Napoli (ca. en time). Vejene på øen er smalle og snoede. Lad en evt. bil stå på fastlandet og benyt bus og taxi. Der bor over 50.000 mennesker på Ischia, så her er et folkeliv, også i udkanten af sæsonen. Øen har mildt klima, og de varme termiske bade gør, at den også er ideel at besøge uden for sommersæsonen, især hvis man vil vandre. August kan være hektisk, og i alle sommerweekender strømmer napoletanerne til øen. Der findes en række luksushoteller på øen – både med og uden kur-/spatema. Det er også muligt at leje en villa på afstand af Porto og Ponte. Den frodige ø er til en vis grad selvforsynende med grøntsager, vin, fisk osv. Man spiser fremragende og ganske billigt. En delikat stenovnspizza fås til blot 5-6 euro. Sørg for at reservere bord, især fredag og lørdag.",
        "metadata": {
            "source": "https://www.berlingske.dk/rejser/glem-capri-pa-denne-o-holder-italienerne-selv-ferie",
            "image_url": "https://berlingske.bmcdn.dk/media/cache/resolve/image_x_large/image/115/1151900/22854961-italy-lifestyle-tourism-travel-feature.jpg",
            "publication_time": "Lørdag d. 18. maj 2019, kl. 18.30",
            "author": null,
            "related_links": [],
            "attachments": []
        }
    }
}