{
    "version": "1.0",
    "document": {
        "id": 11545,
        "title": "Russerne er ved at overtage kontrollen over ukrainsk nøgleby: »Men det er jo bare én på vejen«",
        "content": "Sjervjerdonetsk, der ligger i den vestlige del af Luhansk, er rykket tættere på at falde til russisk kontrol. Den lokale guvernør, Serhij Gajdaj, fortalte i en video fra byen tirsdag aften, at russiske styrker kontrollerer »størstedelen af byen«. Russerne har som mål at erobre hele Donbas-regionen. Derfor er det også »enormt afgørende« for dem, at der er fremdrift, siger militærforsker ved Forsvarsakademiet Anders Puck Nielsen. Russerne har generelt haft svært ved at indtage byer, så Sjervjerdonetsk er for russerne en vigtig by i den forstand: »Men det er jo bare én på vejen. Det vigtigste for russerne er at få hele Donbas-området. Så det er jo ikke sådan, at det slutter her,« siger Anders Puck Nielsen. Derfor vil Anders Puck Nielsen ikke kalde Ruslands fremgang i Sjervjerdonetsk for et russisk vendepunkt: »Russerne har presset på i lang tid. Og i virkeligheden synes jeg stadig, at det går relativt langsomt for dem. Der er ikke nogen tvivl om, at det er hårdt for dem.« For ukrainerne er der et andet, mere langsigtet mål. Landet har allerede tabt en hel masse land, så det ændrer ikke det store, hvis de også mister den her by, forklarer militærforskeren. Den langsigtede opgave for Ukraine vil stadig være at skulle skubbe russerne baglæns på et senere tidspunkt: »For ukrainerne handler det om at holde så godt fast, som muligt. Og gøre det så svært og omkostningstungt for russerne, som muligt,« siger Anders Puck Nielsen. Og den strategi holder måske. Ruslands præsident, Vladimir Putin, havde en helt anden plan under krigens spæde start. Han forestillede sig, at russiske styrker ville have løbetKyiv, Kharkiv og Odesaover ende og kontrollere hele Ukraine. Da den plan slog fejl, koncentrerede de russiske styrker i stedet indsatsen i Donbas-regionen i det østlige Ukraine. Derfor er øjnene nu rettet mod Sjervjerdonetsk, der er den 44. største by i Ukraine. Til sammenligning er Ikast den 44. største by i Danmark. Putin har kastet store militære ressourcer ind på at indtage byen, og det er i sig selvdens eneste betydning. Den har ingen yderligere strategisk eller økonomisk betydning, som Instititute for the Study of War (ISW) har konstateret i en analyse. Allerede 23. april kæmpede de i forstæderne af Sjervjerdonetsk, og først nu – fem uger senere – er de ved at tage byen. Det er ikke et russisk gennembrud. Snarere en russisk nedslidning, vurderer ISW. Sjervjerdonetsk er dermed »et skridt på vejen« for Ruslands plan med Donbas-regionen, vurderer Anders Puck Nielsen. For selvom de russiske styrker får kontrol over byen og dens tvillingby Lysytsjansk og dermedreelt får kontrol over hele Luhansk-regionen, mangler de stadig en stor del af Donetsk. Sammen med Luhansk udgør Donetsk Donbas-regionen. »Det er en kæmpe opgave det her. Jeg er i tvivl om, hvorvidt krigen er holdbar på den lange bane for russerne,« siger Anders Puck Nielsen.",
        "metadata": {
            "source": "https://www.berlingske.dk/internationalt/russerne-er-ved-at-overtage-kontrollen-over-ukrainsk-noegleby-men",
            "image_url": null,
            "publication_time": "Onsdag d. 01. juni 2022, kl. 14.50",
            "author": "Sara Hodzic",
            "related_links": [],
            "attachments": []
        }
    }
}