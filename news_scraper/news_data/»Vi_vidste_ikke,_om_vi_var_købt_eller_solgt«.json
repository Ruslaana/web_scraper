{
    "version": "1.0",
    "document": {
        "id": 16471,
        "title": "»Vi vidste ikke, om vi var købt eller solgt«",
        "content": "Udadtil fremstod den 150 meter høje glaskontorbygning som en solid klippe blandt de øvrige skyskrabere i forretningsdistriktet Canary Wharf i London. Men inde i bygningen, der husede den europæiske afdeling af den amerikanske finansgigant Lehman Brothers, var alting på den anden ende den junidag i 2008. Der skulle være fuldstændig orden på skrivebordene, blev det indskærpet. Sekretærerne rendte rundt og ryddede op i alle hjørner af handelsgulvet. Og Casual Friday var aflyst, så medarbejderne måtte droppe det afslappede tøj og i stedet trække i de formelle jakkesæt. Årsagen til postyret var annonceringen af fint besøg fra New York; selveste Richard S. Fuld, topchef i Lehman Brothers. Manden, der på grund af sin truende fremtoning var kendt som Gorillaen på Wall Street, kom sjældent forbi London-kontoret, og han tolerede ikke uorden. »Sjusket påklædning, sjusket tankegang« var hans overbevisning, og da han modvilligt lod Casual Friday indføre i Lehman Brothers – som den sidste blandt finanshusene i New York – kaldte han det »en mørk dag for firmaet«. Som både bestyrelsesformand og adm. direktør havde han netop indkasseret en personlig bonus på 22 mio. dollar for finanskoncernens 2007-resultat, der nåede et rekordoverskud på 4,2 mia. dollar. London-kontoret var klar til at tage imod den magtfulde topchef, men medarbejderne måtte overraskende konstatere, at han alligevel ikke dukkede op. Ingen forklaring blev givet. »Set i bakspejlet var Fulds udeblivelse én af de mest åbenlyse indikationer for mig på, at topledelsen isolerede sig i de sidste måneder inden krakket,« siger Christin Tuxen. Som en del af hendes ph.d.-forløb var Christin Tuxen taget til London og University of Oxford, og da Lehman Brothers’ Global Economics-afdeling i London tilbød hende en midlertidig stilling som økonom i sommeren 2007, tog hun et års orlov fra uddannelsen og sagde ja tak til jobbet. Hun oplevede derfor stemningen i Lehman Brothers fra nærmeste hold i månederne op til krakket den 15. september 2008. »Hele foråret 2008 var der jævnligt store fyringsrunder, og det var ikke usædvanligt at komme ind en morgen og se hele områder af trading-floor’et ryddet. Så stemningen var bestemt ikke i top,« siger Christin Tuxen, der som en del af researchafdelingen dog holdt fokus på det faglige aspekt af markedsudviklingen. Hvornår ville den europæiske centralbank reagere på forværringen i kreditgivningen i eurozonen? Hvor store fald på boligmarkedet kunne den britiske økonomi modstå? Hvor længe kunne de skandinaviske økonomier blive ved med at performe? »Men at vi selv, det vil sige Lehman som institution, skulle ende med at accelerere krisen i et sådant omfang, som tilfældet blev, var ikke lige på dagsordenen.« I juni 2008 – knap tre måneder før krakket – tog Christin Tuxen efter aftale med sin chef hos Lehman tilbage til København for at skrive sin afhandling færdig. Aftalen var, at hun skulle komme tilbage til Lehman til december som økonom med fokus på de skandinaviske økonomier. Fordybet i sin afhandling kunne Christin Tuxen ikke følge detaljeret med i, hvad der skete hen over weekenden, inden Lehman Brothers krakkede mandag 15. september 2008. »Men i ugerne op til faldet blev jeg da gentagne gange mindet om af venner i finanssektoren, at jeg måske pludselig ville få god tid til at gøre min ph.d. færdig.« Påmindelserne har dog været delvis jokes, og delvis spekulationer om Lehmans fremtid, for det kom alligevel som et chok for både hende og kollegerne, fortæller hun, at et så stort finanshus som Lehman Brothers kunne og fik lov til at gå ned. »Reaktionen, da krakket var en realitet, var i første omgang fokuseret på de finansielle og økonomiske konsekvenser af krakket mere generelt. Alle, både i og uden for Lehman, var jo lidt i chok i ugerne bagefter. Det var for så vidt meget rart ikke at være i London lige netop på det tidspunkt, for mine kolleger kom ind på kontoret hver dag i ugerne efter krakket, men anede jo bogstavelig talt i lang tid ikke, om de var købt eller solgt.« Umiddelbart efter krakket blev Christin Tuxen kontaktet af sin daværende chef, der blot kunne sige, at han i bund og grund ikke vidste, hvad der ville ske med deres afdeling fremadrettet. I sidste ende fik de fleste af medarbejderne i researchafdelingen tilbudt ansættelse i tilsvarende job hos den japanske finansgigant Nomura, der overtog dele af Lehman i London. Christin Tuxen valgte dog at blive i København. »På det personlige plan tror jeg faktisk, at det var meget sundt for mig at blive tvunget til at genoverveje, om livet som investment banker i London nu også var det rigtige for mig. Jeg havde jo prøvet London-livet og syntes på den ene side, at arbejdsopgaverne var super spændende, specielt det med at bruge de teoretiske og empiriske redskaber fra universitet til at forstå, hvad der foregår på markederne og være med til at sætte en dagsorden for, hvor verden er på vej hen. På den anden side syntes jeg, at det var lidt utilfredsstillende at være en lillebitte brik i et så stort spil som for eksempel Lehman var. Så synes jeg, at Danske Bank Markets og den skandinaviske livsstil passer bedre til mit temperament i længden,« siger Christin Tuxen. I dag er hun råvareanalytiker i Danske Bank – og i 2011 blev hun endda kåret til verdens bedste af slagsen, da hendes forudsigelser om udviklingen på markedet viste sig at ramme mest præcist. Når hun i dag skal se tilbage på Lehman-krakket, hæfter hun sig ved det, der er blevet en central del af diskussionen om selve finanskrisen og om, hvornår en bank er for stor til at falde. »Det blev med al ønskelig tydelighed klart, at myndighederne havde behov for at statuere et eksempel med henblik på at undgå moral hazard i fremtiden. Det er selvfølgelig altid lettere bagefter at vurdere, om det nu også var den rigtige beslutning, men det har i hvert fald været med til at synliggøre behovet for et klart fokus på, hvordan man gør det finansielle system mere robust, herunder at sikre at man ikke pludselig står med en skrøbelig institution, der er »too big to fail« eller »too big to bail out«.«",
        "metadata": {
            "source": "https://www.berlingske.dk/virksomheder/vi-vidste-ikke-om-vi-var-koebt-eller-solgt",
            "image_url": "https://berlingske.bmcdn.dk/media/cache/resolve/image_x_large/image/37/374163/6791607-tuxen.jpeg",
            "publication_time": "Mandag d. 09. september 2013, kl. 22.30",
            "author": "Mads Sixhøj",
            "related_links": [],
            "attachments": []
        }
    }
}