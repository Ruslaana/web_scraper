{
    "version": "1.0",
    "document": {
        "id": 14822,
        "title": "Stjerneforfatter efter anklager om transfobi: En hel generation af unge er skrækslagne for at udtrykke de forkerte holdninger",
        "content": "Frygten for at stikke ud med afvigende holdninger på de sociale medier er efterhånden så omfattende, at en hel generation af unge mennesker er tilbøjelig til selvcensur. I hvert fald ifølge den nigeriansk-amerikanske bestsellerforfatterChimamanda Ngozi Adichie. På sinhjemmesideberetter hun om sin oplevelse med at blive uretmæssigt hængt ud som transfobisk (hadefuld over for transpersoner, red.) af en tidligere bekendt. Jagten på kættere handler mindre om sandhedssøgen end om at markedsføre sig selv som et bedre mennesker, skriver Adichie. »Og derfor står vi nu på de sociale medier med en generation af unge mennesker, der er skrækslagne for at have de forkerte holdninger i en grad, så de berøver sig selv muligheden for at tænke, lære og vokse. Jeg har talt med unge mennesker, der fortæller mig, at de er rædselsslagne ved tanken om at tweete noget som helst, at de læser og genlæser deres tweets, fordi de frygter at blive angrebet af deres egne. Forestillingen om andres gode intentioner er død. Det handler ikke om godhed, men om at fremstå god. Vi er ikke længere mennesker. Vi er engle, der kæmper om at ud-engle hinanden. Gud bevare os. Det er obskønt.« I Hamborg kræver aktivister en statue af den tyske kansler Otto von Bismarck fjernet. Bismarck er et symbol på kolonialisme, hævder aktivister, der på websitetUnherdmøder modstand fra den britisk-tyske historikerKatja Hoyer. »Bismarck-statuen i Hamborg blev ikke bygget som hyldest til den brutale kolonialpolitik i Tysklands oversøiske kejserdømme. Den blev bygget for at mindes en mand, der spillede en afgørende rolle i skabelsen af den første tyske nationalstat. At smadre den udgør ikke en diskussion af hans komplekse arv. Kun offentlig debat kan gøre det.« Joe Biden har i modsætning til sin forgænger genbekræftet amerikanske NATO-forpligtelser. At Donald Trump gentagne gange kritiserede NATO og såede tvivl om amerikanske forpligtelser, er ingen grund til at udvise ukritisk begejstring for den militære alliance, formaner historikerenStephen WertheimiNew York Times. »Det er på tide, at amerikanerne genvinder deres kritisk sans, når de hører ordet »NATO«, en militær alliance, der cementerer europæisk splittelse, bomber Mellemøsten, bebyrder USA og gambler med krig mellem stormagterne – som amerikanerne ikke burde ønske sig at være en del af.«",
        "metadata": {
            "source": "https://www.berlingske.dk/opinion/stjerneforfatter-efter-anklager-om-transfobi-en-hel-generation-af-unge-er",
            "image_url": "https://berlingske.bmcdn.dk/media/cache/resolve/image_x_large_vertical/image/143/1435023/23780261-france-nigeria-culture-literature-portrait.jpg",
            "publication_time": "Lørdag d. 19. juni 2021, kl. 19.00",
            "author": "Troels Heeger",
            "related_links": [],
            "attachments": []
        }
    }
}