{
    "version": "1.0",
    "document": {
        "id": 3731,
        "title": "Træk og vrid – så bliver skærmen meget større",
        "content": "Verdens første virkeligt strækbare skærm er blevet virkelighed. Den sydkoreanske elektronikgigant LGs skærmselskab, LG Display, har udviklet en meget tynd skærm, som man kan vride og trække i, så den bliver op til 50 procent større, end den oprindelig var. Der er tale om en skærm på 12 tommer (lidt større end en gennemsnitlig tablet), som kan vrides, så den bliver 18 tommer stor. Samtidig kan den levere en opløsning på 100 pixler pr. tomme (ppi) og vise rød, grøn og blå. 100 pixler er efter dagens standard ikke imponerende mange. Til sammenligning har Samsungs toptelefon, Galaxy S25 Ultra, en opløsning på 505 ppi, mens Apples iPhone 16 Pro Max-toptelefon klarer 460 ppi. LG Display er kendt for at eksperimentere med skærmtyper og har gennem tiderne udviklet mange nyskabelser. De mest succesrige har moderselskabet LG Electronics taget i brug i nye produkter. I 2022 lykkedes det for første gang at stå meden skærm, som kunne trækkes i, uden at den gik i stykker. Dengang kunne skærmen trækkes 20 procent større end dens fødselsmål. Ved at gøre brug af nye teknologier – herunder at udnytte egenskaberne i et særligt materiale, der også anvendes i kontaktlinser – har LG Display forbedret skærmens strækbarhed og fleksibilitet. Afprøvninger har slået fast, at skærmen kan trækkes større flere end 10.000 gange, uden at det går ud over billedkvaliteten, selv når den udsættes for lave eller høje temperaturer eller får nogle stød. Bøjelige skærme er ikke blot tynde og meget lette. De kan også bruges på overflader, der ikke er jævne. Derfor forventer LG Display, at de har en fremtid inden for modeverdenen og på alle former for elektronik, som man kan tage på. Det kan for eksempel være på brandmandens uniform, hvor skærmen vil kunne levere oplysninger i realtid, hvis den er kobles på en trådløs forbindelse. Den strækbare skærm, som nu er vist frem, er stadig en prototype, som der arbejdes videre med, men den viser, hvor langt man er nået i udviklingen af skærmteknologi gennem de seneste år. Særligt de foldbare smartphones, hvor skærmen kan klappes ud og blive dobbelt så stor, har fået vind i sejlene og sælger godt trods den meget høje pris. Kinesiske Huawei har sågar lavet enfoldbar smartphoneskærm, der kan folde ud to gangeog således blive betydeligt større, end når telefonen er klappet sammen. LG selv har gennem mange år solgt sit OLED R-fladskærmsfjernsyn. Her kan skærmen rulles sammen og forsvinde ned i sokkelkassen, der samtidig fungerer som højttaler. Der har været mange »wow!«-udbrud, når det er blevet vist frem. Men der skal en velspækket konto til, før man får sådan en fladskærm hjem i stuen. ",
        "metadata": {
            "source": "https://www.berlingske.dk/virksomheder/traek-og-vrid-saa-bliver-skaermen-meget-stoerre",
            "image_url": "https://berlingske.bmcdn.dk/media/cache/resolve/image_x_large/image/185/1859644/24836098-det-ser-skrt-ud-men-den-er-god-nok-den-meget-ty.jpg",
            "publication_time": "Tirsdag d. 19. november 2024, kl. 19.49",
            "author": "Thomas Breinstrup",
            "related_links": [],
            "attachments": []
        }
    }
}