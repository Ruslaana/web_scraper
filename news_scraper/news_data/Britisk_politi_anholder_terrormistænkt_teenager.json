{
    "version": "1.0",
    "document": {
        "id": 9920,
        "title": "Britisk politi anholder terrormistænkt teenager",
        "content": "Britisk politi har anholdt en teenager, der mistænkes for overtrædelse af terrorloven. Anholdelsen kommer, efter at politiet torsdag fandt en mistænkelig genstand i et undergrundstog i London. Betjentene brugte en strømpistol under anholdelsen af den 19-årige i det nordlige London. Umiddelbart leder politiet ikke efter andre mistænkte i sagen. Den mistænkelige genstand, som eksperter stadig er ved at undersøge, blev torsdag formiddag fundet i et tog på stationen North Greenwich. Den ligger tæt på koncertarenaen O2. Bombeeksperter foretog en kontrolleret sprængning af den mistænkelige genstand. Efterfølgende var undergrundslinjen Jubilee, som North Greenwich-stationen ligger på, delvist lukket ned i mere end fire timer efter episoden. Det medførte massive forsinkelser på ruten hele torsdag eftermiddag og tidlig aften. Det var personale i undergrundsbanen, der slog alarm om den mistænkelige genstand. Siden har Londons antiterrorenhed åbnet en efterforskning af sagen. Der er endnu ingen oplysninger om, hvorfor politiet betragter sagen som en terrorsag. Der er også uklart, hvilken genstand der er tale om. /ritzau/Reuters",
        "metadata": {
            "source": "https://www.berlingske.dk/internationalt/britisk-politi-anholder-terrormistaenkt-teenager",
            "image_url": "https://berlingske.bmcdn.dk/media/cache/resolve/image_x_large/image/16/169589/15177487-file-photo-of-the-london-under.jpeg",
            "publication_time": "Fredag d. 21. oktober 2016, kl. 16.18",
            "author": null,
            "related_links": [],
            "attachments": []
        }
    }
}