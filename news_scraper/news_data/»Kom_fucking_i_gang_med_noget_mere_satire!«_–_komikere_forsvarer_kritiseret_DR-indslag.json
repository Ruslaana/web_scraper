{
    "version": "1.0",
    "document": {
        "id": 21901,
        "title": "»Kom fucking i gang med noget mere satire!« – komikere forsvarer kritiseret DR-indslag",
        "content": "Hvis man blev stødt over »Tæt på sandhedens« satiriske indslag, der kørte over skærmen lørdag, er man enten ubegavet eller på jagt efter noget at være vred over. Indslaget er helt inden for skiven. Sådan lyder det fra flere fremtrædende danske komikere, der over for Berlingske støtter op om Jonatan Spang og hans ugentlige satireprogram »Tæt på sandheden«, der de seneste dage er blevet ramt afen lavine af vredeog tilmed er blevetpolitianmeldt for racisme. Frederik Cilius er en af dem, der mener, at kritikerne er helt galt afmarcheret: »Man må sparke derhen, man vil,« lyder det fra skuespilleren og satirikeren, der blandt andet er kendt for den fiktive figur seniorkorrespondent Kirsten Birgit Schiøtz Kretz Hørsholm i »Den Korte Radioavis«. I den seneste udgave af »Tæt på sandheden« gik satireprogrammet i kødet på DRs ledelse samt filmfolkene bag den skandaleramte ognu tilbagetrukne dokumentar »Grønlands hvide guld«. I udsendelsen indleder Jonatan Spang ellers med ordene: »Hvis jeg kender min arbejdsplads ret, så har hele huset lært en masse af det her forløb,« siger han med henvisning til dokumentaren »Grønlands hvide guld«. Herefter følger så et indslag om en fiktiv dokumentar om Danmarks fortjeneste på salg af isen Kæmpe Eskimo. En »forsker« i rød anorak og med påmalede inuittatoveringer på hagen laver en grotesk udregning, som en »økonom« ihærdigt forsøger at gendrive. I parodien flygter »forskeren« fra »økonomen« og holder fast i sit regnestykke, imens hun kalder solbærmarmeladen i isen for »inuitblod«. Fra det udskældte indslag i »Tæt på sandheden«, der først og fremmest er satire rettet mod DR.Fold sammenLæs mereFoto: DR. »Racisme af værste skuffe«, »ulækkert« og »virkeligt kolonialistisk«, lyder blot nogle af de vrede beskyldninger blandt de i skrivende stund knap 2.600 kommentarer på DR2sFacebook-side. Men ifølge komiker Andreas Bo er kritikken helt skæv. »Indslaget har ikke en skid med inuitter at gøre. Det handler om dokumentarens måde at håndtere sit ansvar på,« siger Andreas Bo til Berlingske og tilføjer: »Undskyld, jeg siger det, men man er enten småt begavet eller naiv, hvis man kan fremsætte en påstand om, at det er racisme.« Men kan du forstå, hvorfor folk bliver stødt over indslaget? »Det kan jeg godt, men det er ikke dét, det handler om. Hvis folk er blevet krænket eller fornærmet, må de selv ligge og rode med det. Det er ikke mit ansvar som komiker at lytte til det, fordi humor er så subjektivt, som noget kan være.« Beskyldninger om spark nedad kommer ikke kun fra Facebook. Blandt andre har den grønlandske politiker Naaja Nathanielsen fra partiet IA været på banen. Påsin Facebook-profilskriver hun: »Jeg kan allerede nu høre forsvaret fra DRs side: 'Det er bare satire', 'Har du ingen humoristisk sans? Det er jo bare for sjov'. Sagen er bare, at satire efter min mening skal sparke opad for at fungere og ikke nedad.« Det grønlandske folketingsmedlem Aaja Chemnitz (IA)retter ligeledes hård kritikmod satireindslaget. Hun kalder indslaget for »splittende« og »grænseoverskridende«. Frederik Cilius er satiriker, musikformidler, skuespiller og uddannet klarinettist.Fold sammenLæs mereFoto: Linda Kastrup. Satiriker og skuespiller Frederik Cilius mener også, at indslaget »er helt inden for skiven«, og programmet løser den opgave, som »de er sat i verden for«. »Jeg synes, at kritikken er hylende morsomt,« skriver Frederik Cilius. Frederik Cilius har lavet flere programmet for DR som »Operarejsen« og »Orkesteret«, og i sin rolle som seniorkorrespondent Kirsten Birgit Schiøtz Kretz Hørsholm i »Den Korte Radioavis« på det hedengangne Radio24syv har han selv oplevet at antænde en vrede i folk og politikere. Han fastholder, at der ikke er grænser for, hvad man kan lave sjov med. DR skal derimod være glade for at lave noget, der »får folk så meget op af stolene, at de overhovedet gider bøvle med en politianmeldelse«. »Mads Brügger sagde engang til mig, at det ikke er meningen, at det skal være et teselskab at være udsat for satire. Det vil jeg sige, jeg er enig i,« lyder det fra Cilius. Adspurgt, om DR sparker nedad – som de bliver beskyldt for – svarer han: »Der er ikke noget satirepoliti. Man må sparke derhen, man vil, og så må man tage de spark, der kommer den anden vej. Jeg synes, DR skal tage shitstormen som et adelsmærke og en indikator på, at de giver de emner, folk kerer sig om, en ordentlig svirper.« Spørger man Andreas Bo, bør der inden for det satiriske felt ikke være nogen grænser for, hvad man kan lave sjov med. Han mener derimod, at der er grænser for, hvad man skal tvinges til at høre på. Ud over at arbejde med komik er Andreas Bo også skuespiller og musiker.Fold sammenLæs mereFoto: Ida Marie Odgaard. Er der noget, man bliver stødt over, må man rejse sig og gå eller vende den anden kind til. »Af alt, der er satirisk, morsomt og underholdene, er 'Tæt på sandheden' det sidste, der er tilbage. Og det er det eneste netop på grund af en masse røvhuller, der bliver krænket, uanset hvad helvede man laver af satire,« siger Andreas Bo og gentager: »Det her er det sidste rigtige satire, vi har tilbage.« Af samme årsag mener Andreas Bo, at vi bør værne og støtte op om programmet såvel som det omdiskuterede indslag. For vi har ikke råd til, at vi som nation bliver barnligt fornærmet, siger han: »Det er jo sjovt. Det er skideskægt, og jeg glæder mig over, at de slår på alt og alle. Noget er jeg enig i, og andet er jeg dybt uenig i. Men det får mig fandeme ikke til at råbe op og politianmelde,« siger han: »Vi skal ikke kun værne om den slags programmer – vi skal have flere af dem. Kom fucking i gang med noget mere satire!« Berlingske har forsøgt at få et interview med Jonatan Spang. Han har ikke ønsket at stille op til interview.",
        "metadata": {
            "source": "https://www.berlingske.dk/kultur/kom-fucking-i-gang-med-noget-mere-satire-komikere-forsvarer-kritiseret-dr",
            "image_url": null,
            "publication_time": "Lørdag d. 01. marts 2025, kl. 18.55",
            "author": "Ines Kajkus",
            "related_links": [],
            "attachments": []
        }
    }
}