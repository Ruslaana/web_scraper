{
    "version": "1.0",
    "document": {
        "id": 12454,
        "title": "VW vil være verdens største elbilproducent – og undgå at ende som Kodak",
        "content": "Topchefen for verdens største bilproducent håber at sikre sig opbakning fra både fagforeninger og aktionærer til at gøre Volkswagen til verdens største elbilproducent. 62-årige Herbert Diess, som overtog topjobbet i 2018 efter en fortid hos konkurrenten BMW, kæmper for at sikre omstillingen fra produktion af traditionelle biler til elbiler og dermed undgå at blive ladt tilbage i garagen. »Mange af de ting, der skiller os ud, al vores viden og vores nuværende evner vil ikke være så vigtige fremover. Det er præcis, hvad der skete for Agfa eller Kodak. De vidste, hvad der var på vej, men de kunne alligevel ikke omstille sig,« siger han til den britiske finansavis Financial Times med henvisning til de to klassiske fotoproducenter. Volkswagen har sat 33 milliarder euro (245,7 mia. kr.) af til sin satsning på elektriske biler, og VW er i dag verdens næststørste leverandør af elbiler efteramerikanske Tesla, der har den karismatiske Elon Musk som chef. Tesla har på et år leveret omkring 320.000 elbiler, VW omkring 230.000, heriblandt den første elbil til det brede marked, ID.3, der dog har været ramt af leveringsforsinkelser på grund af coronakrisen. Den nye ID.4, som er Volkswagens første SUV(Sport Utility Vehicle), skal konkurrere med Tesla ved blandt andet at lægge sig under Teslas priser og skal sikre VW et gennembrud i USA. VW overhalede for nylig Renault-Nissan og er nu den største elbilproducent i Europa med et mål om at være størst i verden om et par år. Omstillingen fra traditionelle biler til elbiler har medført nedskæringer, som de traditionelt stærke tyske fagforeninger har kritiseret. Samtidig erkender Herbert Diess den »skepsis«, som bestyrelse og aktionærer har følt, da han i sommer måtte undskylde for at have anklaget ansatte for at stå bag lækagen om, at der var softwareproblemer på den nye Golf-model. Herbert Diess slår dog over for avisen fast, at VW ruller den rigtige vej. »Beviset vil foreligge mod slutningen af i år og ind i næste år, når folk vil se, at overgangen virker, at vi kan sælge bilerne,at efterspørgslen er der, og at vi kan leve op til vores løfter,« siger han. Elbiler rummer langt færre dele end biler med forbrændingsmotor og falder løbende i pris i takt med den øgede konkurrence. For at opretholde indtjeningen går Volkswagen derfor efter at sætte sig på de kundedata, som de stadig mere automatiserede biler indsamler i takt med, at de bliver koblet på internettet. VW har derfor investeret syv milliarder euro og 5.000 ansatte til at videreudvikle sin egen software i bilerne. Det er et marked, som bl.a. de amerikanske teknologigiganter Google og Apple også forsøger at sætte sig på. Den tyske ingeniørforening Verein Deutscher Ingenieure (VDI) fremlagde tidligere på ugenen undersøgelse, som viste, at moderne biler med forbrændingsmotor ofte er mere klimavenligeend elbiler, fordi produktionen afelbilernes batterierlider under højt energi- og materialeforbrug – og den produktion finder i vidt omfang sted i lande, der bruger kulenergi, blandt andet Kina. Det skader de klimafordele, som elbilen ellers har, konkluderede VDI. Andre eksperter undrer sig over tallene, som ligger bag. Auke Hoekstra, som forsker i energisystemer og mobilitet ved det tekniske universitet i den hollandske by Eindhoven, har for nylig undersøgt samme emne, men nåede en helt anderledes konklusion. »Hovedproblemet ved VDIs undersøgelse ligger i, at man bruger forkerte tal for batteriproduktionen. De antager, at det at producere et batteri på 48 kWh udleder 8,9 tons CO2. Det betyder 185 kilo/kWh. Som jeg viser i min undersøgelse, er udledningerne pr. kilowatt-time dykket de senere år og ligger nu på omkring 75 kg/kWh. Dermed bliver de 8,9 tons til 3,6 tons (i værste fald 4,5 tons),« skriver forskeren på Twitter. Den uafhængige, tyske non-profit-organisation, forskningsinstituttet Öko-Institut, mener også modsat ingeniørundersøgelsen, at elbilers CO2-balance allerede nu falder positivt ud sammenlignet med en bil med forbrændingsmotor. »Udskifter man en dieselbil i mellemklassen og med en levetid på 180.000 kilometer med en sammenlignelig elbil, sparer man i bilens samlede levetid henved en tredjedel af drivhusgasudledningen,« mener instituttet ifølge den tyske erhvervsavis Handelsblatt, som forleden omtalte ingeniørforeningens undersøgelse. Elbilproducenterne investerer store summer i udviklingen af bedre, mindre og billigere batterier.Netop batteriernes rækkeviddeog prisen på elbilerne er bilkøbernes store fokus. Politikerne vil gerne have flere elbiler på vejenefor at få fjernet benzin- og dieselbiler, men statskassen får i Danmark og andre lande et solidt tilskud fra bilsalget gennem afgifter. Derfor volder det politikerne store problemer at finde en model, som fremmer brugen af elbiler, elbusser og ellastbiler, uden at der samtidig opstår et hul i statsfinanserne. Ifølge brancheorganisationen De Danske Bilimportører udgjorde de såkaldte plugin-hybridbiler, som er halvelektriske biler, 11 procent af bilsalget i oktober med Citroëns C5 Aircross som bedstsælgende, hvor rene elbiler med VWs ID.3 som den mest solgte nåede 7,3 procent. I alt blev der indregistreret 1.623 hybridbiler og 328 elbiler i sidste måned herhjemme. Det er henholdsvis 285 og 234 procent flere end på samme tidspunkt sidste år. Dermed er der i hele 2020 tilsammen solgt lige over 12.500 plugin-hybridbiler og lige over 8.600 elbiler. I juli-september var 9,9 procent af alle nysolgte biler i EU til at lade op – 3,0 procent flere end for et år siden og 273.809 i konkrete tal, viser en opgørelse fra brancheorganisationen ACEA.",
        "metadata": {
            "source": "https://www.berlingske.dk/virksomheder/vw-vil-vaere-verdens-stoerste-elbilproducent-og-undgaa-at-ende-som",
            "image_url": "https://berlingske.bmcdn.dk/media/cache/resolve/image_x_large/image/135/1353560/23572201-pix-vw.jpg",
            "publication_time": "Torsdag d. 05. november 2020, kl. 11.30",
            "author": "Thomas Breinstrup",
            "related_links": [],
            "attachments": []
        }
    }
}