{
    "version": "1.0",
    "document": {
        "id": 12268,
        "title": "Odenses håndboldkvinder får stryg i Rusland",
        "content": "Odense Håndbold indkasserede lørdag et stort nederlag mod russiske Rostov-Don i Champions League. På udebane måtte træner Jan Pytlicks spillere se sig slået med 19-25. Nederlaget var uden den store betydning for fynboerne, der på forhånd var sikret en plads i kvartfinalen i Europas største klubturnering. Det var også allerede afgjort, at Odense ville slutte på fjerdepladsen i hovedrundens gruppe 1 og derfor skal op mod ungarske Györ, når det senere går løs i kvartfinalerne. De danske gæster kom godt fra start og førte med to mål i kampens indledning, før de russiske spillere for alvor kom i gang. Rostov-Don bragte sig foran med fem mål, inden Odense fik reduceret til 10-14 lige før pause. Odense slutter på gruppens fjerdeplads og går videre til kvartfinalerne sammen med Metz, Rostov-Don og Buducnost. København Håndbold og franske Brest gik ikke videre fra hovedrunden. /ritzau/",
        "metadata": {
            "source": "https://www.berlingske.dk/sport/odenses-haandboldkvinder-faar-stryg-i-rusland",
            "image_url": "https://berlingske.bmcdn.dk/media/cache/resolve/image_x_large_vertical/image/112/1126755/22706077-hndbold-kvinder-womens-ehf.jpeg",
            "publication_time": "Lørdag d. 09. marts 2019, kl. 15.31",
            "author": null,
            "related_links": [],
            "attachments": []
        }
    }
}