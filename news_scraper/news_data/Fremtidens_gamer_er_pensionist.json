{
    "version": "1.0",
    "document": {
        "id": 7838,
        "title": "Fremtidens gamer er pensionist",
        "content": "Fra bipspil, Commodore 64 og grillbarens arkadespil til PC, PlayStation og smartphones på farten. Spilindustrien er vokset fra niche til allemandseje på tværs af køn, alder og status. Den typiske såkaldte gamer er derfor i dag ikke en mut teenagedreng på 14 år, der sidder bag lukkede døre til lyden af spil som »Fifa« og »Call of Duty«. Det er en voksen m/k på 35 år. Det viser en opgørelse fra sammenslutningen af spilproducenter, Entertainment Software Association (ESA), der hvert år følger udviklingen. Tallene fra 2015 viser, at den gennemsnitlige gamer – defineret som en person, der spiller mere end tre timer om ugen – er 35 år og sandsynligvis mand. Kvinder over 18 år udgør en tredjedel af alle gamere, mens teenagedrengen kun repræsenterer 15 procent af feltet. Tallene fra ESA viser, at den største gruppe gamere findes i alderen 18-35 år (30 procent), efterfulgt af personer på 50 år og derover (27 procent). Selv om tallene bygger på amerikanske data, vurderer danske eksperter på området, at de også gør sig gældende herhjemme. En præcis opgørelse over danskernes spilforbrug anno 2015 eksisterer nemlig ikke. Andreas Lieberoth, der er forsker i spilpsykologi ved Aarhus Universitet, mener, at de voksne er en meget attraktiv gruppe for spilfirmaerne, fordi de har penge, og fordi de i tidens ånd gerne selv vil vælge, hvornår de vil sidde foran en skærm og blive underholdt. »Der er de dedikerede voksne spillere, der er vokset op med spil fra barnsben. Og så er der dem, der er såkaldte »casual gamers«, hvor spillene er er et hurtigt tidsfordriv på eksempelvis mobiltelefonen. Stereotypen om teenagedrengen inde på værelset er ved at blive brudt ned. Spilforbruget spreder sig i dag ud over mange aldre, og markedet er blevet langt bredere end tidligere, hvor især de rollespilsinspirerede spil kun var for teknologinørderne. Voksne kan godt bruge fem minutter på »Candy Crush Saga«, uden at de skal indgå i et større online-fællesskab.«  Kvinder over 30 år har i de seneste fem år været det mest hastigt voksende marked. Det skyldes blandt andet den ændrede samfundsholdning til spil. »Vi er langt mere tolerante overfor spilforbrug, og vi tænker ikke længere kun på spil som en voldelig ting. Der kan også være en idé i at spille som voksen. Der er meget forskning, der viser, at spil holder hjernen i gang og kan være med til at holde eksempelvis demens på afstand,« siger Andreas Lieberoth. At den gennemsnitlige gamer gradvist bliver ældre end den stereotype pubertetsknægt er ganske logisk, mener Rune Kristian Lundedal Nielsen, psykolog og ph.d.-studerende ved IT-Universitetet i København. »Når vi ser, at computerspillere bliver ældre, er det nok, fordi spillene selv bliver ældre. Først i 1980erne blev spillene rigtigt udbredt, og endnu senere let tilgængelige. Det betyder, at jo senere, man er født, jo mere naturlig del af éns verden er computerspil. Har man først som barn været vant til dem, fortsætter man nok også som voksen« siger han men understreger, at der ikke findes nogen konkret forskning på spørgsmålet.  Opgørelsen fra ESA viser også, at cirka seks ud af ti spiller på computeren, næsten samme andel på konsol (PlayStation, Xbox, Nintendo o.l. platforme med TV-forbindelse, red.) og mere end en tredjedel spiller på deres smartphone. Dertil kommer andre trådløse enheder og håndholdte systemer. Ofte handler spiltype og forbrug formentlig af graden af fritid, siger Rune Kristian Lundedal Nielsen, som tror, at de mest dedikerede gamere fortsat findes blandt de helt unge. Når man får job og familie, træder de lange spillesessioner typisk i baggrunden, men det er heller ikke uhørt, at voksne spiller store og krævende spil som »World of Warcraft«. »Jeg kan sagtens forestille mig, at den stereotype gamer i fremtiden kommer til at være pensionisten frem for teenageren,« siger Rune Kristian Lundedal Nielsen. »De, der er pensionister i dag, er ikke vokset op med computerspil, men om 30-35 år tror jeg, at min egen generation vil spille meget. Når der igen bliver tid til det.«",
        "metadata": {
            "source": "https://www.berlingske.dk/samfund/fremtidens-gamer-er-pensionist",
            "image_url": "https://berlingske.bmcdn.dk/media/cache/resolve/image_x_large/image/6/63336/12208572-us-entertainment-electronic-e3.jpg",
            "publication_time": "Tirsdag d. 02. februar 2016, kl. 22.30",
            "author": "Anders Buch-Larsen",
            "related_links": [],
            "attachments": []
        }
    }
}