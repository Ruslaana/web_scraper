{
    "version": "1.0",
    "document": {
        "id": 21140,
        "title": "De kalder musikere for »røvfed« og »skrigeskinke«: Nedladende og sexistiske personangreb fra anmeldere kan få store konsekvenser",
        "content": "Når bands, musikere og artister spiller koncerter på de danske festivaler, gør festivalerne deres bedste for at sikre et trygt og behageligt rum for artisten. De sørger blandt andet for god mad og et privat område til at opholde sig i før og efter koncerten, ligesom at de sikrer, at artisternes tekniske og produktionsmæssige behov imødekommes. Alt sammen for at give artisten de bedst mulige arbejdsvilkår. Et af de arbejdsvilkår, som de optrædende bands og artister lever med, men som i modsætning til ovenstående er uden for festivalernes kontrol, er publikums holdning til musikken, den pågældende koncert og artisten selv. Her må og skal publikum selv danne sig et indtryk af den kunst, som de møder på scenen. Det samme gælder for de anmeldere, der på vegne af diverse medier skriver koncertanmeldelser. Her kan det dog være svært for festivalerne at beskytte artisterne mod nedladende, sexistisk eller upassende sprogbrug. Anmeldere er i langt de fleste tilfælde en gave for den levende musik og består som oftest af skribenter, der engagerer sig i den levende musik, gør sig umage for at videreformidle deres oplevelse efter en koncert og sætte sig ind artistens udgangspunkt. Hovedparten af anmeldelserne bliver skrevet i en respektfuld og konstruktiv tone, mens enkelte skrives i et hårdt eller nedladende sprog. Sproget i sådanne anmeldelser kan have karakter af unødvendige og nedgørende beskrivelser eller sammenligninger, stereotyper eller nedgørende beskrivelser af artistens krop, stemme eller udseende. Nogle anmeldere forfalder til floskler, som at kvindelige artister er divaer eller skingre. I andre tilfælde bliver formuleringer unødigt konfronterende. Som nårEkstra Bladet kalder Christina Aguilerafor en»skrigeskinke«ellerLizzo for »røvfed«, eller nårB.T. bemærker, om tiden er moden for Christopher til, »at han får lov at ryste lidt i bukserne over at skulle sørge for den store nattefest og ikke blot nøjes med at 'ryste røv' for 'pigerne' i dagslys.« Også Politiken kan være med, når avisen i en anmeldelse af Malte Ebert lader skribenten konstatere, at vedkommende aldrig har set så»dårligt karikeret mandegråd samlet på ét sted«, og i Fyens Stiftstidende formulerer man i en overskrift til en koncertanmeldelse af Tessa, at rapperen»masserede G-punktet på Grøn«. Eksemplerne på hård, nedladende og sexistisk sprogbrug i anmeldelser gennem årene er utallige, og i Dansk Live mener vi, at tiden er løbet fra de usaglige beskrivelser af artister i anmeldelser. Sprogbrugen kan i nogle af disse anmeldelser måske være udtryk for manglende opmærksomhed på betydningen og de mulige tolkninger af givne ord. I andre kan et nedladende sprogbrug være en helt overlagt strategi i den evige klik-jagt. Uanset årsagen påvirker denne sprogbrug både den artist, som anmeldelsen drejer sig om, og dem, der måtte læse den pågældende anmeldelse. Udover at fastholde og give næring til stereotyper mv. kan nedladende, sexistisk og upassende sprogbrug om en artist brede sig videre i kommentarspor på sociale medier mv. Og selvfølgelig kommer det også videre til dem, der står på scenen, som måske nok er indstillet på at forholde sig til faglig kritik, men som må stå model til meget, meget mere. Mig bekendt er det noget temmelig unikt for musikbranchen, og jeg har endnu til gode at læse en anmeldelse af en bog eller en restaurant, hvor forfatteren eller ejeren af restauranten kritiseres for sin person eller sin statur. Anmeldelserne sætter sig dybere spor, end de ansvarlige redaktører aner, og jeg frygter, at de optrædende bliver påvirket i en grad, hvor det får nogle til at frygte at stå på en scene og måske endda fravælger livet i musikken. Og jeg frygter ikke mindst, at den hårde tone ultimativt kan afskrække unge talenter fra at engagere sig i musikken. Festivalarrangørerne kan dårligt udelukke anmeldere fra at deltage i deres arrangementer eller på anden vis forhindre dem i at anmelde koncerterne. Det ville bringe dem i konflikt med ønsket om en fri og åben presse. Ikke desto mindre er arrangørerne alvorligt udfordret af de anmeldere, der vælger den hårde og nedladende tone i deres anmeldelser, fordi de godt ved, at tonen påvirker artisterne. Derfor opfordrer arrangørerne og vi i arrangørernes interesseorganisation, at skribenter og anmeldere, der arbejder på de danske festivaler, vil bruge respektfuld og konstruktiv sprogbrug, når de omtaler eller anmelder artister på de danske festivalscener denne sommer. Smukfest kom 16. maj meden udmelding og en opfordring om god tone i anmeldelser. Det fik Berlingskes chefredaktør Tom Jensen til på Twitter at koble opfordringen med et ønske om at diktere mediedækningen. Det er dog en fejlslutning.  Smukfest vil gerne diktere mediedækningen af festivalen og frabeder sig “kommentarer om artisternes alder, seksualitet, køn og udseende”.Samtidig roser Smukfest sig selv for procentdelen af kvindelige kunstnere (og den er ikke prangende).Åhja.https://t.co/wT8tEVRMmO Festivalarrangørerne ønsker ikke at kontroller en mediedækningen, men de ønsker at sige fra over for den grove tone og opfordrer til at holde fokus på det, en anmeldelse burde handle om; det kunstneriske indhold og produkt. Tonen i anmeldelser flyder direkte over i de sociale mediers kommentarspor, hvor talrige danskere får luftet deres indre svinehund. Festivalarrangørerne er, når artisterne står på deres scener, en art arbejdsgiver og som enhver anden arbejdsgiver ville gøre siger de fra over for usaglig kritik. Jeg håber, at vi denne sommer får anledning til at læse både gode og dårlige anmeldelser fra de mange koncerter på sommerens festivaler. Esben Marcher er direktør i Dansk Live, der er en interesseorganisation for spillesteder og festivaler i Danmark ",
        "metadata": {
            "source": "https://www.berlingske.dk/kommentarer/de-kalder-musikere-for-roevfed-og-skrigeskinke-nedladende-og",
            "image_url": "https://berlingske.bmcdn.dk/media/cache/resolve/image_x_large/image/167/1677412/24431176-lizzo.jpg",
            "publication_time": "Torsdag d. 18. maj 2023, kl. 11.18",
            "author": null,
            "related_links": [],
            "attachments": []
        }
    }
}