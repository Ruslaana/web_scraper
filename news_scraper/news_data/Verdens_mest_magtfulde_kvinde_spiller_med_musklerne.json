{
    "version": "1.0",
    "document": {
        "id": 92,
        "title": "Verdens mest magtfulde kvinde spiller med musklerne",
        "content": "Hvis nogen var i tvivl om, hvem der er verdens mest magtfulde kvinde, kan et billede fra Uruguays hovedstad, Montevideo, hurtigt feje tvivlen af bordet. Omgivet af fire mandlige præsidenter kunne Europa-Kommissionens formand, Ursula von der Leyen, i fredags annoncere indgåelsen af enpolitisk aftale om frihandelmed den sydamerikanske frihandelsorganisation Mercosur. Det er Argentina, Brasilien, Uruguay og Paraguay, der nu sammen med EU kan komme til at udgøre et åbent marked med 780 millioner indbyggere. Aftalen har været undervejs i snart 25 år og er både fuld af muligheder og dybt kontroversiel. Det er en af de få begivenheder, der har formået at samle Argentinas liberalistiske præsident, Javier Milei, og Brasiliens socialistiske ditto, Luiz Inácio »Lula« da Silva. Selvom Milei hurtigt var ude med et besøg hos USAs nyvalgte præsident, Donald Trump, er virkeligheden, at Argentinas chancer for en omfattende handelsaftale med USA er meget små. Dertil vejer USAs landbrugsinteresser for tungt. Men Trump spiller en vigtig rolle i indgåelsen af aftalen med EU. Truslen fra Washington om evige handelskrige har givet ny næring til andre lande om at finde sammen i frihandel. Der er således både en meget konkret og praktisk dimension til aftalen og samtidig en stærk signalværdi. Det blev også fremhævet af von der Leyen, der ser aftalen som en handelsbro på et tidspunkt, hvor »stærke vinde blæser i den modsatte retning som isolation og opbrud«. EU vil med den nye aftale have verdens mest udbyggede netværk af frihandelsaftaler. De fleste af dem er kommet i stand, efter at Trump blev valgt i 2016. Som med de fleste frihandelsaftaler er det landbrugsvarer, som er mest kontroversielle. EU åbner for mere import af landbrugsvarer, herunder oksekød. Det er dette, der har fået landmænd i Paris og Bruxelles til at køre traktorerne i stilling. Men Europa-Kommissionen bruger meget energi på at fremhæve, at Mercosur skal leve op til eksisterende EU-lovgivning i forhold til eksempelvis fødevarebeskyttelse og arbejdsmiljø. Samtidig er Parisaftalen om grøn omstilling indarbejdet i aftalen, ligesom Mercosur-landene – ikke mindst Brasilien – forpligter sig til at standse al illegal afskovning senest i 2030. Forbuddet mod afskovning kan håndhæves ved, at EU suspenderer aftalen. Det er et eksempel på, hvordan EU-landene påtvinger andre lande vores klima- og arbejdsmiljøstandarder for at få adgang til det europæiske marked. For mange miljøaktivister er dette ikke vidtgående nok. Men man skal huske, at Brasilien uden en aftale ville kunne blive ved med at afskove og eksportere sine landbrugsvarer. Det er også vigtigt, at aftaler binder fremtidige regeringer. Hvis Brasilien igen får en regering, der ser stort på afskovning, vil landbruget skulle afveje fordelene ved denne ret primitive dyrkningsmetode i forhold til adgangen til det europæiske marked. Der er også elementer, der fjerner eller kraftigt reducerer toldsatser på en lang række industrivarer som eksempelvis biler og bildele. Det er til fordel for den europæiske bilproduktion, omend nogle producenter med store markedsandele på det sydamerikanske marked vil komme til at tjene mindre, fordi lavere toldsatser giver lavere priser. Der skal også ske lettelser i de administrative byrder ved handel. Forbrugerne står til at vinde. Der er også nye tiltag for at lette handlen med tjenester og give bedre adgang til at byde på offentlige udbud. Og så får europæiske virksomheder fortrinsret i adgangen til flere kritiske råvarer. Det er ikke mindst en modvægt til Kinas stigende indflydelse i regionen. Vejen frem for aftalen er ikke uden vejbump. Når den endelige tekst er klar, skal den til godkendelse i Rådet for Den Europæiske Union. Det er her, at det første store slag kommer til at stå. Fire lande, der repræsenterer mindst 35 procent af EUs indbyggere, kan blokere for aftalen. Frankrig og Polen er lige nu sikre nejsigere. I Frankrig er modstanden nogenlunde det eneste, der forener højre og venstre. Små lande som Østrig, Holland og Irland har udtrykt skepsis. Men Frankrigs forsøg på at blokere aftalen står og falder med Italien, der er det eneste land, som kan levere nok befolkningsvægt. Det er også derfor, at von der Leyen lægger stor vægt på, at EU har fået indført rekordmange beskyttede geografiske betegnelser i aftalen. Altså at varer kun kan hedde noget, hvis det er produceret i et bestemt område. Prosciutto kommer fra Parma og roquefort fra Roquefort. Hele 350 varer er omfattet. Normalt kommer Italien alene med en liste på op mod 250 varer, så det er en virkelig omfattende beskyttelse, EU har opnået. Uden en aftale kan argentinske producenter producere »prosciutto« og sælge i lande, som ikke har en aftale med EU. Eksempelvis USA. Italien har indtil nu været tilhængere af aftalen. Efter godkendelse i Rådet skal Europa-Parlamentet godkende aftalen. Heller ikke dette er noget, som kan tages for givet. Ligesom i Rådet kan det blive det italienske regeringsparti Italiens Brødre, der bliver tungen på vægtskålen. Von der Leyen har med den indgåede aftale sat en tyk streg under, at magtbalancen i EU har ændret sig massivt. I begyndelsen af året brugte Frankrigs præsident, Emmanuel Macron, ellers von der Leyens genudnævnelse til at begrave aftalen. Men den dukkede op igen som trold af en æske. Det afspejler, at Frankrig ikke længere har særlig stor indflydelse. Det ville tidligere være helt uhørt, at Europa-Kommissionen overhørte klare udmeldinger fra EUs næststørste økonomi. Det er samtidig en lussing til den franske selvforståelse. Fra dansk side skal vi tage imod aftalen med kyshånd. Både på grund af de konkrete forbedringer for virksomheder, og fordi det er i vores overordnede interesse, at EUs netværk af frihandelsaftaler bliver så omfangsrigt som muligt. Derfor er det også forstemmende, at ingen af regeringens topministre åbenbart har lagt mærke til, at aftalen er blevet indgået. Frihandelsaftalen er et vink til omverdenen om, at EU ikke er bange for at udfylde det vakuum, som Trumps »America First«-politik har skabt i den globale økonomi – men den sender også et indre signal om, at von der Leyen har tænkt sig at udfylde det magtvakuum i EU, som de svage regeringer i Paris og Berlin har efterladt. Og at von der Leyen ikke er bange for at træde på nationale ligtorne, ligegyldigt hvor ondt det gør. I en tid, hvor europæiske virksomheder kæmper for at forblive relevante i den globale økonomi, er Europa-Kommissionens handlekraft på dette område et godt tegn. Forude venter drabelige kampe for at skabe en mere konkurrencedygtig europæisk økonomi. Også her gør man klogt i at overhøre protester fra Paris og Berlin. Ulrik Harald Bie er Berlingskes økonomiske redaktør",
        "metadata": {
            "source": "https://www.berlingske.dk/oekonomi/verdens-mest-magtfulde-kvinde-spiller-med-musklerne",
            "image_url": "https://berlingske.bmcdn.dk/media/cache/resolve/image_x_large_vertical/image/186/1866497/24849193-lr-argentinas-president-javier-milei-uruguay.jpg",
            "publication_time": "Onsdag d. 11. december 2024, kl. 09.53",
            "author": "Ulrik Harald Bie",
            "related_links": [],
            "attachments": []
        }
    }
}