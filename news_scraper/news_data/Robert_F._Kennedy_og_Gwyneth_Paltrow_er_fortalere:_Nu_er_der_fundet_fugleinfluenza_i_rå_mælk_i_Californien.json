{
    "version": "1.0",
    "document": {
        "id": 6178,
        "title": "Robert F. Kennedy og Gwyneth Paltrow er fortalere: Nu er der fundet fugleinfluenza i rå mælk i Californien",
        "content": "Der er fundet fugleinfluenza (H5N1) i en sending rå mælk i Californien. Den omtalte sending råmælk er nu blevet tilbagekaldt af fødevaremyndighederne. Det skriver blandt andreCNNogThe Washington Post. Og netop rå mælk er et varmt emne i USA for tiden. For stadig flere amerikanere drikker rå mælk, og dillen har en række prominente fortalere, herunder Gwyneth Paltrow, som du kan se i videoen ovenfor. Blandt fortalerne finder man også Robert F. Kennedy Jr., der er Donald Trumps valg til at blive USAs næste sundhedsminister. Han har sagt, at han selv drikker det, og at han ønsker at øge udbuddet af det i amerikanske supermarkeder. Kennedy er generelt modstander af ultraforarbejdet mad, altså mad med eksempelvis tilsat fedt, stivelse og sukker, som ifølgeBBCer forbundet med sundhedsproblemer som kræft, hjerte og karsygdomme og diabetes. Men hans modstand gælder altså også pasteurisering. Pasteuriseringer opkaldt efter den franske kemiker Louis Pasteur, som opfandt metoden i 1864 til behandling af øl og vin, så uønskede bakterier ikke ødelagde produkterne. Og ifølge den amerikanske folkesundhedsmyndighed, Center for Disease Control and Prevention (CDC)så man »dramatiske reduktioner i antallet af sygdomstilfælde«, efter man i 1920erne rutinemæssigt begyndt at pasteurisere mælk. Kennedy har kritiseret den amerikanske medicin- og fødevaremyndighed, FDA, for »aggressivt« at undertrykke blandt andet rå mælk og andet, der »kan fremme menneskers sundhed«. FDAhævder omvendt, at der ikke findes videnskabelig belæg for en række af de gængse påstande om den rå mælks sundhedsfordele – tværtimod.  FDA’s war on public health is about to end. This includes its aggressive suppression of psychedelics, peptides, stem cells, raw milk, hyperbaric therapies, chelating compounds, ivermectin, hydroxychloroquine, vitamins, clean foods, sunshine, exercise, nutraceuticals and anything… I Danmark er alt mælk, som bliver solgt til almindelig indtagelse, pasteuriseret. Det har været et lovkrav siden 1941, oplyser Arla. Og det sker af sikkerhedshensyn, forklarer Anni Bygvrå Hougaard, lektor ved Institut for Fødevarevidenskab ved Københavns Universitet. Hun forsker i mejeriteknologi. »Det gør man mest for at sikre, at der ikke er sygdomsfremkaldende bakterier i mælken,« siger Anni Bygvrå Hougaard og fortsætter: »Der findes bakterier i mælk, og mælk kommer fra et miljø, hvor der er risiko for, at det kan blive kontamineret med sygdomsfremkaldende bakterier. Og man ser indimellem udbrud af diverse sygdomme forårsaget af bakterier, der også kan findes i rå mælk.« Hun fortæller dog rent anekdotisk, at hun er vokset op på landet hvor man drak rå mælk, uden hun blev mere syg end alle mulige andre. Fortalerne for indtaget af rå mælk i USA hævder blandt andet, at pasteurisering fjerner eksempelvis gavnlige bakterier og enzymer. Anni Bygvrå Hougaard siger, at det er muligt, at man kan finde nogle ting, der kan have en gavnlig effekt, som bliver inaktiveret ved pasteurisering. »Men hvorvidt det ville være gavnlige effekter, som man kan måle, ved jeg ikke, og jeg mener ikke, at det er risikoen værd.« I Danmark er salget af rå mælk begrænset, men der er enkelte danske mejerier, som har fået særtilladelse til at lave ost af rå mælk. I eksempelvis Frankrig bliver der også lavet mange oste af rå mælk, og indtaget af dem er ifølge Anni Bygvrå Hougaard også forbundet med en vis risiko. Der er dog ofte blandt andet strenge krav til foderet til de dyr, der leverer mælken til oste lavet af rå mælk, for at undgå sygdomsfremkaldende bakterier, siger hun. Hvad H5N1-influenzaen angår, så stiger bekymringerne for sygdommen mange steder i verden, som Berlingsketidligere har beskrevet. For mens virussen tidligere har holdt sig til fjerkræ, så er forskere nu begyndt at finde den i pattedyr som malkekøer, katte, mus og én gris. Og det er arter, som er tættere på mennesker. Og frygten er, at virussen kan mutere, så den i højere grad kan spredes fra mennesker til mennesker – eksempelvis via rå mælk. Fødevarestyrelsen og Beredskabsstyrelsen aflivede og destruerede tusindvis af kalkuner på en kalkunfarm på Vestsjælland i 2022, efter kalkunerne havde fået konstateret fugleinfluenza.Fold sammenLæs mereFoto: Mads Claus Rasmussen/Ritzau Scanpix. Mindst 55 personer er ifølge The Washington Post blevet smittet med virussen i USA. For få dage siden blev det første barn nogensinde i amerikansk historie testet positiv for H5N1. Ifølge The Washington Post er det muligt for mennesker at blive smittet med virussen via rå mælk. Men størstedelen af de kendte tilfælde af smittede mennesker er blevet smittet gennem kontakt med inficerede fugle. IfølgeStatens Serum Institut(SSI) så er der ikke rapporteret om smitte med fugleinfluenza til mennesker i Danmark.  FAKTAFugleinfluenzaFugleinfluenza er en fuglesygdom, som skyldes virus af influenza type A.Sygdommen kan ramme individer fra vidt forskellige fuglegrupper og er meget smitsom mellem fugle indbyrdes. Tamfugle, fx høns, er ofte meget følsomme, og dødeligheden er høj under influenzaepidemier i fuglehold, nogle gange op mod 100 %. Andre fuglearter og -grupper, fx ænder og gæs, er mere modstandsdygtige og kan udgøre et naturligt reservoir for virus.Virus findes i flere varianter og inddeles i høj- og lavpatogene typer efter dødeligheden blandt kyllinger af tamhøns. Sygdommen forekommer undertiden i flere danske besætninger, og disse bliver aflivet, mens der opretholdes en sikkerhedszone omkring dyreholdene.Fugleinfluenzavirus kan smitte mennesker og andre pattedyr, men det sker kun sjældent. Siden 1997 har der dog været en række tilfælde af smitte til mennesker i flere lande af virus af særlig potente typer, kaldet H5 og H7. 2003-16 har WHO registreret flere end 850 patienter smittet med varianten H5N1, som er særligt farlig, hvoraf ca. halvdelen er døde. Hårdest ramt er Egypten, Indonesien og Vietnam.Kilde:Lex.dkFOLD UD Fugleinfluenza er en fuglesygdom, som skyldes virus af influenza type A. Sygdommen kan ramme individer fra vidt forskellige fuglegrupper og er meget smitsom mellem fugle indbyrdes. Tamfugle, fx høns, er ofte meget følsomme, og dødeligheden er høj under influenzaepidemier i fuglehold, nogle gange op mod 100 %. Andre fuglearter og -grupper, fx ænder og gæs, er mere modstandsdygtige og kan udgøre et naturligt reservoir for virus. Virus findes i flere varianter og inddeles i høj- og lavpatogene typer efter dødeligheden blandt kyllinger af tamhøns. Sygdommen forekommer undertiden i flere danske besætninger, og disse bliver aflivet, mens der opretholdes en sikkerhedszone omkring dyreholdene. Fugleinfluenzavirus kan smitte mennesker og andre pattedyr, men det sker kun sjældent. Siden 1997 har der dog været en række tilfælde af smitte til mennesker i flere lande af virus af særlig potente typer, kaldet H5 og H7. 2003-16 har WHO registreret flere end 850 patienter smittet med varianten H5N1, som er særligt farlig, hvoraf ca. halvdelen er døde. Hårdest ramt er Egypten, Indonesien og Vietnam. Kilde:Lex.dk ",
        "metadata": {
            "source": "https://www.berlingske.dk/gastronomi/robert-f-kennedy-og-gwyneth-paltrow-er-fortalere-nu-er-der-fundet",
            "image_url": null,
            "publication_time": "Onsdag d. 27. november 2024, kl. 07.10",
            "author": "Joachim Talbro Paulsen",
            "related_links": [],
            "attachments": []
        }
    }
}