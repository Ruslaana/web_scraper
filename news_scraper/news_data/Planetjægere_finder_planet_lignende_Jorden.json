{
    "version": "1.0",
    "document": {
        "id": 17084,
        "title": "Planetjægere finder planet lignende Jorden",
        "content": "USA: Planeten, der er kendt som Kepler-78b, cirkler om en stjerne, der er en smule mindre end Solen i konstellationen Cygnus, der ligger omkring 400 lysår væk. Fundet betragtes ifølge nyhedsbureauet Reuters som et vigtigt skridt i den løbende søgen efter potentielt beboelige søsterplaneter. Det var rumagenturet NASA, der sidste år opdagede Kepler-78b med et rumteleskop, der registrerede planeten blokere for en smule af lyset fra stjernen i sit kredsløb. Det viste ifølge Reuters, at planeten er relativt lille og har en diameter, der er cirka 20 procent større end Jordens. NASAs videre forskning har vist, at planetens massefylde har nogenlunde de samme karakteristika som Jordens, da der er stærke beviser for, at Kepler-78b ligesom Jorden primært består af jern og sten.  Der ophører lighedstegnene med Jorden dog. Kepler-78b er ifølge NASA så tæt på sin moderstjerne, som det tager planeten 8,5 timer at fuldende et kredsløb om, at høje temperaturer gør den ubeboelig. BNB/Reuters",
        "metadata": {
            "source": "https://www.berlingske.dk/internationalt/planetjaegere-finder-planet-lignende-jorden",
            "image_url": "https://berlingske.bmcdn.dk/media/cache/resolve/image_x_large/image/43/431153/6933296-kepler-78b.jpg",
            "publication_time": "Torsdag d. 31. oktober 2013, kl. 01.04",
            "author": null,
            "related_links": [],
            "attachments": []
        }
    }
}