{
    "version": "1.0",
    "document": {
        "id": 16552,
        "title": "Plat Pixibog om Medina",
        "content": "I de seneste uger har Kurt Lassens bog om Kenneth Plummer lagt det danske medielandskab ned. Det kommer ikke til at ske for Lotus Turélls samarbejde med landets p.t. mest succesfulde sangerinde i »Medina - tæt på«. Medina har fået en diktafon stukket i hånden i perioden januar til juli i år. Nærværende er fremdeles en båndudskrift af sangerindens indtalinger. De er garanteret ærlige, men der er ikke noget i dem, som hæver sig over en enkelt avisartikel. Medina har travlt med at optræde og indspille. I sin fritid hygger hun sig med kæresten og sin hund, og på sin vej igennem dagene møder hun en masse kendte mennesker, hvoraf nogle er hendes venner. Basta. Nul reflektioner. Indimellem tages temaer op i små bokse. Og vi får således at vide, at Medina ikke stemmer, at hun »ikke ved en skid om politik«, at hun godt kan lide Johanne Schmidt Nielsen (som hun i øvrigt har drukket med), men at hun ikke aner, hvilket parti politikeren repræsenterer. Det er lag på lag af tomhed. Med en styring fra forfatteren kunne og burde man have fået langt mere ud af hovedpersonens unikke deltagelse. Lotus Turéll har blot skrevet båndet ud.",
        "metadata": {
            "source": "https://www.berlingske.dk/boganmeldelser/plat-pixibog-om-medina",
            "image_url": "https://berlingske.bmcdn.dk/media/cache/resolve/image_x_large/image/37/379794/3258984-plat-pixibog-om-medina.jpg",
            "publication_time": "Onsdag d. 03. november 2010, kl. 22.25",
            "author": null,
            "related_links": [],
            "attachments": []
        }
    }
}