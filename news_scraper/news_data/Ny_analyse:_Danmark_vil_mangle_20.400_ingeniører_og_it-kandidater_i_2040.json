{
    "version": "1.0",
    "document": {
        "id": 22294,
        "title": "Ny analyse: Danmark vil mangle 20.400 ingeniører og it-kandidater i 2040",
        "content": "Den allerede desperate jagt på ingeniører og kandidater med it- eller naturvidenskabelig baggrund står til at blive meget værre. I 2030 vil Danmark mangle 7.700 kandidater til at fylde de ledige stillinger, og allerede fem år senere vil tallet være steget til 16.500, inden det i 2040 er helt oppe på en mangel på 20.400 kandidater. Det viser en ny prognose, som Ingeniørforeningen (IDA) står bag. Det er færdiguddannede fra de såkaldte STEM-uddannelser – altså naturvidenskab, teknologi,ingeniørvidenskabog matematik – som er den store mangelvare. »Mange af de store samfundsudfordringer, vi står med i dag og på sigt, vil kræve flere STEM-uddannede. Ud over den grønne omstilling og den øgede digitalisering har den geopolitiske situation tydeliggjort, at der ogsåbliver behov for at styrke cybersikkerhedenog sikre opbygningen af både den danske og europæiske forsvarskapacitet. Der er derfor et presserende behov for, at vi allerede nu får øget optaget på de uddannelser, hvor efterspørgslen vil stige,« siger Laura Klitgaard, der er formand for IDA. De senere år har international arbejdskraft været med til at tage toppen af presset. Mellem 2013 og 2022 erantallet af udenlandske ingeniørersteget fra 12.500 til 23.500 herhjemme. Alligevel mangler der fortsat hænder, samtidig med at der i hele Europa forventes et underskud af arbejdskraft med de eftertragtede, videregående uddannelser. Efterspørgslen på ingeniører og øvrige tekniske kandidater forventes at vokse fra 128.900 i 2030 til 160.900 i 2040, mens den på naturvidenskabelige kandidater samtidig vil stige fra 71.700 til 89.500 – samlet set altså fra 200.600 i 2030 til 250.400 i 2040. Men udbuddet af ingeniører og andre tekniske kandidater vil kun vokse fra 122.500 i 2030 til 145.800 i 2040, mens antallet af naturvidenskabelige kandidater vil stige fra 70.500 til 84.300, og her er der taget højde for, at universitetsreformen lægger loft over, hvor mange der kan optages på de akademiske bacheloruddannelser. Det samlede regnestykke efterlader derfor et hul på 20.400 STEM-uddannede om 15 år på det danske arbejdsmarked. Laura Klitgaard fra IDA frygter, at Danmark vil miste terræn på vitale områder, fordi der ikke kan skaffes kvalificerede folk nok til de stillinger, der er behov for. »Det kan blive svært at udbygge vores position pålife science-området og besværliggøre, at vi kan gøre os gældende på nye, teknologiske områder som kunstig intelligens og kvantecomputere. Så alle røde lamper blinker,« siger hun og slår til lyd for flere studiepladser. Ifølge analysen vil manglende handling for at få løst problemet med de manglende hænder medføre øget arbejdspres hos dem, der allerede arbejder inden for STEM-erhvervene, et øget lønpres og dermed en forringelse af konkurrenceevnen, ansættelse af personer med lavere kompetenceniveau, bortfald af ordrer, som der ikke er hænder til at løse, udlicitering af opgaver til udlandet og ansættelse af mere udenlandsk arbejdskraft. Danmarks største brancheforening for it-virksomheder,IT-Branchen, har gentagne gange talt imod nedskæringerpå STEM-uddannelserne. »På it-området skriger virksomhederne på flere folk, og derfor giver det ingen mening, at universiteterne får færre studerende. Der er tværtimod brug for flere studiepladser på it-uddannelserne,« har det lydt fraIT-Branchens administrerende direktør, Natasha Friis Saxberg. ",
        "metadata": {
            "source": "https://www.berlingske.dk/virksomheder/ny-analyse-danmark-vil-mangle-20400-ingenioerer-og-it-kandidater-i",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920483/24949216-der-uddannes-slet-ikke-tilstrkkeligt-med-kandidat.jpg",
            "publication_time": "Mandag d. 12. maj 2025, kl. 15.15",
            "author": "Thomas Breinstrup",
            "related_links": [],
            "attachments": []
        }
    }
}