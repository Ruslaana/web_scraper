{
    "version": "1.0",
    "document": {
        "id": 22059,
        "title": "Til middag hos oliefond-chef: Novo-topchef fik tilbuddet om at »grille rensdyr eller skære løg« sammen med Ferraris topchef",
        "content": "Børsenhar fået en aktindsigt, der giver et indblik i, hvordan det også fungerer i den allerøverste top af erhvervslivet. For Lars Fruergaard Jørgensen, administrerende direktør for Novo Nordisk, blev inviteret til middag hjemme hos Nicolai Tangen, chefen for den norske oliefond mandag aften. Maden skulle topcheferne tilsyneladende stå for sammen med hjælp fra Ferraris topchef, Benedetto Vigna, og med deltagelse af en række andre topchefer fra selskaber, som fonden er aktionær i. »Afhængig af dine kulinariske evner kan du enten grille rensdyr eller skære løg – eller bare chille :),« står der ifølge Børsen i e-mailinvitationen til Fruergaard. Tangen er øverste leder for den norske oliefond, der i skrivende stund har en værdi på 18.444 milliarder norske kroner, svarende til godt 11.657 milliarder danske kroner. Den egentlige anledning til sammenkomsten er den årlige investeringskonference hos den statslige fond, som finder sted tirsdag. Middagen skulle ifølge Børsen være afholdt i Tangens penthouselejlighed, men er blevet rykket til en restaurant. Nicolai Tangen er en ganske velhavende mand, og hans formue var i 2023 på omtrent fem milliarder danske kroner ifølge tal fra norske Finansavisen.Fold sammenLæs mereFoto: Gwladys Fouche/Reuters/Ritzau Scanpix. Ifølge oliefondens hjemmeside ejede fonden i slutningen af sidste år 1,75 procent af aktierne iNovo Nordisk. Fonden er en af de fem største aktionærer i Novo Nordisk ud over Novo Nordisk-fonden, der er klart den største aktionær med 28,1 procent af aktierne. At medierne kan få aktindsigt i den slags invitationer, skyldes, at den norske oliefond skal leve op til de norske regler om offentlighed. Det er samme regler, der gør, at Elon Musks hemmelige beskeder til Nicolai Tangen kunne blive beskrevet i den norske presse tidligere på året, somBerlingskeogså har beskrevet. Korrespondancenmellem de to handledenetop også om, at Tangen havde inviteret Musk til middag sidste år. Elon Musk endte med at melde afbud og skrev siden en vred sms, der handlede om oliefondens – som er storaktionær i Tesla – ageren i forbindelse med afstemningen om en stor lønpakke til Musk. Norges Bank Investment Management, som fonden rettelig hedder, stemte nemlig imod lønpakken på omtrent 385 milliarder danske kroner til Elon Musk. Alle sms'erne blev offentliggjort efter aktindsigter – også sms'en fra Musk, hvori han var vred over, at de første sms'er var blevet offentliggjort. ",
        "metadata": {
            "source": "https://www.berlingske.dk/virksomheder/til-middag-hos-oliefond-chef-novo-topchef-fik-tilbuddet-om-at-grille",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916219/24940652-lars-fruergaard-jrgensen-har-siden-2017-vret-adm.jpg",
            "publication_time": "Tirsdag d. 29. april 2025, kl. 11.57",
            "author": "Joachim Talbro Paulsen",
            "related_links": [],
            "attachments": []
        }
    }
}