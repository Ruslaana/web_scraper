{
    "version": "1.0",
    "document": {
        "id": 16780,
        "title": "Varm og solrig forsommer gav rekordstort salg af koldskål",
        "content": "Den varme og solrige forsommer udløste rekordstort salg af koldskål, oplyser mejeriselskabet Arla i en pressemeddelelse. Der blev i maj og juni solgt godt seks millioner liter koldskål. Det er en stigning på 22 procent i forhold til året før og ny rekord. Den store efterspørgsel efter koldskål gav ekstraordinær travlhed på Slagelse Mejericenter, hvor koldskålen fremstilles. På bare én uge nåede mejeriet op på at producere 712.000 liter koldskål. Medarbejderne måtte tage ekstra vagter, oplyser mejeridirektør Ole E. Hansen. »Det kræver en helt særlig indsats, hvis mejeriet skal kunne producere 712.000 liter koldskål på kun én uge, og jeg er meget taknemmelig for medarbejdernes store stykke arbejde.« »De har haft utroligt travlt, og flere har været nødt til at rykke midlertidigt til koldskålproduktionen og tage ekstravagter i perioden,« siger han. Ole E. Hansen har arbejdet på Slagelse Mejericenter i 36 år og kender en del til danskernes koldskålsvaner. »Det er som regel sådan, at så snart vejrudsigten varsler solskin og mere end 20 grader, så sælger vi meget mere koldskål, end hvis det er køligt og regner.« »Særligt juni måned i år har været varm og tør, så det har været den absolut bedste måned,« fortæller han. Hovedparten af koldskål solgt på det danske marked kommer fra Arla. Selskabet oplyser til Ritzau, at det har en markedsandel for koldskål på 83 procent. Maj og juni var ekstraordinært tørre og solrige, har Danmarks Meteorologiske Institut (DMI) tidligere oplyst. I juni skinnede solen over landet i 322,5 timer, og det blev ifølge DMI den solrigeste juni, siden de landsdækkende solmålinger begyndte i 1920. Den varme forsommer betød også afbrændingsforbud op til sankthans, ligesom tørkeindekset var helt i top. Afbrændingsforbuddet er siden ophørt, på nær for Bornholm hvor det stadig gælder for grønne arealer, skove og lignende naturområder. Tørkeindekset er på landsplan faldet til 5,1 på en skala fra 1 til 10, fremgår det af DMI's hjemmeside. /ritzau/ ",
        "metadata": {
            "source": "https://www.berlingske.dk/business/varm-og-solrig-forsommer-gav-rekordstort-salg-af-koldskaal",
            "image_url": "https://berlingske.bmcdn.dk/media/cache/resolve/image_x_large/image/169/1695973/24477840-koldskl---20230713134601456_o.jpeg",
            "publication_time": "Torsdag d. 13. juli 2023, kl. 13.56",
            "author": null,
            "related_links": [],
            "attachments": []
        }
    }
}