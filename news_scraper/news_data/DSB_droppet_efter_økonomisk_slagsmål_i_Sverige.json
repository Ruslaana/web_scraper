{
    "version": "1.0",
    "document": {
        "id": 16564,
        "title": "DSB droppet efter økonomisk slagsmål i Sverige",
        "content": "Senest har DSB kæmpet en økonomisk kamp mod de svenske trafikmyndigheder over driften af den svenske Krösatågstrafiken. Strækningen gav underskud, og DSB ønskede at slippe ud af sin kontrakt med myndighederne. Men det krævede en voldgiftssag at finde en løsning. Da DSB vandt voldgiftssagen, valgte svenskerne i denne uge at droppe DSBs datterselskab DSB Småland til fordel for franske Veolia. \"Baggrunden er kort, at DSB Smålands økonomi ikke så god ud. Og da vi ikke kunne blive enige med de svenske trafikmyndigheder om, hvorvidt DSB moderselskabet havde stillet en begrænset eller en ubegrænset finansiel garanti, gik sagen til en voldgift i Sverige,\" forklarer Peter Christensen, administrerede direktør i DSB Sverige til Berlingske Business og uddyber: \"Overdragelsen af Krösatågstrafiken flugter med DSB’s strategi om et sundt DSB også i de tilbageværende udenlandske operationer. Vi vil nu gå i gang med at forberede den praktiske overdragelse.” Konkret fører voldgiftsdommen til, at de svenske trafikmyndigheder skal betale DSB 1,7 mio. svenske kroner frem til den 28. februar 2014, hvor Veolia overtager kontrakten. Havde DSB derimod tabt sagen, ville selskabet hænge på sin tabsgivende kontrakt i Sverige frem til 2018. DSB droppede officielt sit udlandseventyr efter DSBFirst-skandalen, der rullede i foråret 2011. Sidste år trak DSB sig både fra de underskudsgivende aktiviteter i DSB Väst og Roslagsbanen, og i dag har det statsejede togselskab kun en enkelt svensk togstrækning tilbage - DSB Uppland - samt en strækning i Tyskland. \"Både DSB Uppland og vores trafik i Tyskland kører med overskud. Det er op til bestyrelsen at beslutte, hvad der skal ske med den del af forretningen fremadrettet,\" siger Peter Christensen, adm. direktør i DSB Sverige. DSB samler kræfterne om togdrift i Danmark, og selskabets økonomi er nu på rette spor efter en række turbulente år. Tilmed rækker regeringen DSB en hjælpende hånd på den danske togdrift. Tirsdag i denne uge kom det nemlig frem, at togtrafikken på Kystbanen og Øresundsbanen omkring København ikke vil blive sat i udbud, når den nuværende kontrakt udløber i 2015. I stedet vil DSB overtage trafikken, og det får blandt andre konkurrenten Arriva til at reagere. \"Det er et stort tilbageslag for udviklingen, fordi regeringen dermed undlader at bruge konkurrence i bestræbelserne på at opnå den bedste og mest effektive jernbanedrift. Transportministeren og Regeringen vender dermed det blinde øje til en offensiv og fremadrettet strategi, der bevisligt har virket både i Danmark og mange andre lande,\" siger Thomas Øster, direktør i Arriva (ejet af Deutsche Bahn) og formand for brancheforeningen Dansk Tog. Også pendlerne ønsker mere konkurrence på de danske skinner. \"Jeg er rystet over, at man ikke sender kørslen i udbud, men giver den tilbage til nogen, der ikke har leveret det, de skulle. Det er virkeligt et stort tilbageskridt for mulighederne for at få den kørsel, pendlerne har brug for,\" sagde Michael Randropp, formand for Kystbanens pendlere, tirsdag til Berlingske. DSBFirst-skandalen - som i 2011 spændte ben for DSBs udlandssatsning - blev udløst af et kæmpe underskud i de udenlandske aktiviteter. Samtidig slog Kammeradvokaten fast, at moderselskabet havde ydet ulovlig statsstøtte til DSBFirst. Først måtte adm. direktør Søren Eriksen forlade selskabet, og siden trak bestyrelsesformand Mogens Granborg sig af helbredsmæssige årsager. I alt kostede sagen tre direktører, en formand og to revisonsselskaber jobbet. DSBFirst undgik med nød og næppe konkurs, men regningen for DSBs udlandseventyr løber ifølge Transportministeriet samlet op i 695 mio. kroner. Indtil nu er ansvaret i DSBFirst-skandalen aldrig blevet placeret. DSBs bestyrelse fik efter sagen advokaterne Bruun & Hjejle til at udarbejde en rapport om, hvem der vidste hvad i forløbet. En rapport, der både fritager den tidligere direktør og bestyrelse for yderligere ansvar - og som transportminister Henrik Dam Kristensen (S) siden har bakket op om.",
        "metadata": {
            "source": "https://www.berlingske.dk/virksomheder/dsb-droppet-efter-oekonomisk-slagsmaal-i-sverige",
            "image_url": "https://berlingske.bmcdn.dk/media/cache/resolve/image_x_large/image/38/380970/7048270-987235045.jpg",
            "publication_time": "Torsdag d. 19. december 2013, kl. 11.32",
            "author": "Johan Winther",
            "related_links": [],
            "attachments": []
        }
    }
}