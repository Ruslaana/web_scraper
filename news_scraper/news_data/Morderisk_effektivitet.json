{
    "version": "1.0",
    "document": {
        "id": 18222,
        "title": "Morderisk effektivitet",
        "content": "Engelske Peter James hører til de veletablerede, også på det danske krimimarked. »Dødens håndlangere« er hans ellevte udgivelse i Danmark, og endnu en gang er det Roy Grace fra Sussex kriminalpoliti, der er betroet opklaringen af en kompliceret sag. En tragisk trafikulykke i Brighton udvikler sig til en hårrejsende dobbeltjagt, hvor en lejemorder udsendt af den amerikanske mafia jagter de implicerede i ulykken for at lade dem lide en pinefuld død, mens politiet desperat jagter den sadistiske, men også særdeles udspekulerede morder. Peter James driver effektivt sin historie frem i korte kapitler med stadige skift i synsvinkel mellem politi, morder, ofre og mafiafamilie. Forfatteren har fint styr på de mange detaljer og lokaliteter, som er med til at kaste et skær af realisme over en ellers ikke helt troværdig historie. Mafiafamilien nærmer sig det karikerede, og morderen er mere snedig og følelseskold, end selv mordere i kriminalromaner plejer at være. Men spændende er Peter James’ historie, selv om han sagtens kunne have skruet en anelse ned for Roy Graces bekymringer på familiefronten. BJørgen Johansen",
        "metadata": {
            "source": "https://www.berlingske.dk/boganmeldelser/morderisk-effektivitet",
            "image_url": "https://berlingske.bmcdn.dk/media/cache/resolve/image_x_large/image/65/652030/5410137-bog-omslag-peter-james.jpg",
            "publication_time": "Søndag d. 29. juli 2012, kl. 22.30",
            "author": null,
            "related_links": [],
            "attachments": []
        }
    }
}