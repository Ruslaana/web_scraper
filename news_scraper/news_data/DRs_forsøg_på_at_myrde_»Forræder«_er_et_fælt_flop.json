{
    "version": "1.0",
    "document": {
        "id": 10605,
        "title": "DRs forsøg på at myrde »Forræder« er et fælt flop",
        "content": "Langt inde i DR må de, der bestemmer, have siddet og gransket listen over de mest populære udsendelser. De har – ligesom resten af nationen – kunnet konstateret, at det internationale underholdningsprogram, realitykonkurrencen»Forræder«, gik rent hjem hos seerne. Der var så lige det problem, at det var konkurrenten TV 2, der uge efter uge fik danskerne til at stille ind på stationen og det populære format. Så måtte man jo finde på sit eget. I samme genre. Og selvom DR slår på tromme for, at man skam selv, helt og aldeles selv, har udviklet sit nye fredagsformat,»Dobbeltspil«, så må man bare sige, at det er DR selv, der ikke helt og aldeles spiller med åbne kort i den kolde krig om seerne. »Dobbeltspil« er og bliver en bleg kopi af det populære »Forræder«. Hør selv: 16 »modige deltagere« er samlet i flere dage. Ikke på et slot, som i »Forræder«, men i en underjordisk sikkerhedsbunker under Stevns Klint. Her skal de finde frem til, hvem der er på det modsatte hold. Ikke finde forræderne, som i »Forræder«, men de øvrige dobbeltagenter og agenter, der vistnok alle i sidste ende helst skal uskadeliggøres og stemmes ud. Supercomputeren O er ved at forklare deltagerne endnu en regel.Fold sammenLæs mereFoto: DR. Deltagerne kender kun deres egen identitet. De skal altså ikke bare identificere deres egne holdkammerater, men også overleve længst muligt ved at lyve og bedrage og ikke sige noget, der kan bringe dem under mistanke. For at nå i mål og score de 100.000 kroner, som er på højkant, skal de konkurrere om nøgler, dyste mod hinanden i dødskampe og på actionprægede feltmissioner, forhøre og forhøres, anklage og forsvare sig og stemme hinanden ud i et væk. Som man måske kan høre, er det først og fremmest forvirrende. For ikke at sige halvvejs uforståeligt. Man fortaber sig ganske enkelt et eller andet sted inde i de labyrintiske regler: Hvor skal vi hen, du? Eller sagt på en anden måde: Netop fordi det hele ikke må minde fuldtænding og åbenlyst om forlægget, må man lave noget, der er dårligere. Det gør det hele unødigt kompliceret, når der er kastet alt for mange sindrigt konstruerede elementer ind, som de stakkels agenter og dobbeltagenter hele tiden skal forholde sig til – og seerne ligeså. Det gør også programmet kedeligt. Havde det ikke været for den kontant ophidsende underlægningsmusik, havde man strengt taget ikke opdaget, at det var meningen, det skulle være spændende. Men kernen i altings kollaps ligger et andet sted: Hvordan skal man kunne få nogen eller noget i kog, når der ikke er et hold af onde og af gode at holde med? Er den ene eller den anden agent dobbeltagent? Hvorfor skulle nogen dog kere sig om det, når det tilsyneladende går ud på det samme? Det hjælper heller ikke på sagen, at det hele er godt i gang, uden at vi får en klar fornemmelse af deltagerne. Man er ikke specielt gode til at skabe en eller anden følelsesmæssigt identifikation med de mange fremmede, sammenbidte mænd og kvinder, der render retningsløse rundt i ens kedeldragter som uniformeret kedsommelighed og ser mistænksomme ud. Vi er langt nede under jorden i »Dobbeltspil«. Det er nu ikke det, der gør programmet lettere klaustrofobisk.Fold sammenLæs mereFoto: DR. Og er der nogen, der synes, det er ophidsende, når endnu en regel kastes i hovedet på seerne, i programmets sidste minut? Den, der er blevet stemt ud, skal åbenbart have lov til at vælge, hvem der skal indtage den fredede position som forhørsleder i næste program. Hvilken cliffhanger! »Spændende,« siger den udstemte Kristoffer som det sidste, inden vi først får svaret om en uge. Hvad sagde han? »Spændende«? Det er han vist den eneste, der synes. Nej, »Dobbeltspil« viser sig at være enmission impossible.Afsløret og stemt hjem! På den baggrund er det ikke til megen nytte, atEllen Hillingsømed den dybe stemme og den intense energi er god til at sænke hovedet og løfte blikket direkte ind i linsen. Dermed er hun den bedste vært, »Forræder« aldrig har haft, selvom hun ikke får lov til at interagere med andet end kameraerne. I stedet indtager hun en fjern rolle som en en slags Big Sister i det højteknologiske overvågningsrum, hvorfra hun forsøger at forklare reglerne, som om det var umagen værd. Koldkrigsmuseum Stevnsfort er rammen om »Dobbeltspil«.Fold sammenLæs mereFoto: DR. Hun kan så til gengæld få hjælp af supercomputeren O til at hundse rundt med deltagerne – velsagtens indsat i et forsøg på at give prorammet lidt højteknologisk James Bond-fornemmelse. O kan styre og ændre spillet gang, forstår vi. Eller som Ellen Hillingsø fortæller os det: »O hører alt. O ser alt.« Jeg kan så godt garantere for, at O næppe ser »Dobbeltspil«. »Dobbeltspil«. DR1 fredag kl. 20. Kan streames på dr.tv. ",
        "metadata": {
            "source": "https://www.berlingske.dk/skaerm/drs-forsoeg-paa-at-myrde-forraeder-er-et-faelt-flop",
            "image_url": null,
            "publication_time": "Mandag d. 28. oktober 2024, kl. 19.22",
            "author": "Jakob Steen Olsen",
            "related_links": [],
            "attachments": []
        }
    }
}