{
    "version": "1.0",
    "document": {
        "id": 14313,
        "title": "Novo Nordisk starter milliardbyggeri i USA",
        "content": "USA har længe været en pengemaskine for Novo Nordisk, og i de seneste år har den kørt i allerhøjeste fart. For at kunne leve op til efterspørgslen har diabetesgiganten fra Bagsværd nu begyndt byggeriet af en enorm fabrik. Det sker i byen Clayton i delstaten North Carolina ved siden af en eksisterende fabrik. Den nye fabrik får 700 medarbejdere, og byggeriet vil koste to milliarder dollar svarende til lidt over 13 milliarder danske kroner.  - Efterspørgslen efter god diabetesbehandling stiger i takt med den stigende udbredelse af diabetes i USA, skriver administrerende direktør Lars Rebien Sørensen i en meddelelse. - Jeg er stolt over at kunne tage det første spadestik til vores nye fabrik. Dette anlæg kommer til at spille en afgørende rolle i forhold til at imødekomme behovene hos mennesker med diabetes i USA de næste mange år, tilføjer han.  USA er verdens største og mest lukrative marked for medicin. Trods visse udfordringer har Novo Nordisk oplevet markant fremgang i landet de sidste mange år. I 2015 omsatte Novo Nordisk samlet for 108 milliarder kroner, og 57 af dem blev tjent i USA.  Det danske selskab har en markedsandel på 38 procent i USA, der har et decideret fedme og diabetesproblem. I 2012 havde 29,1 millioner amerikanere diabetes ifølge American Diabetes Association. 86 millioner havde forstadier til diabetes. Den nye fabrik skal lave ingredienserne til Novo Nordisk store håb for fremtiden, diabetesbehandling i pilleform, samt stoffer til eksisterende insulin.",
        "metadata": {
            "source": "https://www.berlingske.dk/virksomheder/novo-nordisk-starter-milliardbyggeri-i-usa",
            "image_url": "https://berlingske.bmcdn.dk/media/cache/resolve/image_x_large/image/25/254071/12808530-rb-plus-otte-selskaber-trkker-skattelsset.jpg",
            "publication_time": "Tirsdag d. 29. marts 2016, kl. 09.42",
            "author": null,
            "related_links": [],
            "attachments": []
        }
    }
}