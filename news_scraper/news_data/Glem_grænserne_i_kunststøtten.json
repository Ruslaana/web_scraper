{
    "version": "1.0",
    "document": {
        "id": 20375,
        "title": "Glem grænserne i kunststøtten",
        "content": "Hvorfor udstiller danske billedkunstnere på stribe i England? Margot Heller, som leder et af Londons væsentligste gallerier for nutidskunst, udtalte sidste år til Børsen, at hun ikke så de mange udstillinger som en dansk bevægelse, men at kunstnerne vises, »fordi de er interessante at vise i London, har internationalt udsyn og er veletablerede internationalt«. Uden at være arrogant kan man vel sige, at Margot Hellers svar ikke burde komme bag på nogen. Vi inviterer jo heller ikke udenlandske kunstnere til Danmark, fordi de er amerikanere, brasilianere eller tyskere, men fordi deres kunst bidrager til at berige kunsten i Danmark og skabe kunstneriske oplevelser for det danske publikum. Det betyder med andre ord mindre, hvor den gode kunst kommer fra. Dens kvalitet er ikke bundet op på dens nationalitet, og den finder sit publikum uafhængigt af landegrænserne. Mange vil hævde, at det ikke er noget nyt, for danske kunstnere er til alle tider blevet inspireret af udlandet og har rejst verden rundt, hvis de kunne finde penge til det. Det er sandt, men der er en meget væsentlig forskel fra før til nu: Globaliseringen spiller i dag en langt større rolle i kunstens hverdag end tidligere. Det mærker den enkelte kunstner, der rejser ud, men det mærker i høj grad også de byer og lande, hvor kunstnerne søger hen. Kunst søger inspiration dér, hvor god og spændende kunst sker, og dér, hvor der er stærke netværk at indgå i. De attraktive netværk findes i dag i for eksempel Mexico City, Istanbul, New York og Berlin. I Statens Kunstråd arbejder vi for at fremme kunsten i Danmark og dansk kunst i udlandet. Og vi mener, det betyder meget for både kunstnerne, kunstpublikummet og landet som sådan, når kunstnerne hellere rejser ud end ind. Derfor må vi naturligt nok spørge, hvorfor Danmark ikke er blevet sådan et »site« på kunstens verdenskort? Og i forlængelse heraf: Hvad kan vi som råd gøre for at ændre det billede, så det ikke kun er i Berlin og Mexico City, men også i København, de stærke netværk findes? Vi mener faktisk, at det er en af rådets vigtigste opgaver at være med til at gøre Danmark til et internationalt kunstvæksthus, hvor både danske og udenlandske kunstnere kan mødes og vokse. Derfor udfordrer vi i disse år den gængse kunststøttepraksis, idet vi ikke længere kun giver kunststøtte til danske kunstnere, men også til udenlandske kunstnere, der vil arbejde i Danmark. Og derfor har vi skabt en række konkrete initiativer, der knytter bånd mellem danske og udenlandske kunstnere i Danmark, således at de attraktive kunstneriske netværk her i landet styrkes. Vi har for eksempel netop skabt en international pendant til den såkaldte DIVA (Danish International Visiting Artists) ordning. Den ordning har hidtil fungeret således, at danske kunst- og kulturinstitutioner, kommuner og andre aktører kunne få støtte til at invitere udenlandske kunstnere og kunstnergrupper til at opholde sig og arbejde i Danmark i en længere periode. Over 30 udenlandske kunstnere har virket her, siden ordningen trådte i kraft, og det har været med til at skabe levedygtige netværk mellem danske og udenlandske kunstnere. Vi har derfor nu udvidet ordningen, så også danske kunstnere kan få mulighed for at tage på længere arbejdsophold hos udenlandske kunst- og kulturinstitutioner. Vi har også i januar i år lanceret en mentorordning, hvor en herboende kunstner med anden etnisk baggrund kan få tilknyttet en erfaren dansk kunstner som mentor i ét år. Mentoren skal gøre det nemmere for kunstneren at etablere sig på den danske kunstscene. Mentoren kan f.eks. hjælpe sin mentee med at opbygge professionelle, kunstneriske netværk og formidle viden om, hvordan det danske kunststøttesystem fungerer. Et tredje eksempel er det nye research light-program for udenlandske kunstnere, kuratorer og kunstformidlere. Programmet skal give en let og hurtig adgang til den danske kunstscene. Vi betaler her kunstnerens, kuratorens eller formidlerens rejseomkostninger, hjælper dem med de oplysninger, de søger, og lader så den enkelte tilrettelægge sit eget program. Det betyder, at vi uden at sætte det helt store maskineri i gang giver gæsterne mulighed for at danne sig et indtryk af, hvad der sker i netop det hjørne af den danske kunstverden, de er interesseret i, og skabe de kontakter, som kan hjælpe med at få dansk kunst eksponeret internationalt. Med de nye initiativer styrker vi i Statens Kunstråd det internationale sigte i vores arbejde med at støtte kunst. Det vil forhåbentlig skabe grundlaget for markante kunstneriske begivenheder i Danmark med både danske og udenlandske kunstnere. Og det vil være med til at styrke de kunstneriske netværk. Men vi har brug for, at alle relevante parter - politikere, fonde, kulturinstitutioner og kunstnere - tager del i diskussionen om fremtidens kunststøtte. En diskussion, som i vores øjne skal bringe os til en kulturpolitik, som er langt mere internationalt rettet, end tilfældet er i dag, og hvor grundpræmisserne må være, at kunst ikke er et nationalt anliggende, og at kunsten ikke kender nogen grænser.",
        "metadata": {
            "source": "https://www.berlingske.dk/kommentatorer/glem-graenserne-i-kunststoetten",
            "image_url": "https://berlingske.bmcdn.dk/media/cache/resolve/image_x_large/image/87/878817/2414046-kommentar.jpg",
            "publication_time": "Lørdag d. 03. april 2010, kl. 22.30",
            "author": null,
            "related_links": [],
            "attachments": []
        }
    }
}