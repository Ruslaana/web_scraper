{
    "version": "1.0",
    "document": {
        "id": 6986,
        "title": "Studerende: ChatGPT er en bombe under unges evne til at tænke, lære og forstå",
        "content": "I min hverdag som universitetsstuderende fylder brugen af ChatGPT meget. En almindelig praksis er for eksempel at »chatte« en tekst – det vil sige, at man i stedet for selv at læse teksten, læser et resumé af teksten skrevet af ChatGPT. Herudover bruges ChatGPT også til at generere tekststykker og forklare begreber. Der er ingen grund til selv at skrive eller tænke sig grundigt om, når »chatten« kan gøre begge dele hurtigere og bedre end en selv. Som studerende ved jeg således alt om, hvor tidsbesparende og effektivt et værktøj, ChatGPT er – og alligevel er jeg stærkt kritisk over for den måde, vi bruger det på. For det første lærer vi ganske enkelt væsentligt mindre. Det skyldes, at læring både krævertidogengagement. Når man blot læser et resumé af en tekst, eller »chatten« skriver store dele af ens opgave, bruger man ganske enkelt ikke den nødvendige tid til at få indlært stoffet i dybden. Herudover kræver læring aktivt engagement. Man lærer bedst ved at stille spørgsmål til materialet, undre sig, lave forbindelser til allerede eksisterende viden eller forklare det, man har læst, til andre. ChatGPT gør derimod, at man bliver en passiv forbruger af viden. Man får forklaret begreber, skrevet tekststykker osv. Man slipper derfor selv for at tænke, men engagerer sig dermed også væsentligt mindre. For det tredje skader brugen af ChatGPT selveevnentil at tilegne sig viden. Læring forudsætter en veludviklet koncentrationsevne, og at man kan tænke sig dybt og grundigt om. ChatGPT hjælper en så meget, at man ikke får trænet tænke- og koncentrationsevnen. På samme måde får man ikke opøvet evnen til at forstå komplicerede begreber og sammenhænge, når »chatten« nemt og velvilligt leverer et svar. Man kan derfor sammenligne vi studerendes brug af ChatGPT med den velkendte metafor om at tisse i bukserne, når det er koldt. Det er hurtigt, nemt og lækkert. Men samtidig undergraver man hele ideen bag det at studere og tilegne sig viden. Hvis ovenstående bare er delvist korrekt – at rigtig mange danske unge lærer for lidt og mangler tilstrækkelig evne til at tilegne sig viden – er vi som samfund derfor slet ikke bevidste nok om den potentielle trussel, som ChatGPT udgør. »Læring forudsætter en veludviklet koncentrationsevne, og at man kan tænke sig dybt og grundigt om. ChatGPT hjælper en så meget, at man ikke får trænet tænke- og koncentrationsevnen,« skriver David Molin.Fold sammenLæs mereFoto: Michael Drost-Hansen. Der er kort sagt brug for et opgør med den måde, uddannelsesinstitutioner og vi studerende tænker om og omgås ChatGPT. Først og fremmest bør uddannelsesinstitutioner i mine øjne oplyse om, hvordan man rent faktisk (ind)lærer. At læring som nævnt kræver tid og engagement. Nogle vil måske indvende, at dette er at tale ned til unge, men for mig at se er det en nødvendig konsekvens af en teknologisk udvikling, som har overhalet os alle indenom. En anden væsentlig årsag til den massive brug af ChatGPT er i mine øjne, at mange af mine medstuderende kæmper med at finde motivation og mening med uddannelse. For min generation er uddannelse i høj grad et selvrealiseringsprojekt, hvor vi har fået at vide, at vi skal læse det, vi har lyst til. Det store fokus på vores egen subjektive følelse af lyst har den lidt paradoksale effekt, at når man er træt mandag morgen eller har et fag, man finder kedeligt, har mange svært ved at finde motivationen. Uddannelsesinstitutionerne kan derfor med fordel sætte uddannelse ind i en lidt større sammenhæng end den rent subjektive. Betone, at det er meningsfuldt at lære noget for samfundets skyld. At man ikke kun skal møde op mandag morgen klokken 8 for sin egen, men også for andres skyld. Den bedste forelæser, jeg har haft, var netop en, som tydeligt sagde, at det, vi lærer i hans fag, har stor betydning for andre mennesker, og at det derfor er vigtigt, at vi lytter efter. Det skaber motivation og modvirker lysten til at hoppe over, hvor gærdet er lavest – med ChatGPT. Herudover har vi studerende naturligvis også selv et ansvar. At tage en uddannelse er vores job, og vi kan derfor med rette forvente af os selv og hinanden, at vi tager vores job seriøst. Vi har derfor et fælles ansvar for at skabe en kulturændring, hvor ChatGPT ikke er en del af normalen. David Molin er statskundskabsstuderende ",
        "metadata": {
            "source": "https://www.berlingske.dk/kommentarer/studerende-chatgpt-er-en-bombe-under-unges-evne-til-at-taenke-laere-og",
            "image_url": "https://berlingske.bmcdn.dk/media/cache/resolve/image_x_large/image/191/1916664/24941452-studerende-et-flles-ansvar-for-at-skabe-en-kultur.jpg",
            "publication_time": "Torsdag d. 01. maj 2025, kl. 16.40",
            "author": null,
            "related_links": [],
            "attachments": []
        }
    }
}