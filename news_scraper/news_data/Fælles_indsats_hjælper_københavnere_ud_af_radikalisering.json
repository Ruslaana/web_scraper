{
    "version": "1.0",
    "document": {
        "id": 1316,
        "title": "Fælles indsats hjælper københavnere ud af radikalisering",
        "content": "Mentorforløb og andre indsatser har hjulpet 11 københavnere ud af den farezone, hvor de risikerede at blive radikaliseret og tiltrukket af islamistiske, højre- og venstreradikale miljøer. I stedet var de inden for 12 måneder alle i uddannelse eller beskæftigelse – og ikke længere såkaldt »radikaliseringstruede«. Det viser en status, som VINK netop har foretaget for Københavns Kommune. VINK står for Viden, Inklusion, København og arbejder med at forebygge, at særligt unge borgere bliver tiltrukket af ekstreme religiøse og ideologiske miljøer. »Jeg er utroligt glad for, at vi har VINK, og tilskriver det en stor del af æren for, at vi i tre år ikke har oplevet et terroranslag i København. Det er selvfølgelig også politiets fortjeneste, men jeg tror, at deres forebyggende arbejde er med til at give os en tryggere by,« siger beskæftigelses- og integrationsborgmester i Københavns Kommune Cecilia Lonning-Skovgaard (V). FAKTAOm VINKVINK står for Viden, Inklusion og København.VINK arbejder med at forebygge, at særligt unge borgere bliver tiltrukket af ekstreme ideologiske eller religiøse fællesskaber – det sker blandt andet gennem tilbud om mentorforløb. VINK har to faste medarbejdere og cirka ti mentorer og forældrecoaches, og derudover har VINK et samarbejde med andre fagpersoner som socialrådgivere, jobkonsulenter, SSP-konsulenter med flere. I særligt alvorlige tilfælde er SSP-København og Den Kriminalpræventive Sektion i Københavns Politi med inde over.Forældrecoaches og mentorer arbejder med at styrke familierne rundt om de radikaliseringstruede borgere, og man har fokus på at hjælpe dem i gang med uddannelser eller job. Derudover arbejder man med at styrke københavnske institutioner i, hvordan de kan forebygge radikalisering, ligesom man tilbyder oplæg på arbejdspladser om emnet.Kilde: vink.kk.dkFOLD UD VINK står for Viden, Inklusion og København. VINK arbejder med at forebygge, at særligt unge borgere bliver tiltrukket af ekstreme ideologiske eller religiøse fællesskaber – det sker blandt andet gennem tilbud om mentorforløb. VINK har to faste medarbejdere og cirka ti mentorer og forældrecoaches, og derudover har VINK et samarbejde med andre fagpersoner som socialrådgivere, jobkonsulenter, SSP-konsulenter med flere. I særligt alvorlige tilfælde er SSP-København og Den Kriminalpræventive Sektion i Københavns Politi med inde over. Forældrecoaches og mentorer arbejder med at styrke familierne rundt om de radikaliseringstruede borgere, og man har fokus på at hjælpe dem i gang med uddannelser eller job. Derudover arbejder man med at styrke københavnske institutioner i, hvordan de kan forebygge radikalisering, ligesom man tilbyder oplæg på arbejdspladser om emnet. Kilde: vink.kk.dk I alt har VINK modtaget 189 henvendelser om borgere, der udviste bekymrende adfærd, og de henvendelser er både kommet ind via en national hotline, VINKs egen hotline og politiet, hvor bekymrede borgere, pårørende og fagpersoner tager kontakt – og det er overvejende den sidste gruppe, der henvender sig. Af de henvendelser var 20 vurderet til at være begrundede, hedder det i redegørelsen for årene 2016 og 2017. I den periode sagde 14 personer ja tak til et forløb, og heraf afsluttede de 11 med et positivt resultat. »Det er positivt, at de har vendt deres liv og ikke længere er til fare for samfundet,« siger radikaliserings- og terrorforsker Magnus Ranstorp. I syv tilfælde har borgerne valgt at sige nej tak til at samarbejde med kommunen, og i de sager genfremsætter man fra VINKs side tilbuddet om hjælp efter tre måneder og igen efter seks måneder – ligesom politiet er med på sidelinjen.  Ifølge Magnus Ranstorp er tallene dog overraskende små, og han havde forventet, at hjemvendte syrienskrigere ville påvirke statistikkerne i opadgående retning. Og han tror, at København vil få større udfordringer i fremtiden. »Jeg tror, at de virkelige udfordringer kommer fremover, når flere personer, som har været i Syrien, vender hjem igen, og dem, som er vendt hjem, bliver løsladt fra fængsel. Det vil vi se en effekt af.« Den største del af de 20 personer, man har taget kontakt til, er personer, der viser tegn på radikalisering relateret til militant islamisme, oplyser Københavns Kommune. Og Cecilia Lonning-Skovgaard vurderer også, at det kan blive en udfordring i fremtiden: »Vi har haft problemer med københavnske unge, der tog til Syrien. Lige nu begynder vi at se et mønster, hvor de vender hjem, og der er det ekstremt vigtigt, at vi har fat i dem, så vi sikrer, at vi har hånd i hanke med dem,« siger hun og tilføjer: »Målsætningen er, at vi gør vores for at forhindre yderligere radikalisering og dermed også gør vores for at forhindre terrorhandlinger.« Ved siden af den direkte forebyggende indsats for de udsatte borgere afholder VINK også coachforløb for forældre og pårørende samt oplæg for de medarbejdere i kommunen, der har direkte kontakt med de unge – 2.100 lærere, socialrådgivere og pædagoger deltog i perioden 2016-2017. ",
        "metadata": {
            "source": "https://www.berlingske.dk/samfund/faelles-indsats-hjaelper-koebenhavnere-ud-af-radikalisering",
            "image_url": "https://berlingske.bmcdn.dk/media/cache/resolve/image_x_large/image/0/3592/20680520-.jpg",
            "publication_time": "Tirsdag d. 17. april 2018, kl. 07.30",
            "author": "Jonas Stenbæk Christoffersen",
            "related_links": [],
            "attachments": []
        }
    }
}