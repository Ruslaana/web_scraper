{
    "version": "1.0",
    "document": {
        "id": 4315,
        "title": "En tur i »salonvognen« og Løkkes kenyanske løveskjorte: Onsdag aften bliver Christiansborg til et auktionshus",
        "content": "Margrethe Vestager har strikket en elefantbamse, Lars Løkke har doneret sinfamøse kenyanske løveskjorte, og Jakob Ellemann-Jensen giver en flaske ukrainsk vodka, som han erhvervede sig på en tur til Ukraine. Anledningen er den auktion, som rykker ind i Landstingssalen på Christiansborg onsdag aften. Den samlede politiske ungdom står nemlig bag en støtteauktion, som har til formål at rejse penge til Ukraine. »Ungdomspartierne er jo på mange måder et lukket økosystem i den forstand, at vi alle sammen kender hinanden på kryds og tværs, men vi har jo ikke særligt mange dagsordener til fælles. Men alligevel er støtten til Ukraine det sted, hvor vi meget entydigt har kunnet samle os,« siger den ene af initiativtagerne, Magnus Hegelund, der er formand for Radikal Ungdom København. Han bliver bakket op af William Viksø-Nielsen, der er den anden initiativtager samt formand for Venstres Ungdom København: »Der har været kæmpe opbakning på tværs af partiskæl, så jeg er glad for, at vi kan vise på tværs af den danske ungdom, at det her virkelig er noget, der betyder noget for os alle,« siger han. Det danske auktionshus Bruun Rasmussen har stillet en auktionarius til rådighed kvit og frit, og såvel moderpartierne som ungdomspartier har doneret flere ting og oplevelser, som der i aften vil blive budt på. Pengene fra auktionen går ubeskåret til Den danske Ukraine komité, hvor den tidligere vicestatsminister og formand for Venstre Jakob Ellemann-Jensen er formand. Og netop Ellemann skal da også tale ved auktionen, som han mener »sender et klart signal til den ukrainske befolkning om, at vi er på deres side«: »Det er smukt, at alle politiske ungdomsorganisationer bakker op om initiativet. Det er et tegn på, at ungdommen i Danmark er helt klar over, at fred og frihed ikke kommer af sig selv,« udtaler Jakob Ellemann i en skriftlig kommentar til Berlingske. Den ukrainske ambassadør deltager også ved auktionen, som også har modtaget donationer fra blandt andre Pia Olsen Dyhr, Troels Lund Poulsen og Inger Støjberg – henholdsvis en ukrainskstrikket hue, en kasket, Venstre-manden har fået foræret af ukrainske styrker, samt en tur med Støjberg i »salonvognen«, også kendt som pølsevognen oppe på Amagertorv.",
        "metadata": {
            "source": "https://www.berlingske.dk/politik/en-tur-i-salonvognen-og-loekkes-kenyanske-loeveskjorte-onsdag-aften-bliver",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914090/24936645-onsdag-aften-afholder-de-ungdomspartierne-en-sttt.jpg",
            "publication_time": "Onsdag d. 23. april 2025, kl. 13.54",
            "author": "Camille Koeller",
            "related_links": [],
            "attachments": []
        }
    }
}