{
    "version": "1.0",
    "document": {
        "id": 5795,
        "title": "Nu er arnestedet til kæmpe strømnedbrud endelig fundet",
        "content": "Arnestedet til det kæmpemæssige strømnedbrud, som 28. april mørkelagde Spanien og Portugal, ser nu endelig ud til at være fundet. Et pludseligt tab af strøm på en transformatorstation i Granada i Andalusien i Sydspanien var ifølge den spanske energiminister, Sara Aagesen, det, derfik dominobrikkerne til at vælte. Sekunder senere faldt også transformatorstationer i Badajoz og Sevilla ud, hvilket så efterlod Den Iberiske Halvø uden strøm i op til et helt døgn, skriver nyhedsbureauet Reuters. Det stårfortsat ikke klart, hvad årsagen til udfaldet er. Det medførte et tab af 2,2 gigawatt elektricitet. Det er første gang, at de spanske myndigheder præcis kan fortælle, hvor det først gik galt. Adskillige undersøgelser er i gang for at finde årsagen, og disse vil ifølge ministeren tage tid, ligesom der sandsynligvis ikke vil være enkle svar. »Vi analyserer millioner af data. Vi fortsætter med at gøre fremskridt med at identificere, hvor strømtabene skete, og vi ved allerede, at de begyndte i Granada, Badajoz og Sevilla,« siger Sara Aagesen. Ifølge Spaniens svar på Energinet, REE, var der forud for udfaldet ingen hændelser på hovedtransmissionsnettet. Dette tyder på, at fejlen opstod på produktionsanlæg eller et sted på de mindre transmissionsnet. De hidtidige undersøgelser udelukker ifølge ministeren, at nedbruddet skyldtes et cyberangreb. Også en ubalance mellem udbud og efterspørgsel samt utilstrækkelig kapacitet i elnettet kan udelukkes. Det har været vurderet, atnedbruddet har kostet de to landeop til 4,5 milliarder euro (33,6 milliarder kroner) på bruttonationalprodukterne. Der har været talt om, at en for stor afhængighed af vedvarende energi kunne være årsagen. Minutter før alt gik i sort, kom 60,64 procent af al strøm i Spanien fra solceller. Der arbejdes sideløbende med efterforskningen på atforstærke elforbindelserne til Spanien fra Frankrig. Her var der på den sorte dag udfald i en time, før det lykkedes for franskmændene at genetablere strømforsyningerne til det nordlige Spanien. Minutter før alt gik i sort, fik det spanske elnet leveret 60,64 procent af sin strøm fra solceller, 12 procent fra vindmøller og 11,6 procent fra atomkraftværker. Spanien er et af de lande, der satser allermest på grøn energi i skiftet væk fra fossile brændstoffer. 43 procent af Spaniens energi kommer nu fra vind og sol, 20 procent fra atomkraft og 23 procent fra fossile brændstoffer.  ",
        "metadata": {
            "source": "https://www.berlingske.dk/virksomheder/nu-er-arnestedet-til-kaempe-stroemnedbrud-endelig-fundet",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921640/24951441-der-var-ingen-hndelser-p-hovedtransmissionsnette.jpg",
            "publication_time": "Torsdag d. 15. maj 2025, kl. 10.33",
            "author": "Thomas Breinstrup",
            "related_links": [],
            "attachments": []
        }
    }
}