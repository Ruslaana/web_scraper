{
    "version": "1.0",
    "document": {
        "id": 3631,
        "title": "Den moderne reguleringssocialisme er nøjagtigt lige så farlig som traditionel socialisme",
        "content": "Socialisme er troen på, at samfundet bedst planlægges og styres oppefra af politikere, bureaukrater og eksperter. Modsat socialister mener borgerlige, at samfundet bedst styres nedefra af borgerne selv via frivilligt samarbejde i virksomheder og civilsamfundet. Socialismen har de seneste årtier iklædt sig nye klæder. Traditionel socialisme handlede om statsligt ejerskab af produktionsapparatet. Moderne reguleringssocialisme søger ikke at opnå kontrol med virksomhederne gennem ejerskab, men gennem statslig regulering. Reguleringssocialisme er mere subtil, fordi en vis regulering er ønskeligt. Derfor kan det være svært at afgøre, hvornår regelbyrden er blevet så omfattende, at vi har krydset den røde linje fra en markedsvenlig regulering, der respekterer borgernes frihed, til socialistisk central planlægning, der undertrykker borgernes frihed, virketrang og kreativitet. Vi er i faretruende grad på vej over denne røde linje. Mængden af regler vokser fortsat hvert år. Et eksempel er etnyt EU-direktiv om løngennemsigtighed, der skal implementeres senest i 2026. Alle virksomheder – store som små – bliver pålagt regler for, hvordan de må aflønne deres medarbejdere. Virksomhederne skal inddele medarbejderne i kategorier, og de skal udarbejde såkaldt »objektive« kriterier for, hvordan aflønningen af den enkelte medarbejder skal fastlægges. Individuel forhandling kan stadig foregå, men det skal være indenfor rammerne af et bureaukratisk lønsystem, som alle virksomheder skal udarbejde, følge og rapportere om. »Direktivet indfører ovenikøbet en omvendt bevisbyrde, hvor virksomheder skal dokumentere, at lønforskelle ikke skyldes køn, hvilket kan medføre bøder ved overtrædelser. Omvendt bevisbyrde er en uskik i en retsstat.«Fold sammenLæs mereFoto: Linda Kastrup. Det er en begrænsning af virksomhedernes ledelsesret, som i Danmark ellers har været et rodfæstet princip siden Hovedaftalen og Septemberforliget fra 1899. EU bør slet ikke blande sig i den slags. Direktivet indfører ovenikøbet en omvendt bevisbyrde, hvor virksomheder skal dokumentere, at lønforskelle ikke skyldes køn, hvilket kan medføre bøder ved overtrædelser. Omvendt bevisbyrde er en uskik i en retsstat. De administrative byrder bliver store – især for små og mellemstore virksomheder uden HR-afdelinger og jurister. Det vil svække iværksætteriet, konkurrence, innovation og vækst. De store virksomheder kan derimod leve med dette. På nogle måder kan det være en fordel for dem, at deres små konkurrenter pålægges byrder, der gør det vanskeligere for dem at vokse og blive til store konkurrenter. Det er derfor de små virksomheder, vi skal tage hensyn og lytte til i højere grad end de store, når vi skal vurdere den slags regulering. På klimaområdet hersker efterhånden næsten rendyrket socialistisk planøkonomi. Det kan medføre katastrofale utilsigtede konsekvenser, fordi centralplanlæggeren umuligt kan overskue konsekvenserne af de centrale beslutninger, man presser ned over befolkningen. Et dybt tragisk eksempel på dette udspillede sig i nullerne, hvor politikerne i mange lande valgte at fremme anvendelsen af første generations biobrændsler. Det førte til en omlægning af fødevareafgrøder til brændstofafgrøder. Ifølge enanalysefra Verdensbanken førte det til noget nær en fordobling af fødevarepriserne. »Den moderne reguleringssocialisme er nøjagtigt lige så farlig som traditionel socialisme.«Fold sammenLæs mereFoto: Linda Kastrup. Millioner af verdens fattigste blev påført unødig lidelse, som førte til fejlernæring og død. Etstudiei Science viste, at klimapolitikken førte til både ødelæggelse af natur og – stik imod hensigten – øget udledning af CO₂. Klimaøkonomer anbefaler en markedsbaseret klimapolitik: Indfør en ensartet CO₂-afgift, men drop al anden regulering. Afgiften skaber det nødvendige incitament hos borgerne til at træffe decentrale klimaoptimale beslutninger uden behov for central regulering. Hver enkelt borger og virksomhed får et incitament til at reducere udledningen på den måde, der passer bedst til deres individuelle, konkrete virkelighed. CO₂-reduktionen opnås langt mere effektivt, end hvis borgerne skal følge bureaukratiske regler. Men EU indfører mere og mere planøkonomisk reguleringssocialisme. EU har i sitaffaldsdirektivlavet detaljerede måltal for, hvor stor en andel af forskellige slags, der skal genanvendes i 2025 og 2040, selvom ingen ved, hvordan målene skal nås, eller hvad det kommer til at koste. Der er lignende regler for, hvor meget CO₂-udledning konkrete nybyggerier må indebære og så videre. Den moderne reguleringssocialisme er nøjagtigt lige så farlig som traditionel socialisme. Socialismen har altid skabt kaos, ufrihed og fattigdom. Det kommer reguleringssocialismen også til at gøre, hvis vi ikke formår at tæmme den og rulle den tilbage. Martin Ågerup er økonom, forfatter, kommentator, foredragsholder og i bestyrelsen for Den Berlingske Fond ",
        "metadata": {
            "source": "https://www.berlingske.dk/kommentatorer/den-moderne-reguleringssocialisme-er-noejagtigt-lige-saa-farlig-som",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911792/24932141-martin-gerup-fonsmark-prisen-2024.jpg",
            "publication_time": "Fredag d. 18. april 2025, kl. 11.55",
            "author": "Martin Ågerup",
            "related_links": [],
            "attachments": []
        }
    }
}