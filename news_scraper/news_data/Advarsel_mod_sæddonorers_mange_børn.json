{
    "version": "1.0",
    "document": {
        "id": 13606,
        "title": "Advarsel mod sæddonorers mange børn",
        "content": "Danmark er storeksportør af sæd til fertilitetsbehandling, men der er ingen kontrol med, hvor mange udenlandske børn, den samme donor kan være ophavsmand til. Herhjemme blev der sidste efterår indført et loft på 12 danske børn per donor. Men tal fra sædbanken Cryos viser, at en enkelt donor har leveret sæd helt op til 725 gange til insemineringsforsøg verden over. Den manglende kontrol bekymrer formanden for Dansk Selskab for Genetisk Medicin, professor Jens Michael Hertz, fordi det øger risikoen for en stor spredning af arvelige sygdomme. »En syg donor kan få følger for rigtig mange børn,« siger han. Næstformanden for Dansk Fertilitetsselskab, Jakob Ingerslev, mener også, at reglerne bør ændres. »Kæden knækker, når vi taler om en fuldstændig absurd, ubegrænset eksport til udlandet. Personligt mener jeg, at der burde være en grænse,« siger han. Berlingske har de seneste dage beskrevet, hvordan sæddonoren Henrik Koch i 1980erne leverede cirka 100 portioner sæd i den tro, at han var rask. Senere viste det sig, at han har givet en arvelig sygdom videre til halvdelen af sine børn. Thomas Ploug, der er formand for den gruppe i Etisk Råd, som beskæftiger sig med fertilitetsbehandling, foreslår en mere omfattende screening af donor og sæd for at undgå, at sygdomme gives videre. »Jeg synes ikke, man skal lade være med at gøre det af økonomiske grunde,« siger han.  I Sundhedsstyrelsen siger enhedschef Anne-Marie Vangsted, at styrelsen ikke kan regulere, hvor mange børn en donor må være ophavsmand til uden for Danmark. Folketingets sundhedsetiske ordførere drøfter dog i øjeblikket, om den praksis skal ændres i forbindelse med en justering af reglerne om kunstig befrugtning. Direktør Ole Schou fra sædbanken Cryos med kunder i over 50 lande finder debatten forfejlet. »Der er ikke videnskabelig basis for at lægge grænsen på det ene eller andet.«",
        "metadata": {
            "source": "https://www.berlingske.dk/samfund/advarsel-mod-saeddonorers-mange-boern",
            "image_url": "https://berlingske.bmcdn.dk/media/cache/resolve/image_x_large/image/21/213955/6262991-bm.jpg",
            "publication_time": "Tirsdag d. 26. marts 2013, kl. 22.30",
            "author": "Eva Jung",
            "related_links": [],
            "attachments": []
        }
    }
}