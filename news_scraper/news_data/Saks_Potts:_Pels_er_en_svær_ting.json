{
    "version": "1.0",
    "document": {
        "id": 14311,
        "title": "Saks Potts: Pels er en svær ting",
        "content": "Der er en grund til, at Kopenhagen Fur har hyret talrige designere, unge som gamle, ukendte som etablerede, og brugt millioner af kroner på at knække koden for, hvordan man bruger lidt pels på et stykke tøj, så man holder prisen nede, men stadig nok til at det ser eksklusivt ud. At det ikke er lykkedes, beviser bare, hvor sindssygt svært det er at lave andet end det, der kommer til at ligne præcis, hvad det er: Den fattige dames frakke med en bid pels på, fordi hun ikke havde råd til pels fra top til tå. Det blev heller ikke Saks Potts, som løste det problem, da de holdt show på »The Lab« på Ydre Nørrebro. En frakke med dutter af ræve (i to fine farver, bevares, den lyseblå er lige så pæn, som da Freya Dalsjø viste den første gang) ligner stadig en frakke, nu bare med pelsdutter på, og en sort velsiddende frakke med manchetter om ærmerne er stadig ikke en pels. Til gengæld må pelsleverandørerne klappe i deres små hænder over, hvordan Saks Potts arbejder med materialet, når de laver hele pelse. Den korte lyseblå mink med blomster var perfekt afslappet og stadig eksklusiv. Pelsene i tibetansk lam, både i farver og i nuancer af brun var lige præcis så afslappede, at de kommer til at fungere på både unge og gamle. Den klippede rulam var fantastisk og den flabede brug af både mink, rævekrave og bånd bagpå i polarræv var faktisk forrygende i al sin smagløse overdådighed. Saks Potts, der begyndte med at lave pels, har nu også en tøjkollektion. Sidst var den decideret dårlig, underligt flad, som om den var tegnet på papir og syet op uden at tage højde for, at kroppen er buet og bugtet. Denne gang var den ordentligt konstrueret og sad rigtigt på kroppen, men de ternede kjoler, sæt og frakker gør ingen forskel i modeverdenen, lige som prints i skrappe farver ikke var mindeværdige. Men når damerne laver pels, gør de det godt. Det skal de blive ved med. Også at eksperimentere med, hvordan man kan gøre pelsen mere tilgængelig. ",
        "metadata": {
            "source": "https://www.berlingske.dk/design/saks-potts-pels-er-en-svaer-ting",
            "image_url": "https://berlingske.bmcdn.dk/media/cache/resolve/image_x_large/image/46/464103/14324543-12.jpg",
            "publication_time": "Onsdag d. 10. august 2016, kl. 19.30",
            "author": "Sarah Skarum",
            "related_links": [],
            "attachments": []
        }
    }
}