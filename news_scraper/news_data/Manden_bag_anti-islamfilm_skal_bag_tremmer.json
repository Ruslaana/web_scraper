{
    "version": "1.0",
    "document": {
        "id": 15018,
        "title": "Manden bag anti-islamfilm skal bag tremmer",
        "content": "USA: Med den anti-islamiske film »The Innocence of Muslims« lagde instruktøren i ovnen til protester i adskillige muslimske lande over USA, til angreb på ambassadebygninger og sågar til drab på amerikanske ambassademedarbejdere. Men det er ikke derfor, at den californiske mand nu ryger i fængsel. Ifølge Reuters har han en dom for banksvindel, og fordi han overtrådte reglerne for prøveløsladelse i forbindelse med netop den islamkritiske, kontroversielle film, blev han onsdag sendt tilbage bag tremmer. Den egyptiskfødte kristne mand, som bliver kaldt Nakoula Basseley Nakoula, indrømmede i retten i Los Angeles, at han havde overtrådt en række regler under prøveløsladelsen.  En af overtrædelserne indebar, at han brugte et falsk navn. Et navn, som skuespillerne i hans film også har afsløret, at han brugte, da han producerede filmen. ",
        "metadata": {
            "source": "https://www.berlingske.dk/internationalt/manden-bag-anti-islamfilm-skal-bag-tremmer",
            "image_url": "https://berlingske.bmcdn.dk/media/cache/resolve/image_x_large/image/59/595876/5794292-islam-unrest-film-us-court.jpg",
            "publication_time": "Torsdag d. 08. november 2012, kl. 00.26",
            "author": null,
            "related_links": [],
            "attachments": []
        }
    }
}