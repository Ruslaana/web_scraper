{
    "version": "1.0",
    "document": {
        "id": 17422,
        "title": "Ud med det kropumulige kvindebillede!",
        "content": "En kvindelig ansat på Femina vejer gennemsnitligt 63,3 kilo. Feminas chefredaktør vejer 60 kilo, har født tre børn, har ikke længere vaskebræt-mave og fastholder sin ret til at gå i tårnhøje stiletter og til at have hår under armene. For nylig sad hun i sin bil på vej til arbejde. Radioavisen kørte, og en enkelt nyhed gav hende et chok af de store: Det forlød, at 15 procent af de unge danske piger aldrig deltager i idrætsaktiviteter, fordi de synes, det er flovt at bade sammen med andre. Flovt??? Diskussionen på morgenmødet blev heftig: Hvis unge danske kvinder er flove over deres egen fine, stærke og uslidte krop, er det så fordi, de har set alt for mange silikonepumpede og glatbarberede designerkroppe i musikvideoer og pornoblade? Eller alt for idealiserede kroppe i magasiner og reality-TV? Eller konstant bliver bombarderet med ord som fedme-epidemi og kostpyramide og krav om motionsrutiner? Eller er der andre årsager? Faktum er i hvert fald, at den naturlige, nøgne krop åbenbart er gået hen og blevet det nye tabu. Unge danske kvinder er flove over deres egen krop og tror, de er grimme, forkerte og unormale. Det er dybt tragisk. Misforstå os ikke: På Femina savner vi ikke ligefrem de topløse tider - de er heller ikke særlig kompatible med ammebryster - og vi vil til enhver tid fastholde kvindens ret til blufærdighed: Kroppen tilhører udelukkende den, der lever i den. Men når kropsbevidsthed muterer til kropshad, manglende selvværd og social isolation, er der altså noget helt galt. Som de erklærede Feminister, vi er, besluttede vi os for, at kombinationen krop og kvinde i den grad er et emne, der trænger til at blive rusket op i. Og vi er klar over, at vi også må gribe i egen barm: Vi har som kvindeblad også en del af ansvaret. Men vi har absolut bare ikke hele ansvaret. Og vi er ret trætte af, at kvindeblade og magasiner nærmest refleksbetonet automatisk altid får hele ansvaret for kvinders kropsbilleder. Nej tak, der er andre, der også gerne må få deres del af kagen. De fortjener den mindst lige så meget, som vi gør! Hvem vi tænker på? Reality-TV, reklamer, rollemodeller som kontrollerede kvindelige statsministre, kronprinsesser og piltynde skuespillere og TV-værter, der påstår de »æder«, selv om man aldrig ser dem gøre det - og så den evindeligt løftede antifedme- og motionspegefinger fra sundhedsmyndighederne. Ydermere lever vi i en individualistisk tid, hvor ethvert menneske er sit eget projekt med fuldt ansvar for at kontrollere sig til en god karakter for sund opførsel før mødet med Sankt Peter. Radionyheden og den efterfølgende diskussion fik os til at sætte en stor undersøgelse i gang: Vi har simpelthen udspurgt de danske kvinder om deres forhold til egen krop. 1.037 kvinder tog imod opfordringen om at deltage via Femina.dk. Resultatet tegner et paradoksalt kvindebillede. Af indsigtsfulde kvinder, som kæmper for at acceptere sig selv, som de er. Samtidig med, at de ønsker at veje mindre, end de gør. Selv om de i virkeligheden synes, runde kvindeformer er smukkest. Skal vi lige nappe et par øjenåbnende hovedpunkter? 25,4 procent af undersøgelsens deltagere bryder sig faktisk ikke om deres egen krop. Med andre ord: En fjerdedel af kvinderne kan ikke lide, hvad de ser i spejlet! 32,7 procent bryder sig ikke om at vise ømme punkter over for partneren. Sammenlagt 76 procent af kvinderne ønsker af og til eller tit, at de helt kunne bytte krop med andre kvinder. Det er chokerende - og sørgeligt langt fra tidens karmamantra om »at hvile i sig selv«! 75 procent af undersøgelsens 1.037 helt overvejende normalvægtige kvinder vil gerne tabe sig fem til ti kilo. Samtidig med, at sammenlagt 83,5 procent paradoksalt nok faktisk synes, at kurvede Jennifer Lopez og Marilyn Monroe har langt smukkere kroppe end toptrænede Madonna og benede Victoria Beckham. Og 21,6 procent svarer, at deres krops udseende i høj grad har betydning for deres sexliv. Og ikke på den positive måde forstås. Hvor kommer det fra? Er det mors skyld? 22,5 procent husker deres egne mødre som kropsutilfredse, da de selv var børn. Eller kommer det fra medierne? I hvert fald synes 81,6 procent, at det er ærgerligt, at medierne er fyldt med slanke, unge kvinder. 4,6 procent hader det decideret. Og 37,3 procent overvejer positivt plastikkirurgi. 10,3 procent går drastisk til værks - de har været under skalpellen eller planlægger at komme det meget snart. Skulle man have været i tvivl, efterlader undersøgelsen ingen: Kroppen er et udfordrende dilemma for danske kvinder. Og helt ærligt, så er kropsundertrykkelsen også noget, vi kvinder mere eller mindre bevidst udsætter hinanden for. Hvor var det lige, kæden hoppede af? Og skal vi ikke se at få den sat på igen? På Femina kaster vi os derfor ind i kampen for kvinders ret til at være - forskellige - kvinder. Vi vil have vores kropslige selvværd tilbage! Slut med kropskrig. Ind med kropskærlighed. I et særnummer, The Body Issue, har vi sat fokus på problematikken. Vi debatterer, perspektiverer og zoomer ind på vigtigheden af at respektere den krop, vi er skabt med, den krop vi skal leve hele vores liv med. Vi vil ikke tilbage til stenalderen - hverken tilbage til de frigjorte og usexet kønsudviskede 1970ere eller helt tilbage til dengang man fik en kølle i hovedet og blev trukket ved håret (det på hovedet, ikke det under armene) og ind i hulen af en mand. Vi synes, det er FINT, at man kan stramme op, lægge til og trække fra med moderne midler og kirurger med skalpeller. Hvis det altså er det, man er til. Men den grundlæggende accept af forskellighed må og skal være indbygget i vores samfunds kvindebillede. Ikke mindst derfor er det ekstremt vigtigt, at vi viser vores døtre, at de er dejlige og smukke, som de er. Og at kvindekroppen skal elskes, ikke bekæmpes. Det siges jo, at man skal elske sig selv, før andre kan gøre det. Vi vil gerne udvide konceptet: Elsk din krop, så vil andre også gøre det. Inklusive »skønhedsfejl« og »mangler«. Så Feminas The Body Issue er ikke en engangsforeteelse. Som kvindeblad forbeholder vi os ret til at favne alle nuancer af kvinders liv - indiskutabelt også den nuance, der handler om at få det bedste ud af sit udseende. Men vi vil fremover fokusere på endnu mere livsbekræftende plads til forskellighed. I det hele taget: Mindre kontrol og mere kærlighed, tak. En ny kvindekamp er skudt i gang. Vi håber, du vil være med.",
        "metadata": {
            "source": "https://www.berlingske.dk/kommentatorer/ud-med-det-kropumulige-kvindebillede",
            "image_url": "https://berlingske.bmcdn.dk/media/cache/resolve/image_x_large/image/47/474963/5265133-modeller.jpg",
            "publication_time": "Fredag d. 15. juni 2012, kl. 22.30",
            "author": null,
            "related_links": [],
            "attachments": []
        }
    }
}