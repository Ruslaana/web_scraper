{
    "version": "1.0",
    "document": {
        "id": 3429,
        "title": "Ditlev Tamm: Der er kun ét svar mod trumpismen",
        "content": "»Jeg er så flov,« sagde den nydelige ældre amerikanske dame, som jeg forleden kort talte med under morgenmaden på hotellet i San José, Costa Rica. Hun var fra Boston og hørte bestemt ikke til de 77 millioner amerikanerne, der med åbne øjne har stemt på Donald J. Trump som USAs præsident. Jeg har nu et par uger rejst i Mellemamerika, hvor man kun alt for godt kender en side af USA, som handler om støtte til korrupte diktatorer, undergravning af liberalt sindede regeringer og i sin yderlighed uddannelse af militser som ved »military force« kunne gennemtvinge, hvad USA anså som sine interesser. At præsidenten nu hedder Trump, og landets ideologi hedder trumpisme, er derfor ikke i Latinamerika helt den øjenåbner, som det er for os europæere. Det USA, man har lært at kende her, er et noget andet og mindre imødekommende end det, som vi har vænnet os til, før trumpismen holdt sit indtog. Nu med de konsekvenser, som pæne amerikanere skammer sig over. Det er en bevægelse, som bygger på en løgn om, at nogen har stjålet en valgsejr fra bevægelsens fører, Donald Trump. Bevægelsens ledere benytter Hitler-hilsen, føreren selv og hans håndlangere ydmyger for åbent tæppe en statsleder, der har kæmpet for sit land mod en overmægtig fjende, som trumpismen til gengæld ønsker forbrødring med. Uanset at dette angribende land ledes af en massemorder og eftersøgt krigsforbryder. Jeg har nu et par uger rejst i Mellemamerika, hvor man kun alt for godt kender en side af USA, som handler om blandt andet støtte til korrupte diktatorer, skriver Ditlev Tamm.Fold sammenLæs mereFoto: Thomas Lekfeldt. Med til trumpismen hører foruden foragt for sandheden, organisering af angreb på Kongressen, benådning af grove forbrydere, trussel om annektering af andre landes territorium, hånlatter og nedsættende omtale af alt og alle samt forfølgelse af anderledestænkende og en del andet, som gradvis åbenbares. Vi har kendt lignende retorik i Europas historie, omend sjældent så plat som trumpismens, så det der undrer os, er vel egentlig ikke selve fænomenet, men at det lige skulle komme fra det land, der som det første fik en fri forfatning i 1776, og som vi siden – på godt og ondt – har set op til. Det gør vi ikke mere. Vi er selv af trumpismen blevet reduceret til en position som Sydamerika, som man ikke tager alvorligt blandt folkene med de røde MAGA-kasketter. Der er kun et svar: at holde masken, lære at klare sig selv uden USA og så vidt muligt at holde sig fra trumpister. Alt det kan den amerikanske dame, der ikke stemmer på Trump, ikke gøre for, men hun skammer sig alligevel. En anden, som skammer sig, og som også med en nærmest afvæbnende ærlighed fortæller om det, er den radikale Martin Lidegaard, der, som de fleste nok har glemt, var dansk udenrigsminister fra februar 2014 til juni 2015. »Vi andre kan så kun undre os over, at man vil være udenrigsminister, når man forstår så lidt af verdens ondskab og ikke lytter til kolleger fra lande med et noget mere realistisk syn på Rusland,« skriver Ditlev Tamm om erkendelsen fra Martin Lidegaard (R) i Berlingske.Fold sammenLæs mereFoto: Søren Lorenzen. Selv har han ikke glemt det, og iBerlingskeforrige mandag fortæller han, hvordan han bevidst overhørte advarsler fra sin polske kollega om, at Putin dengang kun lige var begyndt på sine aggressioner ved at besætte Krim-halvøen. Det kunne Lidegaard jo godt dengang have fortalt om i en lidt større kreds, men det gjorde han ikke. Han nægtede som en god radikal at tro på, at nogen kunne have så ondt i sinde som Putin. Det var, som han siger, »alt for fatalistisk«. Måske havde Lidegaard glemt Machiavellis 1500-tals politiske klassiker »Fyrsten« om, hvordan en statsleder kan benytte alle kneb, eller også troede han, at det er ren fiktion. Det er næsten rørende, at en politiker går så ærligt til bekendelse om egne fejlvurderinger og erkender, at han har ændret opfattelse. Det hører ikke med til at være dansk politiker at lægge sig så fladt ned. Vi andre kan så kun undre os over, at man vil være udenrigsminister, når man forstår så lidt af verdens ondskab og ikke lytter til kolleger fra lande med et noget mere realistisk syn på Rusland. Så tak til Lidegaard for bekendelsen og for ikke at gå i regering igen. Vi skal formentlig endda være taknemmelige over, at ansvaret for udenrigspolitikken lige nu er i hænderne på en noget mere hårdkogt Mette Frederiksen (S) og en Lars Løkke Rasmussen (M), der helt åbenbart har forstået Machiavellis ubehagelige, men evige aktualitet. Alligevel er der al mulig grund til at være fatalist, så det gælder om ikke at miste modet. Ditlev Tamm er juraprofessor emeritus, forfatter og debattør ",
        "metadata": {
            "source": "https://www.berlingske.dk/kommentatorer/ditlev-tamm-der-er-kun-et-svar-mod-trumpismen",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898255/24906893-us-president-donald-trump-gestures-as-he-walks-t.jpg",
            "publication_time": "Tirsdag d. 11. marts 2025, kl. 13.21",
            "author": "Ditlev Tamm",
            "related_links": [],
            "attachments": []
        }
    }
}