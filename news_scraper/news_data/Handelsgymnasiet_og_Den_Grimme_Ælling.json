{
    "version": "1.0",
    "document": {
        "id": 18005,
        "title": "Handelsgymnasiet og Den Grimme Ælling",
        "content": "Lad os nu bygge vores udtalelser på fakta i stedet for myter. Det fremgår i en finansministeriel rapport fra 2007, at eleverne på stx, hhx og htx udløser forskellige taxametre grundet den forskellige fagrække. Stx og htx har med de naturvidenskabelige fag større omkostninger, end hhx har med erhvervsret og afsætning. Det kan ikke komme bag på nogen, at udsugningen i et kemilokale skal være kraftigere end udsugningen i et almindeligt klasselokale. Nu er det, som Tim Christensen nævner, ikke pænt at angive sine kollegaer. Rektorforeningen havde da også foretrukket en fælles indsats for at fremme de unges vilkår for bedre uddannelse. Derfor er det også med ærgrelse i pennen, at vi føler os nødsaget til at tage rollen i fortællingen, som den lille dreng, der råber »han har jo ikke noget på!« »At handelsgymnasierne er langt bedre til at løfte samfundsopgaven, når det gælder uddannelse.« På hvilken måde, spørger jeg? Er det fordi eleverne i handelsgymnasiet har en højere frafaldsprocent end stx? Er det fordi eleverne i hhx generelt har et lavere karaktergennemsnit end i de øvrige gymnasiale uddannelser? Eller er det fordi de producerer færre unge til de videregående uddannelser og samtidig er dem, hvor flest dobbeltuddanner sig? For at opnå regeringens 95-procent-målsætning, er det afgørende, at alle unge på tværs af sociale lag har mulighed for at starte og fuldføre en ungdomsuddannelse. Det er meget muligt, at hhx tiltrækker det største antal uddannelsesfremmede, men når det kommer til at gennemføre uddannelsen, klarer stx sig langt bedre end hhx. EVA-undersøgelsen viser rigtignok også, at karakterforskellene mellem familier med og uden udannelsestraditioner er minimeret på hhx. Dette siger dog ikke noget om, hvorvidt hhx løfter samfundsopgaven, som Tim Christensen kalder det, bedre end andre, tværtimod. Tilfældet er nemlig, at de større karakterforskelle i stx skyldes, at de bedste elever får højere karakterer end de bedste på eksempelvis hhx. Det er en lind strøm af myter og udokumenterede postulater, der præsenteres af Tim Christensen. Myter, som det desværre ikke er første gang, vi lægger øre til. Med gennemarbejdede fakta kan vi dokumentere, at det almene gymnasium er den ungdomsuddannelse, der bidrager mest til at opfylde de uddannelsespolitiske målsætninger, som både den forrige og nuværende regering har. Stx har den højeste gennemførsrelsprocent, de bedste eksamensresultater og den højeste frekvens for overgang til videregående uddannelser, hvilket er tilgængeligt i pjecen »Fakta og Myter om stx«. At gøre stx til syndebuk gavner ikke nogen, og slet ikke de unge, der skal have de bedste vilkår på uddannelsesområdet.",
        "metadata": {
            "source": "https://www.berlingske.dk/kommentatorer/handelsgymnasiet-og-den-grimme-aelling",
            "image_url": "https://berlingske.bmcdn.dk/media/cache/resolve/image_x_large/image/60/605569/5599803-jens-boe-nielsen.gif",
            "publication_time": "Søndag d. 16. september 2012, kl. 22.30",
            "author": null,
            "related_links": [],
            "attachments": []
        }
    }
}