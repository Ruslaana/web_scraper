{
    "version": "1.0",
    "document": {
        "id": 10958,
        "title": "Italienere gled i salaten",
        "content": "Engang var bankrøvere berigelses­kriminalitetens konger. Jesse James, Butch Cassidy, John Dillinger og Bonnie & Clyde har alle skrevet deres navne ind i historien som legendariske udøvere af det ulovlige og ofte særdeles indbringende erhverv. Et erhverv, der desuden var en populær finansieringsmetode for terrorgrupper som tyske RAF og baskiske ETA. Sådan er det ikke længere. Moderne sikkerhedsforanstaltninger heriblandt ikke mindst den omstændighed, at banker i dag sjældent har ret store mængder af kontanter liggende i kassen, har gjort det svært at gennemføre tidligere tiders millionkup. I hvert fald med den klassiske, lavteknologiske metode, hvor man kommer ind fra gaden og siger: »Hænderne op, det er et røveri!«  Af samme grund foretrækker mere ambitiøse kriminelle andre aktiviteter, og vore dages bankrøvere er da også ofte en skændsel for »faget«. Det gælder i hvert fald for de to unge italienere, som for nylig blev anholdt i Barcelona. Politiet blev opmærksom på dem, da de forrige fredag slog til mod en bank midt på Ramblaen i Barcelona. Det foregik bevæbnet med en hobbykniv, uden hætter eller tanke for de mange overvågningskameraer, der kunne optage glimrende billeder af røvernes ansigter. Udbyttet begrænsede sig til godt og vel 100 euro. Det kommer man ikke langt for i Barcelona, og mandag morgen måtte italienerne så på den igen. I irritation over endnu et magert resultat valgte de at forlænge arbejdsdagen med et par afrakkede cykler som »flugtbil«. Men nu var politiet alarmeret, og kort efter det første røveri blev de spottet af civilklædte betjente.  Betjentene hoppede på et par bycykler for at optage forfølgelsen i diskret afstand, og herefter gik jagten gennem det centrale Barcelonas labyrintiske gader, indtil italienerne besluttede sig for at slå til igen. Denne gang havde de mere held i sprøjten – i hvert fald i første omgang. De ansatte var i gang med at gøre kassen op, hvorfor det lykkedes at få fingre i 2.600 euro. Hvilket var et pænt stykke fra de 30 millioner dollar, som i 1972 blev røvet fra United California Bank, men i det mindste et beløb, som ikke var fuldstændig latterligt. Glæden blev imidlertid kort, for udenfor ventede de civilklædte betjente, der havde haft tid til at tilkalde forstærkning. Politiet er nu i gang med at undersøge, om de to italienere har flere »kup« på samvittigheden. Det vil i så fald næppe være nogen, der kommer til at gå over i historien. ",
        "metadata": {
            "source": "https://www.berlingske.dk/internationalt/italienere-gled-i-salaten",
            "image_url": "https://berlingske.bmcdn.dk/media/cache/resolve/image_x_large/image/12/129311/15206978-g8genova.jpg",
            "publication_time": "Mandag d. 24. oktober 2016, kl. 13.30",
            "author": "Martin Tønner",
            "related_links": [],
            "attachments": []
        }
    }
}