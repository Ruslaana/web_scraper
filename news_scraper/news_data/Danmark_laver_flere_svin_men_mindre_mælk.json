{
    "version": "1.0",
    "document": {
        "id": 7618,
        "title": "Danmark laver flere svin men mindre mælk",
        "content": "Tallene dækker perioden fra 1. juli til slutningen af september. Her blev der produceret otte millioner svin, en stigning på 2,1 procent i forhold til samme periode i 2015. - Stigningen skyldes flere slagtninger og især en større eksport af smågrise, der nu udgør 99 procent af de levende, eksporterede dyr. Det er primært Tyskland og Polen, der er aftagerlande, skriver Danmarks Statistik.  Ifølge tallene var der per 1. oktober 12,3 millioner svin i Danmark. Skeler man til kvæget, steg produktionen med 6,2 procent i kvartalet til 134.400 styk. Det til trods faldt den samlede \"animalske produktion\" i kvartalet, fordi mælkeproduktionen dykkede markant. De seneste år har været præget af en dyb krise for mælkebønderne, da et overudbud har medført et prisfald.  Det har sendt produktionen i tredje kvartal ned med fire procent til 1330 millioner kilogram i kvartalet. - Det er første gang siden mælkekvotens ophør 1. april 2015, at mælkeproduktionen opgjort på kvartal er faldet, skriver Danmarks Statistik. Mens den samlede mælkeproduktion er faldet, bliver der produceret mere og mere af den for landmændene mere lukrative økologiske mælk. Der blev produceret 124 millioner kilogram økologisk mælk i tredje kvartal, en stigning på 6,6 millioner i forhold til for et år siden. ",
        "metadata": {
            "source": "https://www.berlingske.dk/virksomheder/danmark-laver-flere-svin-men-mindre-maelk",
            "image_url": "https://berlingske.bmcdn.dk/media/cache/resolve/image_x_large/image/5/59946/15557151-billede.jpg",
            "publication_time": "Torsdag d. 24. november 2016, kl. 10.05",
            "author": null,
            "related_links": [],
            "attachments": []
        }
    }
}