{
    "version": "1.0",
    "document": {
        "id": 19797,
        "title": "Nej til forbud mod parabolantenner",
        "content": "Pia Kjærsgaard (DF) kommer ingen vegne med sit forslag om at forbyde parabolantenner i visse boligområder som Vollsmose i Odense. Venstre siger blankt nej, og Socialdemokraterne kalder forslaget for »udansk«. »Forslaget er langt ude,« siger Henrik Dam Kristensen, integrationsordfører for Socialdemokraterne: »Vi bor i Danmark, ikke i Nordkorea eller Kina. Her har vi ytringsfrihed, hvad Pia Kjærsgaard ellers altid har travlt med at sige. Men tilsyneladende vil hun kun have, at ytringsfriheden skal gælde dem, som deler hendes meninger.« Dansk Folkepartis formand sagde i Berlingske Tidende lørdag, at det er »nødvendigt« med et forbud imod parabolantenner i områder, hvor der bor mange indvandrere. Forbudet skal forhindre adgangen til at se de arabiske tv-stationer Al-Jazeera og Al-Arabiya, som ifølge Pia Kjærsgaard står for »indoktrinering fra den mellemøstlige verden« med den konsekvens, at også seere i Danmark bliver »indpodet et had« til Danmark og Vesten. »Forslaget viser, hvor desperat Pia Kjærsgaard er for at holde gang i en debat, og nu bruger hun direkte udanske midler og metoder. Det er udansk at ville forbyde folk at bestemme, hvilke tv-kanaler de vil modtage på deres egne fjernsyn,« siger Henrik Dam Kristensen. Venstres næstformand Kristian Jensen forstår Dansk Folkepartis bekymring for, at for mange indvandrere i Danmark får deres nyheder udelukkende fra arabiske medier. De bliver derfor sværere at integrere. »Men et forbud er ikke vejen at gå, og det ville være nyttesløst, når det er muligt at se tv-kanalerne via internet,« fastslår han. Blokering af kanaler Efter et døgns nærmere overvejelser tager Pia Kjærsgaard i dag kritikken til sig: »Jeg er klar over, at forslaget praktisk og juridisk vil være meget vanskeligt at gennemføre. Jeg forstår kritikken af, at det kan være et brud på ytringsfriheden, og jeg vil absolut ikke gøre brud på nogens ytringsfrihed.« Hun er derfor nu ikke længere sikker på, om et forbud mod parabolantenner i visse boligområder er vejen frem. I stedet vil hun se nærmere på muligheden for at få blokeret de to arabiske TV-stationers signaler med hjælp fra Radio- & TV-Nævnet. Nævnet kan forbyde modtagelse af en TV-stations sendesignal, hvis det kan bevises, at stationen i sine udsendelser opfordrer til had. På samme måde har det franske radio- og TV-nævn i sommer forbudt og blokeret sendesignalet fra det såkaldte Al Aqsa TV, som er knyttet til det palæstinensiske Hamas. Årsagen var opfordringer til had - bl.a. mod på jøder. Al Jazeera og Al Arabiya er i deres opbygning traditionelle nyhedsmedier i modsætning til den åbenlyse propaganda på Al Aqsa TV. Al Jazeera med base i Qatar og med nyhedsafdelinger i hele verden, bl.a. London og Washington D.C., ses dagligt af millioner af mennesker verden over enten via satellit eller internet, hvor udsendelserne kan ses gratis. I mange arabiske lande kritiseres stationen for at have en for fri debat med deltagelse af vestlige aktører. Al Arabiya sender fra Dubai og er skabt som et, ifølge grundlæggerne, moderat modstykke til Al Jazeera. Det var til Al Arabiya, at daværende statsminister Anders Fogh Rasmussen (V) valgte at give et interview under tegningekrisen, og stationen fik også som det første arabiske medie et interview med USAs præsident Barack Obama.",
        "metadata": {
            "source": "https://www.berlingske.dk/politik/nej-til-forbud-mod-parabolantenner",
            "image_url": "https://berlingske.bmcdn.dk/media/cache/resolve/image_x_large/image/82/820815/3238433-pia.jpg",
            "publication_time": "Lørdag d. 30. oktober 2010, kl. 22.30",
            "author": "Karl Erik Stougaard",
            "related_links": [],
            "attachments": []
        }
    }
}