{
    "version": "1.0",
    "document": {
        "id": 19548,
        "title": "Baby Doc: Jeg skal ikke være præsident",
        "content": "Haitis tidligere diktator Jean-Claude \"Baby Doc\" Duvalier benægter rygter om, at han sigter mod at generobre magten i den fattige østat. - Jeg nægter hermed på det kraftigste enhver politisk udmelding overhovedet, der er rapporteret af national eller international presse, siger Baby Doc og tilføjer: - Som er blevet tillagt mig af nogen, der påstår at være talsmand og er kommet med hentydninger knyttet til scenarier om valgprocessen på Haiti, siger han i en meddelelse, der blev læst højt af kæresten Veronique Roy. Udtalelsen udelukker dog ikke, at eks-diktatoren kan spille en politisk rolle. Baby Doc distancerer sig dog fra en udtalelse fra Henry Robert Sterlin, en medarbejder og tidligere haitiansk ambassadør i Frankrig. - Vi bliver nødt til at annullerer det foregående præsidentvalget og afholde et nyt valg, hvor Duvalier kan deltage. Han vil vinde valget, sagde Sterlin, der introducerede sig som Baby Docs talsmand, onsdag. En anden af Duvaliers formodede talsmænd Reynold Georges udtalte også onsdag, at Baby Doc ville tilbage i politik. Tirsdag blev Duvalier anklaget for korruption, svindel med millionbeløb og forbindelser til kriminelle af Haitis statsanklager. Haiti befinder sig i et politisk dødvande, efter første runde af præsidentvalget i november 2010 blev behæftet med anklager om svindel og derfor undersøges af en valgkommission. Baby Doc ankom søndag til hjemlandet efter at have levet i eksil i Frankrig i 25 år. Han blev fordrevet fra magten i 1986 i en folkelig opstand. /ritzau/AFP",
        "metadata": {
            "source": "https://www.berlingske.dk/internationalt/baby-doc-jeg-skal-ikke-vaere-praesident",
            "image_url": "https://berlingske.bmcdn.dk/media/cache/resolve/image_x_large/image/79/794331/3690461-haiti-politics-duvalier.jpg",
            "publication_time": "Torsdag d. 20. januar 2011, kl. 05.42",
            "author": null,
            "related_links": [],
            "attachments": []
        }
    }
}