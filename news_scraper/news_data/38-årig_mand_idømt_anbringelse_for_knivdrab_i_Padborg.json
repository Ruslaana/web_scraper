{
    "version": "1.0",
    "document": {
        "id": 8076,
        "title": "38-årig mand idømt anbringelse for knivdrab i Padborg",
        "content": "En 38-årig mand er tirsdag idømt anbringelse på en psykiatrisk afdeling for et knivdrab på en 43-årig mand i Padborg. Det oplyser specialanklager Anemarie Haahr til Ritzau. Dommen er afsagt af Retten i Sønderborg. Dommen er uden længste tid, hvilket betyder, at der ikke sættes tid på, hvor længe anbringelsen skal vare. Drabet fandt sted den 14. maj 2022 på den 43-åriges bopæl i Padborg. Gerningsmanden blev anholdt på adressen, umiddelbart efter at politiet havde fået anmeldelsen om drabet. Han havde påført den 43-årige adskillige knivstik i kroppen, armene, brystet og ryggen, der medførte stiklæsioner i venstre lunge og i hjertet. Derefter blev den 38-årige varetægtsfængslet. Mandag blev manden kendt skyldig i sagen, der foruden drabet også omhandler, at han truede den nu afdøde samt to andre personer på livet med en kniv i november 2021. Af anklageskriftet fremgår det, at han på en afstand af cirka to meter foretog udfald med kniven mod offeret, imens han råbte noget i stil med: »Jeg stikker jer ned.« Den 38-årige har under sagen nægtet sig skyldig, men han har valgt at modtage dommen. /ritzau/ ",
        "metadata": {
            "source": "https://www.berlingske.dk/indland/38-aarig-mand-idoemt-anbringelse-for-knivdrab-i-padborg",
            "image_url": "https://berlingske.bmcdn.dk/media/cache/resolve/image_x_large/image/169/1695280/24476079-.jpg",
            "publication_time": "Tirsdag d. 11. juli 2023, kl. 12.03",
            "author": null,
            "related_links": [],
            "attachments": []
        }
    }
}