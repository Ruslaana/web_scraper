{
    "version": "1.0",
    "document": {
        "id": 14296,
        "title": "Skat nægter at tro på anklage om »rygmærke«-trussel",
        "content": "AutoBranchen Danmarks beskyldninger om, at en medarbejder i Skat skulle have truet med at sende rockere efter en autoforhandler, bliver mødt med hovedrysten og en blank afvisning fra Skat selv. »Jeg nægter simpelthen at tro på, at det er sagt i fuld alvor,« siger Erling Andersen, der er direktør for Skats indsatsområde, til TV 2 News. »Det er så langt uden for hensigtsmæssig adfærd fra vores side, og jeg nægter simpelthen at tro på det. Vi har dygtige medarbejdere. Vi har medarbejdere, som har en professionel adfærd,« fortsætter han. Ifølge BTs oplysninger skulle en medarbejder i Skat have truet en virksomhed med at sende »nogle af dem med rygmærker«, hvis der ikke blev fundet en »løsning«. De oplysninger kommer i kølvandet på sagen om erhvervsmanden Jesper »Kasi« Nielsen, der af Skat blev truet til at indgå en frivillig aftale mod, at Skat til gengæld ikke ville gå efter hans familie. I den forbindelse blev seks medarbejdere i Skat udsat for et tjenstligt forhør, og fire af dem blev straffet. Derudover har der været en sag om fotomodellen Camilla Westh, der også blev presset af Skat. Men de sager har ifølge Erling Andersen intet at gøre med den nye rygmærke-sag. »Der er tale om meget komplicerede sager, og det er svært at kæde dem sammen. Med hensyn til det, der er kommet frem i BT i dag, vil jeg sige, at det er så langt fra hensigtsmæssig adfærd, som man kan komme. Og jeg nægter simpelthen at tro på, at det er foregået på den måde,« afviser Erling Andersen igen.  Skatte-direktøren understreger, at han gerne vil til bunds i sagen, men efterlyser samarbejdsvilje fra AutoBranchen Danmark. »Det er et problem for os, at AutoBranchen Danmark ikke har ønsket at give yderligere oplysninger om, hvilke medarbejdere der skulle være kommet med en antydning i den retning,« siger Erling Andersen til TV 2 News. AutoBranchen Danmarks administrerende direktør, Jens Brendstrup, siger til TV 2 News, at de forhandlere, der angiveligt er blevet truet, ikke ønsker at stå frem af frygt for repressalier.",
        "metadata": {
            "source": "https://www.berlingske.dk/samfund/skat-naegter-at-tro-paa-anklage-om-rygmaerke-trussel",
            "image_url": "https://berlingske.bmcdn.dk/media/cache/resolve/image_x_large/image/79/795580/7705248-rockere.jpg",
            "publication_time": "Mandag d. 29. september 2014, kl. 10.12",
            "author": null,
            "related_links": [],
            "attachments": []
        }
    }
}