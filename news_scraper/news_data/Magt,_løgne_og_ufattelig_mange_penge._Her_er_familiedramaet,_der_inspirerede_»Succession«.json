{
    "version": "1.0",
    "document": {
        "id": 1738,
        "title": "Magt, løgne og ufattelig mange penge. Her er familiedramaet, der inspirerede »Succession«",
        "content": "Det er en tidlig septemberaften i Londons velhavende Mayfair-kvarter. Året er 2023, og James Murdoch står og ryger en cigaret under Union Jack-fanerne, der udspringer fra luksushotellet Claridge's' orange murstensfacade. Snart vil hans søstre Elisabeth Murdoch (Liz) og Prudence Murdoch (Prue) ankomme. De vil skrive sig ind i rækken af magtfulde ansigter, som receptionisterne har betjent, når de bliver henvist til det hemmelige mødelokale, som James har reserveret. Off the record. De tre søskende har ét eneste punkt på dagsordenen: deres far, Rupert Murdoch. Manden, der gennem sine knap 70 år på tronen som mediemogul har styret store dele af den konservative presse i flere vestlige demokratier med så fast et jerngreb, at han er blevet tilskrevet en rolle i valgsejre til både Tony Blair og Donald Trump. Murdoch har via sin familiefond aktiemajoriteten i de to børsnoterede selskaber News Corp og Fox Corporation. News Corp ejer aviser og forlag i Australien, New Zealand, Storbritannien og USA, herunder The Sun og The Times i Storbritannien samt New York Post og The Wall Street Journal i USA. Fox Corporation ejer tv-kanaler og radiostationer i USA, herunder Fox News, Fox Sports og streamingtjenesten Tubi.Fold sammenLæs mereFoto: Torsten Blackwood/AFP/Ritzau Scanpix. Men det er ikke nogen nem samtale, som de tre voksne børn skal have. De skal snakke om farens død. Og vigtigst af alt: Hvordan de skal håndtere magten, pengene og følelserne, når denne indtræffer. Liz Murdoch har netop set og med det samme genset episoden af HBO-serien »Succession«, hvor familiens overhoved, Logan Roy, dør. Hendes egen familie er inspirationen bag serien. Nu er hun selv blevet inspireret af den. I serien skaber mediemogulens død et kæmpe kaos. Ingen af børnene ved, hvordan de skal håndtere medieopmærksomheden, magten og følelserne. De tre søskende i London ved med sikkerhed, at de for alt i verden vil undgå at stå i samme situation. Hvad de ikke ved, er, at deres far bare få dage forinden har aftalt med søskendeflokkens ældste søn, Lachlan, at han skal stå i spidsen for medieimperiet, når Rupert forlader denne verden. En plan, der et år senere udstiller familiens splittelse i en retssag. For at forstå, hvordan Murdoch-familien ender på hver sin bænk i en retssal i Nevada, bliver man nødt til at rulle tiden nogle år tilbage. Tilbage til2006. Her får Rupert Murdochs tidligere hustru, Anna Maria Torv, gennemført, at familiens formue fordeles ligeligt blandt børnene. Fra venstre: Lachlan Murdoch, Rupert Murdoch og James Murdoch.Fold sammenLæs mereFoto: Peter Nicholls/Reuters/Ritzau Scanpix. Det sker via oprettelsen af en familiefond, der bestemmer, at de fire børn får lige mange af aktierne og dermed en lige stor del i bestyrelsen, når Rupert Murdoch dør. Alle skriver ligeledes under på, at denne konstellation aldrig kan ændres. Magten og aktierne skal fordeles ligeligt. Det er dén juridiske aftale, som Lachlan Murdoch og Rupert Murdoch i tiden op til de tre andre søskendes hemmelige møde i London er blevet enige om, at de vil sløjfe. Men familiens ældste søn, Lachlan, har ikke altid været den naturlige tronarving. Egentlig stod det klart, at James Murdoch var den oplagte arvtager efter faren. Han bryder igennem i år 2000, da han tager medie- og finansverdenen med storm. Den dengang 27-årige søn er helt grøn, når det kommer til at drive forretning, men han bliver kastet for løverne. I et privatfly fra USA til Hongkong forbereder han sig på det, mange har beskrevet som en umulig opgave. Han skal gøre News Corps (samlingen af familiens mange medievirksomheder) asiatiske medier til profitable forretninger. Medier, der er faldet 200 millioner dollar i værdi, siden News Corp købte dem syv år forinden. Efter to år i Hongkong har James klaret sin opgave. Der er grønne tal. Herfra går det kun én vej: op. James Murdoch blev en kæmpe succes i Asien, hvor han drev dele af News Corp til perfektion.Fold sammenLæs mereFoto: Andrew Wong/AFP/Ritzau Scanpix. Han bliver sendt til Storbritannien, hvor han får ansvaret for en række af Murdoch-familiens medier. Men nogle år senere bliver James Murdochs verden vendt på hovedet. I 2011 skyller en af medieverdenens største skandaler ind over Murdoch-imperiet. IMilly Dowler-sagenkommer det frem, at mediet News of the World har hacket sig ind på den 13-årige piges voicemail, da hun forsvandt i 2002. Mediet, der hører under News Corp, har bragt optagelser fra pigens voicemail. Hun blev fundet død, seks måneder efter at hun forsvandt. Herfra ruller lavinen ned over mediet. Det kommer frem, at de har hacket sig ind på privatpersoners telefoner gennem en årrække. The Telegraph afslører, at News of the World blandt andet har hacket sig ind på telefoner frasoldater, der er blevet dræbt i Irak og Afghanistan, og fra ofre vedLondon-bomberne i 2005. Egentlig forestiller James Murdoch sig ikke, at det vil få direkte konsekvenser for ham, for han var ikke en del af News Corps tabloide britiske presse, da mediet hackede i stor stil. Men det lykkes ham ikke at gå fri. For at reagere og »komme med et offer« foreslår James Murdoch sin far at lukke News of the World. Han er blevet ansigtet på skandalen, og han bliver presset af dele af denengelske presse. De skriver, at han risikerer en fængselsstraf. Rupert Murdoch blev født i 1931 i Australien. Han er i dag amerikansk statsborger. Gift fem gange og har seks børn.Fold sammenLæs mereFoto: Tim Sloan/AFP/Ritzau Scanpix. Men Rupert Murdoch er uenig med sin søn. Han betragter det som et angreb fra konkurrenterne og insisterer på, at James Murdoch skal kæmpe imod. James Murdoch foreslår så, at den administrerende direktør for News of the World, Rebekah Brooks, skal tage faldet. Hun skal fyres. Men igen kommer Rupert Murdoch på tværs. Han har arbejdet tæt sammen med Brooks gennem en årrække, og han vil ikke smide hende under bussen. I stedet bliver det Liz Murdoch, der fører kniven. Hun foreslår Rupert Murdoch, at hendes bror skal ofres. Det vil veje tungere i medierne. Liz Murdoch argumenterer for, at James Murdoch allerede har lagt planer om at skifte til News Corps New York-kontor og arbejde på nogle af de amerikanske medier. Hun foreslår, at man kan maskere skiftet som en straf. Rupert Murdoch kan lide ideen. Som den brutale mand, han er, sætter han Liz Murdoch til at forklare det til sin bror. Det gør hun dagen efter. James Murdoch bliver rasende. Han siger, at faren selv må sige det ansigt til ansigt, hvis det virkelig er det, han ønsker. Konfrontationen ødelægger forholdet mellem de to søskende i en årrække. Liz Murdoch harsenere hen beskrevetdet som sin største fortrydelse i livet. Hun ødelagde forholdet til sin bror for at vinde sin fars anerkendelse. Imens er Lachlan bosat i Sydney. Her driver han dele af News Corps australske afdeling. Men Rupert Murdoch beslutter sig for, at de to brødre skal samles i USA. At de skal dele magten i toppen af Fox. Side om side styrer de et af verdens største medier. Men James Murdoch oplever det anderledes. Han er færdig som superstjerne i sin fars imperium. James Murdochs flotte præstationer gennem 20 år er et minde blot. Han eryesterday's news of the world. Rupert Murdoch står sammen med sin ældste søn, Lachlan Murdoch.Fold sammenLæs mereFoto: Brett Faulkner/AFP/Ritzau Scanpix. På mange måder bliver den nye retning for Fox News det sidste punktum i James Murdochs kapitel som kandidat til at overtage medieimperiet. Han er en indædt modstander af formatet, hvor den kendte Fox-vært Tucker Carlson får frit lejde til at snakke i lange strømme, uden at nogen udfordrer ham. Carlson og Fox puster til teorier om»forsvundne stemmer«ved præsidentvalget i 2020, om falske valgresultater fra stemmesystemet Dominion, og hanaffejer kategorisk, at klimaforandringerkan være årsag bag massive skovbrande, der hærger rundtomkring i verden. James, Liz og Prue Murdoch ligger alle politisk til venstre for deres far. Og de finder mediets retning fuldstændig uacceptabel. De tre søskende er meget optaget af klimaforandringer, og de har det anstrengt med, at der ifølge dem bliver spredt misinformation fra familieejede nyhedskanaler. I 2020 står James frem med en kritik af retningen på Fox News i et interview tilThe Daily Beast. Sønnen, der engang var kronprins, slår selv det sidste søm i kisten. Rupert Murdoch holder fast i sine konservative principper, når det kommer til at drive medier.Fold sammenLæs mereFoto: Fred Prouser/Reuters/Ritzau Scanpix. Lachlan Murdoch forholder sig helt anderledes til Fox News end hans søskende. Han har intet problem med den måde, kanalen bliver drevet på. De har fundet et hul i markedet. Seertallene er historisk høje, og seerne får, hvad de vil have. Donald Trump og MAGA over hele linjen. Rupert Murdoch og Lachlan Murdoch argumenterer for, at de som stor spiller på markedet bliver nødt til at agere modstykke til den ifølge dem venstreorienterede presse. Fox' seertal faldt i en periode, da de i 2020 var de første til atkalde Arizona til fordelfor Joe Biden. News Corp blev i 2023 pålagt at betale Dominion738 millioner dollar, da Murdoch-klanen indgik et forlig med firmaet bag stemmeoptællingerne fra 2020. To tykke streger under, hvad deres seere vil have. For juridisk at kunne ændre i familiefondens basale regler – som Murdochs ekshustru har fået indført – skal retten fastslå, at ændringen sker i familiens og firmaets bedste interesser. Nemmere vil det være for Rupert Murdoch, hvis han kan overtale sine to døtre til at gå med på planen. Til at støtte Lachlan Murdoch. Så han fortæller Prue Murdoch om planen. Hun er chokeret, men hun indgiver ikke de store protester. Det gør til gengæld Liz Murdoch. Hun er rasende, og hun protesterer højlydt mod sin fars plan. »Du sprænger familien i luften,«udbryder hun, inden hun forlader lejligheden. Rupert Murdoch ringer hjem til sit hold af jurister. En e-mail tikker ind i familiemedlemmernes indbakke. Et juridisk opgør starter. Nu er vi, langt om længe, tilbage i nutiden. Tilbage til 16. september 2024. Et år efter det hemmelige møde i London. En konvoj af sorte suv'er ruller op foran retten i Reno i Nevada. Retssagen skulle have været afviklet i al hemmelighed. Men den amerikanske presse har spoleret dette. Det er ikke længere hemmeligt, at familien står over for hinanden i et juridisk slagsmål. Ud af de sorte suv'er med tonede ruder træder James, Kathryn, Liz og Prue Murdoch, der alle er iklædt mørke jakkesæt. De går i samlet flok op ad den korte trappe, forbi de massive søjler og ind i den gamle bygning. Prue Murdoch, James Murdoch og Liz Murdoch træder sammen ind i retslokalet i Nevada.Fold sammenLæs mereFoto: Alan Devall/Reuters/Ritzau Scanpix. Retssagen, de har frygtet, siden de blev bekendt med Rupert og Lachlan Murdochs plan, starter nu. 30 minutter efter ankommer to mørke jakkesæt yderligere. Denne gang er det Lachlan og Rupert Murdoch, der gemmer familietraumerne bag de formelle klæder. Det er næppe tilfældigt, at de ankommer forskudt. Luften mellem familiemedlemmerne er iskold, og det skal fotograferne ikke have lov til at fange. Men på bænkene i den gamle retssal kan familiedramaet ikke skjules. Det drabelige opgør varer iseks dage. Rupert Murdoch trækker sig, da han er færdig med at udlægge sin version af sagen, og han er ikke at finde i retssalen til resten af dramaet. Inden han forlader retssalen, når han at sige, at »det kommer til at give problemer i firmaet, hvis der er usikkerhed om ledelsen. Problemer, der kan mærkes«. Men det bliver ikke mindre dramatisk, efter at faren har forladt retssalen. På tredjedagen fortæller James Murdoch grædende, at Lachlan Murdoch i forbindelse med et salg af tv-rettigheder har sagt til ham, at han »ikke længere har en bror«, hvis han modsiger sin storebror. Lachlan Murdoch mindes ikke situationen, forklarer han. Liz Murdoch bliver spurgt ind til, om hun ikke er en smule utaknemmelig. Om hun ikke har nydt godt af sin fars generøsitet. »Jeg vil ikke kalde det generøsitet. Men af hans kæmpe succes, jo,« svarer Murdoch-datteren. Derudover bliver hun udspurgt, om mødet mellem de fire søskende i London ikke var forræderisk af natur. Her svarer hun, at den eneste grund til, at de holdt det hemmeligt, var, at de diskuterede farens død – ikke at de lagde nogle skumle planer. James Murdoch kalder desuden fortællingen om ham som en »problemsøn« for »noget vrøvl«. Lachlan Murdoch siger på retssagens dag fire, at det hele kunne have været undgået, hvis bare de andre søskende ville love, at de ikke vil smide ham på porten, når deres far dør. To yderligere dage i retssalen følger. Den 7. december 2024 falder afgørelsen. Rupert og Lachlan Murdoch har tabt. Familiefonden står ved magt. Så hvad betyder det for fremtiden? Ingen ved det med sikkerhed. Firmaets liv efter Rupert Murdochs død er stadig et spørgsmålstegn. Her ses Rupert Murdoch, da han ankommer til retssalen i Nevada.Fold sammenLæs mereFoto: Fred Greaves/Reuters/Ritzau Scanpix. Måske går der mange år, før det overhovedet bliver aktuelt. Måske kan det ske lige om lidt. Rupert Murdochs mor blev 103 år gammel. Han selv fungerer stadig på et højt kognitivt niveau, de 93 år til trods. Han har dog skrantet ad flere omgange. Under covid-19 var han meget syg i en periode. Derudover er det blevetbeskrevet, at han besvimede efter de skæbnesvangre møder med sine døtre i London. Angiveligt fik en blanding af udmattelse og jetlag ram på ham. Om fortidens stridigheder kan pakkes væk for at sikre firmaets fremtid, kan man kun gisne om. Men som Logan Roy – »Succession«-karakteren, der er inspireret af Rupert Murdoch – sagde engang: »Fremtiden er ægte. Fortiden er kun en historie.« Eller sagt med andre ord: Et af historiens mest brutale familieopgør har ikke ændret afgørende ved det springende punkt: Hvad sker der, når Rupert Murdoch ikke længere trækker vejret?",
        "metadata": {
            "source": "https://www.berlingske.dk/internationalt/magt-loegne-og-ufattelig-mange-penge-her-er-familiedramaet-der",
            "image_url": "https://berlingske.bmcdn.dk/media/cache/resolve/image_x_large/image/189/1897840/24905974-rupert-murdoch-er-en-af-verdens-rigeste-og-mgtigs.jpg",
            "publication_time": "Søndag d. 09. marts 2025, kl. 13.09",
            "author": "Emil Lund Jensen",
            "related_links": [],
            "attachments": []
        }
    }
}