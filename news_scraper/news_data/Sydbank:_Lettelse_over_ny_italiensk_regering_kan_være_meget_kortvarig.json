{
    "version": "1.0",
    "document": {
        "id": 775,
        "title": "Sydbank: Lettelse over ny italiensk regering kan være meget kortvarig",
        "content": "På finansmarkederne i Europa er der fredag lettelse over, at et nyvalg i Italien er afblæst, da de to partier Femstjernebevægelsen og Ligaen er blevet enige om at pege på Giuseppe Conte som premierminister. Men det kan være en stakket frisk, fordi den nye regering har lagt op til at bruge markant flere penge, som vil sende landets gæld mod faretruende højder, vurderer Jacob Graven, der er cheføkonom i Sydbank. »Hvis regeringen gennemfører den økonomiske politik, den har lagt op til, vil det bringe Italien på kant med EU's regler og vil sandsynligvis få kreditvurderingsbureauerne til at nedgradere Italiens kreditværdighed,« skriver han i en kommentar. Gælden er i øjeblikket på omkring 130 pct. af bruttonationalproduktet (BNP), og hvis Italiens kreditværdighed kommer blot to takker ned, vil den være kategoriseret som \"junk\", hvilket vil gøre det dyrere for bankerne at låne penge. »I så fald bliver det sværere for bankerne at stille italienske obligationer som sikkerhed for lån i Den Europæiske Centralbank (ECB).« »Kombinationen af faldende obligationskurser og sværere adgang til lån i ECB vil være livstruende for flere italienske banker. Dermed vil investorerne igen blive mere bekymrede for Italiens fremtid i euroen,« skriver Jacob Graven. På aktiemarkedet fredag er der dog stor interesse for de italienske bankaktier. Banco BPM, BPER Banca og Unione de Banche Italiane ligger øverst i det fælleseuropæiske Stoxx 600-indeks med en fremgang på 6,8-8,6 pct., men de var dog faldet en del i starten af ugen, da frygten for et nyt valg var størst blandt investorerne. /ritzau/FINANS",
        "metadata": {
            "source": "https://www.berlingske.dk/business/sydbank-lettelse-over-ny-italiensk-regering-kan-vaere-meget-kortvarig",
            "image_url": "https://berlingske.bmcdn.dk/media/cache/resolve/image_x_large/image/5/52515/21103686-italiensk-krise-skaber-international-uro-italy-politics.jpg",
            "publication_time": "Fredag d. 01. juni 2018, kl. 12.50",
            "author": null,
            "related_links": [],
            "attachments": []
        }
    }
}