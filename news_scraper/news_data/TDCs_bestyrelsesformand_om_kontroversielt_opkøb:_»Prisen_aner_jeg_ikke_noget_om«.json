{
    "version": "1.0",
    "document": {
        "id": 20987,
        "title": "TDCs bestyrelsesformand om kontroversielt opkøb: »Prisen aner jeg ikke noget om«",
        "content": "»Vi fortsætter i de spor, der er lagt. Vi kører videre med de strategier, der er lagt. Vi fortsætter med at investere i selskabet. Og selskabet bliver drevet fra Teglholmen, ikke Australien – det er et vigtigt budskab«. Det fastslår Susanne Juhl, nyvalgt bestyrelsesformand for ejerselskabet bag Danmarks største telekoncern, TDCs to selskaber Nuuday og TDC Net, over for Berlingske. Det er nu en uge siden, at det blevmeldt ud, at den omstridte australske kapitalfond Macquarie køberde tre medejere af TDC siden 2018 –pensionskasserne ATP, PKA og PFA – ud for et ukendt beløb, hvis ellers myndighederne godkender handelen. Macquarie har på grund af sit australske ophav og ofte aggressive fremfærd for at skaffe et afkast fået tilnavnet »vampyrkænguruen«, og kun få betvivler, at kapitalfondens opkøb af TDC skal skaffe penge på bordet. »Selvfølgelig er det forståeligt med den store interesse. Men virkeligheden er ret kedelig, og for os er det rimeligt megetbusiness as usual. Ændringen i ejerskabet får ingen betydning for kunderne. En af de nuværende ejere overtager det fulde ejerskab med forbehold for myndighedernes godkendelse, og ejeren kender virksomhederne og koncernen rigtig godt, hvilket er en fordel. Det klare signal fra Macquarie er, at man fortsætter de strategier, som er lagt af det tidligere ejerskab. Det henholder jeg mig til,« siger Susanne Juhl. Hun har siddet i bestyrelsen for TDC Net siden 2023, men blev i april i år bestyrelsesformand for hele koncernen, da det blev besluttet, at de strategiske beslutninger i de juridisk adskilteNuuday(med YouSee, Telmore, Hiper, TDC Erhverv og Relatel) ogTDC Net(med fastnet, mobilnet, kabel-tv-net og fibernet) fremover træffes af en fælles bestyrelse. »Vi har to selskaber, som vi fortsætter med at have. De kører videre efter de strategier og planer, der er lagt, og dem har Macquarie sagt, at de forpligter sig på. Infrastrukturen passer vi virkelig godt på og bliver ved med at udvikle. Arbejdet med sikkerhed fortsætter vi med at gøre bedre i tæt samarbejde med myndighederne, og vi følger alle regler og forskrifter. Det ændres der ikke ved. Det ligger også uendeligt langt fra ejerne, for det foregår dybt nede i selskaberne selv,« siger Susanne Juhl. Der har været mange spekulationer om den pris, Macquarie køber pensionskasserne ud af TDC for. Macquarie var gennem flere år medejer af Københavns Lufthavne, somstaten i december 2024 hastebesluttede at købe for 32 milliarder kroner, affrygt for et opkøb fra den australske kapitalfond. »Prisen aner jeg ikke noget om. Det er et spørgsmål mellem ejerne,« fastslår bestyrelsesformanden. Hun har ingen kommentarer til, om hun kendte til overtagelsesplanerne, da hun sagde ja til at blive bestyrelsesformand. Spørgsmålet finder hun »irrelevant«. TDC-koncernen har en stor gæld på mere end 60 milliarder kroner, og isærNuuday har givet solide underskudpå næsten en halv milliard de seneste to år? »Vi kan ikke trylle gælden væk, uanset ejerskabet. Vi investerer rigtigt mange penge på udbygning af fibernet og digitalisering af virksomheden og på at hjælpe kunderne til at blive digitaliseret. Det er en af grundene til, at vi har den gæld, vi har. Men vi fortsætter de betydelige investeringer og går fortsat efter at nå ud med fibernettet til én million husstande i 2030. Der er ingen ændringer, hvilket jeg ser som en stærk melding. Selvfølgelig vil vi gerne have endnu flere kunder og tjene endnu flere penge, men vi har snuden i sporet. Fokus er at gøre det så godt, vi kan. Det er utroligt vigtigt for mig at sige, at de strategier, der er lagt, er udviklings- og investeringsstrategier. Nogle vil gerne have det til at lyde som en afvikling. Det er det ikke, det er udvikling. Det har været vigtigt for mig, da jeg valgte at påtage mig opgaven,« siger Susanne Juhl. Så det ændrer ikke på noget, hvis det godkendes, at der fremover kun er én ejer af TDC? »Nej.« Vil TDC kunne noget med én ejer, som man ikke kunne med fire? »Det vidner om et stabilt ejerskab, at Macquarie har været inde i syv år og nu tager det fulde ejerskab. Vi har haft gode ejere i den periode, hvor jeg har deltaget. Nu fortsætter Macquarie, hvilket vidner om stabilitet, og det er vi tilfredse med.« Det har været en offentlig hemmelighed, at ejerne uden held har forsøgt at sælge Nuuday-selskaberne i nogen tid. Teleanalytiker John Strand, som i flere årtier har fulgt den danske televerden tæt,vurderede forleden over for Berlingske, at Macquarie vil splitte TDC-koncernen ad og sælge mobilnet og -forretning til 3, kabel-tv- og fibernet samt tv- og bredbåndskunderne her til Fibia, der ejes af energikoncernen Andel, og erhvervskundeforretningen til Global Connect. Det er TDC-koncernen selv, der skal anmelde en overtagelse eller en fusion til den rigtige myndighed. Konkurrence- og Forbrugerstyrelsen har ikke modtaget en sådan anmeldelse, som i givet fald vil fremgå af den fusionsliste, som styrelsen har på sin hjemmeside. Det er Erhvervsstyrelsen, der skal se på overtagelsen, når der er tale om kritisk infrastruktur. Dermed skal overtagelsen gennem den relativt nye investeringsscreeningslov, som blev indført for at udvide kontrollen med udenlandske selskabers køb af virksomheder i Danmark. TDCs netværk i Danmark anses som kritisk infrastruktur, men også konkurrenternes kritiske infrastruktur har udenlandske ejere eller medejere. Det gælder energikæmpenNorlys, der har fransk-hollandske medejereaf sit fibernet, som er Danmarks største, samtGlobal Connect(som håndterer omkring halvdelen af datatrafikken i Danmark),Bornfiber(som har fibernet på Bornholm) ogCibicom(det tidligere Teracom, som ejer radio-/tv-sendenettet i Danmark). De senest offentliggjorte regnskabstal fra Nuuday er fra årsskiftet. Her havde Nuudays selskaber tilsammen 3,9 millioner kunder fordelt på 3.331.000 aktive mobilabonnementer (inklusive sim-kort sat i udstyr), 203.000 fastnetkunder, 845.000 tv-kunder og 967.000 bredbåndskunder (med kabel-tv- eller fibernetforbindelse). Flere kunder har flere forskellige typer abonnementer. TDC Net rådede ved årsskiftet over 4.378 mobilmaster- og antenner samt 19.750 kilometer fibernet, som lige nu kan nå ud til 778.000 husstande. ",
        "metadata": {
            "source": "https://www.berlingske.dk/virksomheder/tdcs-bestyrelsesformand-om-kontroversielt-opkoeb-prisen-aner-jeg-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922153/24952422-virkeligheden-er-ret-kedelig-fastslr-tdc-konce.jpg",
            "publication_time": "Fredag d. 16. maj 2025, kl. 12.53",
            "author": "Thomas Breinstrup",
            "related_links": [],
            "attachments": []
        }
    }
}