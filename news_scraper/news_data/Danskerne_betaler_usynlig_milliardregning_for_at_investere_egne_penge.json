{
    "version": "1.0",
    "document": {
        "id": 6564,
        "title": "Danskerne betaler usynlig milliardregning for at investere egne penge",
        "content": "Danske investorer kan ikke med det blotte øje se den fulde pris på at placere deres penge i investeringsforeninger. Ganske vist har foreningerne i årevis været forpligtede til at oplyse de såkaldte ÅOP – de årlige omkostninger i procent. Men tallet udgør kun to tredjedele af de reelle omkostninger. Det konkluderer en ny analyse fra formueforvalteren Miranova, som bakkes op af den internationale analysevirksomhed Morning­star.  Analysen vedrører de mere end 700 milliarder kroner, som danskerne har betroet investeringsforeninger, som dermed er den foretrukne vej til at få penge til at yngle i Danmark.  Ifølge de officielle ÅOP-tal er omkostningerne i gennemsnit på 1,38 procent. Men analysen fra Miranova viser usynlige omkostninger på yderligere 0,63 procent, og dermed betaler kunderne formentlig mindst 4,3 milliarder kroner mere på at forvalte pengene, end investorerne kan se. Det er uigennemskueligt og uretfærdigt, lyder det fra partner i Miranova Rune Wagenitz Sørensen. »Kunderne tager hele risikoen, mens halvdelen af afkastet går til forvalterne. Hvis de fire milliarder kroner blev trukket på folks konto, hvor de kan se det, i stedet for at det går fra afkastet, ville det skabe et ramaskrig i morgen. Med analysen håber vi på at skabe indsigt og forståelse, så danskerne investerer billigere og bedre,« siger Rune Wagenitz Sørensen.  Konklusionerne er baserede på beregninger af tal i databasen FundConnect, som investeringsforeningerne selv benytter. »Analysen afdækker betydelige omkostninger, som betales af investeringsforeningernes medlemmer, men som de i dag kun har meget begrænset transparens og indsigt i,« siger ­Nikolaj Holdt Mikkelsen, der er chefanalytiker i Morningstar. De skjulte omkostninger opstår så at sige inde i investeringsforeningens maskinrum. (Artiklen fortsætter under grafikken)  Her handler foreningen nemlig med værdipapirerne typisk gennem den tilknyttede bank eller fondsmæglerselskab, der har indtjeningen på handlen. Og foreningerne handler hvert år for mere end 1.000 milliarder kroner. I de mest aktive foreninger i Danmark »vendes« hele porteføljen flere gange hvert år, så hele beholdningen af værdipapirer bliver handlet – i nogle tilfælde flere gange – på et år. Og det er her, en stor del af de skjulte omkostninger opstår. Groft sagt løber de skjulte omkostningerne på, når investeringsforeningen handler værdipapirer til en kurs, der er beskåret til fordel for modparten, altså banken eller fondsmæglerselskabet. Det kaldes kursspænd. Så opstår der et tab på handel med værdipapirer i andre valutaer – en såkaldt valutamargin, som giver investeringsforeningen en omkostning. Dernæst er der typisk en omkostning på dårlige kurser, når investeringsforeninger gennemfører store handler i et enkelt værdipapir. Det påvirker typisk kursen negativt.  Forholdsvis store kontantbeholdninger i investeringsforeninger udløser også et tab i et samfund med nulrenter. Skattereglerne i Danmark betyder, at investeringsforeninger bliver delvist dobbelt­beskattet af udbytter på udenlandske aktier, hvilket også går fra afkastet. Endelig sættes ejertiden ved beregning af omkostninger til syv år, mens den reelle ejertid er kortere. Og da der skal betales et beløb ved indtræden og udtræden af en investeringsforening, så øger en kortere ejertid omkostningerne.  De usynlige omkostninger bryder ikke de fælles regler for alle europæiske investeringsforeninger og -fonde, som dermed alle potentielt indeholder skjulte omkostninger i samme niveau, mener investeringsforeningernes brancheorganisation IFB. »De emner, Mironova behandler, gælder for alle investeringsfonde, herunder også ETFere. Alle investeringsfonde er underlagt de samme europæiske regler om opgørelse af omkostninger. Danske investeringsfonde lever op til alle regler på området og skjuler ikke noget,« skriver Anders Klinkby, direktør i IFB, i en kommentar. Han påpeger, at det er muligt at sammenligne investeringsfonde på deres afkast efter alle omkostninger. Men han kalder det relevant at diskutere, om reglerne for opgørelser af omkostninger kan forbedres. Seniorøkonom Troels Hauer Holmberg fra Forbrugerrådet Tænk mener, at et andet, næsten lige så stort problem for kunderne i investeringsforeningerne også bør løses. »Vi skal selvfølgelig have alle omkostninger med. Men det vil ikke løse alle problemer på dette marked. Kun 15 procent handler selv investeringsbeviser – resten giver en bank fuldmagt til at handle på deres vegne eller beder om en investeringsanbefaling, som de stort set følger. Så for manges vedkommende er de overladt til, hvad banken mener, er godt eller skidt at investere til,« siger Troels Hauer Holmberg. »Vi må konstatere, at bankerne ikke er i stand til at håndtere interessekonflikten mellem, hvad de tjener mest på, og hvad der er bedst for kunden. Det er entydigt, at der bliver anbefalet beviser, som de tjener mest på. Resultatet er, at de danske forbrugere betaler op til ti gange for meget i forhold til, hvad der ville været bedst for dem at investere i,« siger han. ",
        "metadata": {
            "source": "https://www.berlingske.dk/privatoekonomi/danskerne-betaler-usynlig-milliardregning-for-at-investere-egne-penge",
            "image_url": "https://berlingske.bmcdn.dk/media/cache/resolve/image_x_large/image/4/44606/15100698-penge.jpg",
            "publication_time": "Lørdag d. 15. oktober 2016, kl. 07.28",
            "author": "Povl Dengsøe",
            "related_links": [],
            "attachments": []
        }
    }
}