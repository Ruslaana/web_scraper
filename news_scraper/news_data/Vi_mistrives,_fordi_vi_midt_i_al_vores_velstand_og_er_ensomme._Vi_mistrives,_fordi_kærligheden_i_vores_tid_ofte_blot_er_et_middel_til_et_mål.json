{
    "version": "1.0",
    "document": {
        "id": 22213,
        "title": "Vi mistrives, fordi vi midt i al vores velstand og er ensomme. Vi mistrives, fordi kærligheden i vores tid ofte blot er et middel til et mål",
        "content": "Med kommunismens sammenbrud i slut 80erne og start 90erne blev liberalismens triumf total. Liberalismen havde hermed besejret de to eneste relevante konkurrerende ideologier: fascismen og kommunismen. Ja, triumfen var så total, at vi troede, at det liberale demokrati var historiens afslutning, og i forlængelse heraf betragtede vi liberalismen som mere end en ideologi. Liberalismen var simpelthen sandheden om, hvordan et samfund bør indrettes. I denne stemning udlod vi at udsætte liberalismen for en kritik, og vi glemte at forholde os til liberalismens skyggesider. For liberalismen har skyggesider, og disse skyggesider er årsagen til, at vi 35 år efter det, der skulle have været den totale sejr, nu står i en situation med fremvækst af stærke illiberale bevægelser og stigendemistrivseli de befolkninger, der lever under den liberalistiske samfundsorden. På overfladen er mistrivslen og opbakning til illiberale bevægelser uforklarlig. Den førte politik over de seneste årtier, har ved første øjekast været en succes. I de liberale demokratier har vi årlige vækstrater på omkring to procent, og vi er derfor i dag dobbelt så rige, som vi var det i 80erne, hvor vi allerede var rige. I de liberale demokratier har vi fokuseret den politiske energi på økonomisk vækst, og vi er lykkedes hermed. Men samtidigt er borgerne ulykkelige, naturen lider og klimaet befinder sig i en menneskeskabt krise. Så i en overordnet betragtning – skal det her være min påstand – har de politikere, der har haft magten i de seneste årtier fejlet. Nok har de leveret økonomisk vækst men på andre og vigtigere områder går det i den gale retning. »På overfladen er mistrivslen og opbakning til illiberale bevægelser uforklarlig.«Fold sammenLæs mereFoto: Signe Goldmann/Ritzau Scanpix. Hvad glæde har vi af rigdom, når vi samtidigt mistrives? Hvad er værdien af fortsat økonomisk vækst, hvis denne indebærer, at vi efterlader en ødelagt natur og et klima i krise til vores efterkommere? Det i det hele taget at sætte spørgsmålstegn ved den økonomiske vækst er nærmest en kættersk tanke i det liberale demokrati. Selvom vi allerede er rige, er det en målsætning at vi skal være rigere i 2030 og endnu rigere i 2040. En målsætning, som alle andre politiske dagsordner må indordne sig under. Men hvorfor egentligt? Ville det ikke alt andet lige være bedre, hvis vi blot fastholdt det nuværende velstandsniveau, og rettede vores politiske fokus mod de egentlige samfundsproblemer? Økonomisk vækst er sammen med individuelle rettigheder den politiske hovedmålsætning i de liberale demokratier. Når disse politikområder overskygger alle andre mål, skyldes det på det idemæssige plan, at et liberalistisk menneske- og samfundssyn ligger som et fundament under de konkrete politiske dagsordner. For at forstå liberalismens menneske- og samfundssyn må vi søge tilbage til liberalismens filosofiske fædre Thomas Hobbes (1588-1679) og John Locke (1632-1704). Disse filosoffer ser som udgangspunkt mennesket som et egoistisk væsen, der grundlæggende og udelukkende søger at maksimere egen velfærd. Hobbes beskriver en naturtilstand – en hypotetisk tilstand uden love og myndigheder – hvor livet er ensomt, fattigt, ubehageligt, dyrisk og kort. De egoistiske individer indgår derfor en samfundskontrakt og overgiver derved en del af sin frihed til samfundsmæssige myndigheder. Samfundet er i denne forståelse således alene et middel til at sikre egoistiske individer beskyttelse og velfærd. Mennesket er altså ikke et egentligt relationelt og samfundsmæssigt væsen. »There is no such thing as society«, som Margaret Thatcher så berømt formulerede det. Der findes ingen ægte solidaritet. Der findes ingen ægte kærlighed. Der findes intet ægte civilsamfund. Der findes ingen forpligtigelser over for kommende generationer. Det hele er kun kontraktlige forhold mellem grundlæggende isolerede individer, der alene forfølger egeninteresser. »There is no such thing as society« som Margaret Thatcher så berømt formulerede det.Fold sammenLæs mereFoto: Jean-Loup Gautreau/AFP/Ritzau Scanpix. Det skal ikke være påstanden her, at den politiske elite på det personligt plan forstår mennesket som en udelukkende egoistisk skabning. Men påstanden er, at når politikerne har forladt privatsfæren og bevæget sig ind i det politiske maskinrum, har de kun medtaget Hobbes og Lockes menneske- og samfundssyn. Udover liberalismens politiske trumf med sejren over fascismen og kommunismen er der nemlig noget idemæssigt besnærende ved liberalismen. Det er liberalismens slægtskab med videnskaben. Liberalismen tager udgangspunkt i de sider af det menneskelige, der kan udsættes for en videnskabelig analyse. Og for så vidt vi er egoistiske væsner, er vi også den økonomiske videnskabs mennesket Homo Economicus. Det er ikke tilfældigt, at økonomi er førstevidenskaben blandt samfundsvidenskaberne i liberalismens tidsalder. Det er de videnskabelige klæder, der gør det så svært at kritisere liberalismens centrale politiske målsætninger. Kritiserer man det enøjede fokus på økonomisk vækst, går man ikke kun op imod en politisk idé. Man går op imod en videnskabelig forståelse af det menneskelige. Så længe vi bevæger os inden for den liberalistiske forståelseshorisont, er den eneste kur mod mistrivsel og alle andre politiske problemer derfor mere af det samme. Mere økonomisk vækst og bedre understøttelse af individuelle rettigheder. Men menneskene mistrives af andre årsager. Vi mistrives netop, fordi det liberalistiske menneske- og samfundssyn dominerer. Mistrivslen kurres ikke ved mere af det samme, men derimod ved at rette fokus mod de menneskelige relationers vigtighed. Vi mistrives, fordi vi midt i al vores velstand og er ensomme. Vi mistrives, fordi kærligheden i vores tid ofte blot er et middel til et mål. Vi mistrives, fordi civilsamfundene eroderer. Og vi mistrives, fordi båndene i familierne og mellem generationerne negligeres. Det liberalistiske menneskesyn er, trods den videnskabelige fremtoning, en reduktion af det menneskelige. Mennesket er et komplekst væsen, og vi skal blive i denne kompleksitet for at kunne udarbejde frugtbar politik. »Vi mistrives, fordi kærligheden i vores tid ofte blot er et middel til et mål. Vi mistrives, fordi civilsamfundene eroderer. Og vi mistrives fordi båndene i familierne og mellem generationerne negligeres,« skriver Michael H. Jørgensen.Fold sammenLæs mereFoto: Privat. Menneskene er, som liberalismen tilsiger det, selviske individer, men vi er også moralske og fællesskabsorienterede borgere. Vi er materialistiske forbrugere og spirituelle eksistenser – og meget mere. Det liberale demokrati er trods sine skyggesider fortsat den bedste eksisterende samfundsorden. Vi skal derfor ikke søge omstyrtelse og revolution, men liberalismens menneske- og samfundssyn hører til på historiens mødding. Det liberalistiske menneske er jo en sølle skabning, der kun i en overfladisk betragtning er frit. Men heldigvis er mennesket så meget mere end det. Mennesket er også et moralsk væsen, der har evnerne og stamina til at tilsidesætte de umiddelbare egoistiske behov og handle i en højere sags tjeneste. Se, dette er egentlig frihed, og et demokrati, der bygger på denne frihedsforståelse, fortjener jo bedre end liberalismens samfund betegnelsen liberalt demokrati. Den højere sag, som den egentlige menneskelige frihed skal tjene, er på det liberale demokratis nuværende stadie at udfordre den liberalistiske vanetænkning og søge løsninger på de egentlige samfundsproblemer, som her beskrevet. Kun på denne vis har det liberale demokrati en chancen for at vinde slaget mod de stærke illiberale bevægelser. Michael H. Jørgensen er cand.mag. i filosofi og økonomi samt forretningskonsulent ",
        "metadata": {
            "source": "https://www.berlingske.dk/kronikker/vi-mistrives-fordi-vi-midt-i-al-vores-velstand-og-er-ensomme-vi",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922524/24952993-vi-mistrives-fordi-krligheden-i-vores-tid-ofte.jpg",
            "publication_time": "Mandag d. 19. maj 2025, kl. 12.08",
            "author": null,
            "related_links": [],
            "attachments": []
        }
    }
}