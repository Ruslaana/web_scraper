{
    "version": "1.0",
    "document": {
        "id": 13338,
        "title": "Google vil revolutionere verden fra rummet",
        "content": "Skybox vil inden udgangen af 2018 have mere end 24 satellitter, der kan tage detaljerede billeder af hele verden med en hidtil uset, høj opløsning. Det skriver Wall Street Journal. Silicon Valley har den seneste tid været genstand for vilde værdiansættelser af virksomheder. I foråret købte Facebook messenger-tjenesten WhatsApp for 19 mia. dollar og seneste skud på stammen er taxi-appen Uber, der netop er vurderet til svimlende 18,2 mia. dollar. Google er nu også ude med pengepungen, men en markant mindre en af slagsen i forhold til potentialet. 500 mio. dollar har Facebook betalt for satellitfirmaet Skybox, der ifølge Google vil revolutionere verden. - Vi tror, at vi fundamentalt kan ændre menneskehedens opfattelse af det økonomiske landskab på daglig basis, udtaler medstifter af Skybox Dan Berkenstock til Wall Street Journal. SkyBox kan med sine 24 satellitter tage billeder og vise live-video over alt på jorden, og denne teknologi er med en spritny lov blevet lovlig at benytte kommercielt. Udover radikalt at forbedre Google Maps vil teknologien afføde apps, services og tjenester som ingen kan forudse og ifølge Google revolutionere verden, ligesom GPS-systemet har gjort det. ",
        "metadata": {
            "source": "https://www.berlingske.dk/virksomheder/google-vil-revolutionere-verden-fra-rummet",
            "image_url": "https://berlingske.bmcdn.dk/media/cache/resolve/image_x_large/image/19/199675/7445582-space-shuttle.jpg",
            "publication_time": "Mandag d. 16. juni 2014, kl. 10.08",
            "author": null,
            "related_links": [],
            "attachments": []
        }
    }
}