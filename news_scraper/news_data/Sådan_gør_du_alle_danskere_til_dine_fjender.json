{
    "version": "1.0",
    "document": {
        "id": 7344,
        "title": "Sådan gør du alle danskere til dine fjender",
        "content": "Hvordan får man alle danskere til at miste sympati for ens sag? Hvordan sikrer man sig, at samtlige borgere i landet med et trylleslag hader alt, hvad man – måske med rette – kæmper for? Hvordan gør man alle danskere til egentlige fjender? Jo, man tvinger dem alle til at rejse med DSB i myldretid en mandag morgen. Det lyder selvsagt som en umådeligt ringe idé, men det er, hvorom alting er, hvaden række utilfredselastbilchauffører, landmænd og fiskere fandt på i et forsøg på at fremelske vores sympati for deres sag. »Dumt,« tænker du? Ja, det er himmelråbende dumt. Særligt taget i betragtning, hvor dårlige de samtidig har været til at kommunikere årsagen til deres blokade. »BLOKADE! Undskyld vi blokerer. Vi gør det for din og min fremtid« stod der på flere lastbiler, men det er jo ikke spor nemt at blive klogere af. Det er såmænd også en sandhed med modifikationer. Årsagen til den studentikose surmulethed fra vognmænd med mere er nemlig en kilometerafgift, der fra 2025 vil gøre det dyrere at køre benzin- og diesellastbiler på de danske veje. Fordi klimaet og fremtiden og alt sådan noget. Så hvis vi skal være sådan helt fluekneppende, blokerede de mere imod vores fremtid, men for egen bekvemmelighed og pengepung. Igen, utroligt svært at fatte sympati for projektet. Med det in mente er det jo en positiv nyhed, at demonstrationen har givet bagslag, som den har. Akkurat som det har gjort for navlebeskuende klimaaktivister med modsatrettet agenda. Flere har på hystademediet Twitter sammenlignet de to aktivistiske grupperinger, da deres modus operandi er så ens. Det er værd at dvæle ved, hvor pinagtigt studentikos taktikken har været fra vognmændenes side. Tænk, at opføre sig så pattebarnsagtigt selvretfærdigt, at man formår at få hele samfundet imod sig og opbakning fra Extinction Rebellion. »Jeg har stor sympati med chaufførerne. At de bruger civil ulydighed og lukker landet ned for at blive hørt. Det er vi enige i,« fortæller Frej Pries Schmedes fra Extinction Rebellion til B.T. En god huskeregel fremover kunne være, at hvis en talsperson fra Extinction Rebellion siger sådan om et projekt, man er i gang med, så skal man sporenstregs slippe, hvad man har i hænderne, og gøre noget markant andet. »Ingen i salen forstod, hvad hun sagde, så aktivismen var selvsagt symbolsk fra start til slut,« skriver Aminata Amanda Corr.Fold sammenLæs mereFoto: Liselotte Sabroe. Vognmændene er ikke de eneste, der kan praktisere selvretfærdig aktivisme. Det kan også grønlandske Aki-Matilda Høegh-Dam, som holdt en demonstrativ tale på sit modersmål fra Folketingets talerstol. Ingen i salen forstod, hvad hun sagde, så aktivismen var selvsagt symbolsk fra start til slut. Det er også blevet bemærket af flere af Aki-Matilda Høegh-Dams politiske kollegaer, som i varierende grad gik i identitetspolitiske spåner over, hvad hun dog bildte sig ind at tale andet end dansk. Lidt kedelig aktivisme og lidt kedelig reaktion. Det interessante ved optrinet er imidlertid ikke den forudsigelige, nærmest automatiske forargelse. Det er den tøvende opbakning til Aki-Matilda Høegh-Dam. Det giver sig selv, at Aki-Matilda Høegh-Dams modersmålsaktivisme er vand på enhver antikolonial, intersektionelt feministisk aktivists mølle. Hun er en ung minoritetskvinde, en koloniseret efterkommer, som taler om undertrykkelse og menneskerettigheder. Alligevel er der ret stille fra de kanter. Og det er nok bitter erfaring, der har skabt den kløft. Sidst, danske antikoloniale, intersektionelt feministiske, antiracistiske kræfter hoppede på en grønlandsk dagsorden, blev det en yderst pinlig affære. Og for den RUC-frelste aktivist rangerer forfængelighed over frelsthed. Jeg taler om dengang, for ganske få år siden, i 2020, da statuen af den dansk-norske missionær Hans Egede i Nuuk blev overhældt med rød maling og påskrevet teksten »decolonize«. Dengang var Aki-Matilda Høegh-Dam på pletten. Hun ville havefjernet statuen, som hun mente symboliserede den »koloniale vold«. De danske antikoloniale, intersektionelt feministiske, antiracistiske, middelklasseaktivister stod klar. Statuen skulle fjernes, og hvis ikke man var enig, kunne man lige så godt få tatoveret »kolonistracistsvin« i panden. Men så skete der det helt vidunderlige, at man i Nuuk stak en finger i jorden og stemte om det. 921 stemte for, at statuen bliver stående. 600 mente, at den skulle fjernes. Men mest af alt viste afstemningen, at indbyggerne i Nuuk varfløjtende ligeglade, da de resterende 16.114 indbyggere ikke gad at gå ned for at stemme. Som sagt en yderst pinlig sag for den herboende, danske aktiviststand, som pludselig kunne anklages for ikke at lytte til den minoritet, de påstod at kæmpe for. Som pludselig stod demaskeret som selvretfærdige, forkælede, kedsommelige højskoleaktivister, med refleksion og indsigt på niveau med Extinction Rebellion eller danske vognmænd. Det gør de aldrig igen. Aminata Amanda Corr er journalist og kommentator",
        "metadata": {
            "source": "https://www.berlingske.dk/kommentatorer/saadan-goer-du-alle-danskere-til-dine-fjender",
            "image_url": null,
            "publication_time": "Fredag d. 19. maj 2023, kl. 09.26",
            "author": "Aminata Corr Thrane",
            "related_links": [],
            "attachments": []
        }
    }
}