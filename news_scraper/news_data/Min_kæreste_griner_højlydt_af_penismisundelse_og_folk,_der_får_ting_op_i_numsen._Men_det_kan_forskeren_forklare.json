{
    "version": "1.0",
    "document": {
        "id": 19018,
        "title": "Min kæreste griner højlydt af penismisundelse og folk, der får ting op i numsen. Men det kan forskeren forklare",
        "content": "Jeg havde kun kendt min kæreste i få måneder, da jeg spurgte, om vi skulle se »Centervagt«. Det var dengang, han stadig var imponeret over min universitetsopgave om »afasien som instrument« i Lars von Triers film, og før Berlingske gav »Centervagt«én stjerne – efterfulgt af svadaen: »Ny dansk komedie er lige så sjov som at vælte på sin cykel. Med ansigtet først. På grus.« Navnet på instruktøren, Rasmus Heide, sagde ikke min kæreste noget, og i de 85 minutter, hvor skuespillerne bøvsede sig gennem »Centervagt«, blev hans ansigt stadig mere stift. Jeg grinede to gange, og i de øjeblikke hang vores nye parforhold i en meget tynd tråd. Af samme grund var det med en vis nervøsitet, at jeg spurgte, om vi skulle se Heides nyeste film »Alle for fire«. Den seneste i rækken af »Alle for«-filmene, der altid får ringe kritik. Publikum, til gengæld, vælter ind. Da »Alle for to« havde premiere i 2013, solgte den 107.523 billetter. På fire dage. Berlingske gav den tre stjerner. Anmelderen var især uimponeret over, hvor mange jokes der kunne laves over lugten af lort i en vuggestue. »Alle for fire« solgte 43.000 billetter over den første hedebølgeweekend. Det svarer til, at knap hver anden solgte billet i alle landets biograferne gik til den. Det ligner en klassisk konflikt mellem høj- og lavkultur. Den evige krig mellem københavnernes fine saloner og de folkelige dagligstuer, hvor man ikke kan få pruttehumor nok. Jeg besluttede mig for at elske »Alle for fire«. At elske noget er også at tage det alvorligt, og det er der flere, der har gjort med humor. Allerede i 1846 skrev Kierkegaard (under pseudonymet Climacus) i »Afsluttende uvidenskabeligt Efterskrift«, at der ligger en nåde i humor. I en længere artikel fra Kristeligt Dagblad analyserer litteraturkritiker Lilian Munk Rösing teksten: Er det sjovt, når man skal stikke en finger op i endetarmsåbningen på en mand? Min kæreste grinede, da vi så »Alle for fire«. Ifølge forsker Stefan Kjerkegaard er der en helt særlig forklaring.Fold sammenLæs mere »Humoren rummer, at vi alle er små mennesker og derfor kan grine med hinanden. I modsætning til ironien, som sætter et hierarki, hvor man hæver sig op over det, man griner af,« forklarer hun og beskriver humoren som noget, der gør, at mennesket kan overleve »alle de tab og voldsomme ting, vi kommer ud for i livet«. Den analyse er Stefan Kjerkegaard enig i. Som litterat og lektor ved Aarhus Universitet har han beskæftiget sig meget med humor. Selv griner han både afJim Carreyog podcasten »Undskyld, vi roder«. Og så er han fan af »Alle for …«-universet. »Der er en scene i »Alle for tre«, som jeg stadig griner af. Det er der, hvor Mick Øgendahl tisser i bukserne. Som straf tager storebroderen, spillet af Rasmus Bjerg, og kører hans hoved rundt i det. Ligesom man gør, når en hund skal lære at blive renlig.« Stefan Kjerkegaard ler så meget, at det er svært at høre, hvad han siger gennem telefonen. »Ja, den scene griner jeg stadig meget af,« siger han så. Kan du forklare hvorfor? »For det første er det noget med kroppen. Mick Øgendahl er Danmarks svar på Jim Carrey, der også kan bruge sin krop på en virkelig sjov måde. Jeg tror, at det var forfatteren Per Højholt, der sagde, at kroppen forstår humor før hovedet. Det sker ligesom bag om hjernen på os, og vi har også en kropslig reaktion på det. Tænk på udtrykket ‘at flække af grin’. I overført betydning flækker du også som menneske. Det er næsten en dyrisk reaktion.« Gennem ni sæsoner har Frank Hvam og Casper Christensen klovnet sig gennem et pinligt og morsomt samspil på TV 2. Især de tidlige afsnit af »Klovn« havde en del af den humor, der handler om kroppen.Fold sammenLæs mereFoto: per arnesen. Er det derfor, at anmelderne ofte hader de her film? »Måske. Det, der forbinder det platte og det kropslige, er ikke meget værd i anmeldernes øjne. Det kan man blandt andet se på, hvor få film, der er nomineret til de store filmpriser. Måske er det også, fordi det tit handler om prutter eller om livet fra bæltestedet og nedefter. Det er meget nemt at gøre grin med, men det er også svært at gøre det godt, for det er gjort så mange gange før.« Ifølge Stefan Kjerkegaard er det ikke nødvendigvis de danske anmelderes skyld, at humoren rangerer så lavt: »Umberto Ecos bog »Rosens navn« henviser til myten om, at den store græske filosof Aristoteles ikke kun skrev poetik om den fine tragedie. Han skrev også om komedien. I »Rosens navn« har munkene skjult den tekst, fordi det kan være farligt, hvis den store filosof blåstempler humoren. Vi er i middelalderen, hvor alt skal være seriøst. Historien illustrerer, at komedie aldrig har været lige så fint som tragedie. Det gælder stadigvæk, og det irriterer mig.« Min kæreste og jeg ser »Alle for fire« en søndag eftermiddag under hedebølgen. Få har fået samme idé, så vi kan virkelig høre, hvornår vi morer os. Og hvornår vi ikke gør. Hans latter runger i salen fire gange. Hver gang handler det om dårlig ånde, penismisundelse eller folk, der får ting op i numsen. Da jeg beskriver situationerne for Stefan Kjerkegaard, griner han igen. »Alt med kroppen er underligt komisk. Vi kan sidde og læse Shakespeare og så slå en prut. Den kontrast er morsom i sig selv,« siger Stefan Kjerkegaard. Han understreger, at han ikke har forsket i, om kvinder og mænd griner ad de samme ting. »Men jeg har på fornemmelsen, at der er flere mænd, der griner af ‘the great divide’, altså dyret i mennesket. At kroppen ikke er til at styre. Måske fordi mænd i højere grad har følt, at de skulle lægge bånd på sig selv, end kvinder, der gerne måtte være fysiske i deres omgangsform.« Stemningen er dårlig på bænken i »Alle for fire«. Men det er den ikke i biograferne, hvor filmen solgte over 40.000 billetter på en hedebølgeweekend.Fold sammenLæs mere Hvis der er noget, Kjerkegaardharundersøgt dybere, er det, hvordan humor fungerer. I sin bog om »Tænkepauser – humor« identificerer han tre elementer, der ofte går igen i det, vi finder sjovt. Det handler om inkongruens, altså at tingene ikke passer sammen. Lettelse, når man opdager, at det ikke går ud over en selv. Og overlegenhed. Det er den humor, der hviler på, at man selv er klogere end den anden. I »Alle for fire« brokker hovedpersonen sig over, at der ikke er brun sovs til flødekartofler. »Fløden er bare en grunder,« forklarer han. »Ligesom når man maler. Så kommer farven bagefter.« Bagefter spørger hans lillebror efter ketchup. Ha ha. »Overlegenhed har været et virkemiddel siden narren og klovnen. Det er sjovt at se dem komme galt af sted, fordi man netop ved, at det ikke er virkeligt. Måske også af lettelse over, at det ikke sker for en selv,« forklarer Kjerkegaard. Vittigheden med den brune sovs virker ikke for os i biografen. Måske fordi det er svært at føle sig overlegen, når man lige har grinet ad en mand, der får en finger i numsen. Måske er vi bare mere til de platte jokes. Eller – en af os er. På min blok har jeg noteret, at jeg morer mig mest, da filmen gør grin med selvhøjtidelig poetryslam. I scenen forsøger Anders W. Bertelsens karakter at rime »sovs« på »sjovs«. Mick Øgendahl fotograferet under lanceringen af den første film i serien, »Alle for en« i 2011. Siden er der kommet tre andre film under samme fane – og med samme humor.Fold sammenLæs mereFoto: Bax Lindhardt. Jeg griner, da jeg skal forklare scenen til Stefan Kjerkegaard. Han er til gengæld helt stille. »Det er et ordspil,« prøver jeg. »Ja, det kan jeg godt høre,« svarer Stefan Kjerkegaard. Men han mener ikke, at det er sjovere end kropsligheden. Han vil hellere ikke kalde min humor mere raffineret end min kærestes. Jeg forsøger ellers at presse ham lidt. »Efter jeg skrev bogen om humor, kan folk finde på at ringe og spørge, om noget givent er sjovt, men det kan jeg jo ikke svare på. Ingen humor er finere end andet. Det handler om at give sig hen.« Men ordspillet er vel pr. definition mere raffineret end dårlig ånde. »Jeg vil mene, at det er en misforståelse at rangere humor. I det øjeblik, man forsøger, har man misset pointen,« svarer humorforskeren. Det bliver det, jeg gør. Overgiver mig. Senere samme aften genser jeg »Afterlife«. Det er en serie på Netflix, hvor en enkemand bruger sit had til andre som en fast følgesvend gennem livet. Det er simpelthen ikke til at forklare, men sjovt er det. Men det har jeg endnu ikke fortalt min kæreste. Han er stadig ved at komme sig over »Alle for fire«.",
        "metadata": {
            "source": "https://www.berlingske.dk/skaerm/min-kaereste-griner-hoejlydt-af-penismisundelse-og-folk-der-faar-ting-op-i",
            "image_url": null,
            "publication_time": "Søndag d. 21. august 2022, kl. 13.33",
            "author": "Sarah Iben Almbjerg",
            "related_links": [],
            "attachments": []
        }
    }
}