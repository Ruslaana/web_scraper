{
    "version": "1.0",
    "document": {
        "id": 14741,
        "title": "Busser sat i brand i København",
        "content": "Fire københavnske bybusser er natten til fredag blevet brændt af, oplyser Københavns Politi til bt.dk. Politiet ved endnu ikke, hvordan branden er opstået, men der kan muligvis ligge et politisk motiv til grund. »Med maling er der skrevet »Boykot Israel - Free Gaza« på mindst en af busserne,« siger vagtchef Lars Vestervig til bt.dk. Busserne stod parkeret på busselskabet Arrivas garageanlæg på Østerbro i København. Ingen personer kom til skade ved branden, som det lykkedes brandvæsenet at få under kontrol efter længere tid. Branden kan have sammenhæng med sagen om trafikselskabet Movias beslutning om at fjerne annoncer, der opfordrer til boykot af varer fra israelske bosættelser. Beslutningen har udløst en storm af protester mod Movia. »Det er klart, at man vil undersøge, om der er en sammenhæng,« siger vagtchef Lars Vestervig til bt.dk. Der er endnu ingen anholdte i sagen. BNB",
        "metadata": {
            "source": "https://www.berlingske.dk/samfund/busser-sat-i-brand-i-koebenhavn",
            "image_url": "https://berlingske.bmcdn.dk/media/cache/resolve/image_x_large/image/31/315010/8830016-g5.jpg",
            "publication_time": "Fredag d. 08. maj 2015, kl. 07.14",
            "author": null,
            "related_links": [],
            "attachments": []
        }
    }
}