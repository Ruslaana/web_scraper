{
    "version": "1.0",
    "document": {
        "id": 484,
        "title": "Hvem vil med DR en tur på genbrugspladsen? Jakob Steen Olsen takker nej!",
        "content": "Hvem vil med en tur på genbrugsstationen? Ja, jeg mener ikke sådan en kommunal byttecentral, hvor vi kan deponere noget af alt det gamle ragelse, vi ikke selv kan bruge, men som er for godt til at køre direkte på lossepladsen. Jeg mener DR. I hvert fald må man bare sige, at det nye boligprogram»Boligfix for nul og niks«ligner alle andre boligprogrammer, man kan finde på sendefladerne. Lad os se, hvad vi har i værktøjskassen. Først skal vi bruge to venner i bolignøden, redningsmænd, der kommer som kaldet: Dels en entusiastisk kvindelig designer med temmelig alternative ideer. Dels en mandlig, midtjysk tømrer, gerne lidt af et fjernsynsvenligt håndværkertilbud i skovmandsskjorte. Så tager vi nogle fummelfingrede par, der sidder fast i boligindretningen og skal have akut hjælp til at give deres hjem en makeover. Undervejs inviteres familie og naboer ind for at give en hjælpende hånd, inden de før så ulykkelige boligejere falder i svime over forandringerne og lever lykkeligt til deres ende. Så er den i vater! Ingen søm i det! Karen og Sisse synes, at forvandlingen af deres køkken og entré er »megafed«.Fold sammenLæs mereFoto: Jakob Johansen. Nu er der jo så lige det ved DRs nye program, at hele ideen med programmet er at genbruge noget af alt det, som, man ellers syntes, har udtjent sine muligheder. Der er det nye, som altså så er gammelt. Gå på jagt på lofter og garager, på genbrugsstationer, loppemarkeder og hos naboen. Den enes skrot er den andens guld. Og »gør det selv«. Så kommer man langt for ingen penge. Således får parret Sisse og Karen en ny entré og et nyt køkken i stedet for de to rum, som åbenbart fuldstændig ødelægger hele deres tilværelse og al deres nattesøvn derude i det ellers så fredelige bondehus i Ledøje. Og hele forandringen har kostet under 3.000 kroner at føre ud i livet. Nu er der så bare lige det ved det, at DR også har stillet en designer og en dygtig håndværker til rådighed. Det glemmer vi behændigt i forbifarten. Skulle man betale dem, så regnskabet noget anderledes ud, skulle jeg hilse og sige fra mig selv, der lige har fået renoveret sommerhuset til samme pris, som det oprindeligt kostede at erhverve herligheden. Karen og Sisse er meget glade for designeren Sifs og tømreren Rolfs indsats.Fold sammenLæs mereFoto: Jakob Johansen. Men i det mindste deltager de to tjenstvillige og lærenemme kvinder i bondehuset i arbejdet: Ideen med programmet er også, at vi skal få mod på selv at kaste os ud i projekter derhjemme. Hvad, vi nu også har lært, er, at fordommen om, at alle lesbiske er ferme med en stiksav og en hammer, ikke holder stik. Om man så får det af at se det endelige resultat af anstrengelserne, er en smagssag. Personligt har jeg, sagt helt en passant, haft et tv-hold på besøg i forbindelse med et boligprogram for 20 år siden. Heldigvis handlede det først og fremmest om at stille vores gode smag og høje forventninger tilfreds, så resultatet var på mange måder glimrende. Men noget var også i hast tilrimpet klamphuggeri, der raslede fra hinanden, så snart tv-kameraerne var slukket. Samme fornemmelse sad jeg med, da »Boligfix for nul og niks« rullede over skærmen. Så den der køkkenbænk med de sammenclipsede skumgummihynder ud til at kunne holde i mere end to uger? Held og lykke i Ledøje. Hvis jeg så DRs boligeksperter komme rullende ned ad vejen, låste jeg døren. Heldigvis syntes Karen og Sisse, at det var »sygt fedt«. Personligt skulle jeg ikke have DRs ambulanceteam inden for dørene. Men jeg er heller ikke til koboltblå, frække kontrastfarver og et køkkenbord med opstablede fliser i bordbenet. Men kigger man ordentligt efter, har udsendelsen også en anden undertekst. Umiddelbart ligner det bare et almindeligt et af slagsen – hold da kaje, hvor skærer de meget finer ud med stiksav i det program, der med lethed kunne have savet en halv time af, nu man var i gang. Det fortæller os åbenlyst, at det er slut med køb og smid væk-kulturen. Til kamp mod IKEA. Nu skal vi tage vare på klodens ressourcer ved at genbruge. Alle har ret til et nyt køkken – et gammelt køkken. Men nede under det hele – eller er det oven over? – snedkererer man en helt anden og større moralsk fortælling sammen. Sif er i gang med at kreere et helt nyt spisebord: »Mest af alt elsker jeg, at det her spisebord er lavet af 100 procent genbrug. Det synes jeg er fedt,« siger hun.Fold sammenLæs mereFoto: Jakob Johansen. »Det er et eventyr,« udbryder den ene af de to begejstrede kvinder, da deres redningsmænd dukker op med et eller andet, som de har tusket sig til. Det er lige det, det er. Karen og Sisse sidder lidt slukørede i deres nyerhvervede landsbyidyl. De have håbet på mere fællesskab – ligesom hjemme på Østerbro. De havde håbet på, at Ledøje »kunne noget af det, som et bofællesskab kan«. De havde håbet på, at »der sad nogen, der mindede om vores konstellation«. Drømmen om livet på landet som det glade kollektiv har vist sig ikke at holde stik. Ensomheden lurer. Men takket være programmets appel til naboer om at være med og dele ud af deres eget overskudslager i den helt store lokalgeografiske bytteøkonomi får parret nye venner. Det vælter ind med glade fremmede, der tilmed kan informere om, at der også er gratis fastelavnsarrangement i lokalsamfundet en gang om året. Alle er velkomne. »Boligfix for nul og niks« sælger os en beretning om, at genbrug og mådehold er vejen til nye fællesskaber. Hvis bare vi gør som i programmet og skruer ned for forbrugerismen, får vi nye venner. Med andre ord: Programmet advarer os ikke bare om, at det er slut med at rive et nyt køkken ned, selvom det kun er fire år gammelt. Det fortæller os ikke blot, at man har skimmelsvamp i fundamentet, hvis man bare bruger løs. Det udbreder ikke bare ideen om, at vi går ind i en tid, hvor intet skal smides ud, bortset fra materialismen. Det slår også på tromme for, at det er et overstået kapitel med hele ideen om individualismen i højsædet. Med de dage hvor vi først og fremmest tænkte på os selv. Nu må egoismen vige for det store, glade kollektiv. Vi skal indgå i et organisk kredsløb med resten af verden. Et fællesskab, hvor vi kollektivt tager vare på hinanden, på planeten, gamle slagbænke, bøjede søm og brugte håndvaske. Det er, med andre ord, tidsånden og dens krav om mådehold, samfundssind og behovsudskydelse, der har gjort sit indtog i bedste sendetid. »Boligfix for nul og niks«. Sæson et, afsnit et. DR 1 onsdage klokken 20. Kan streames fra dr.dk. ",
        "metadata": {
            "source": "https://www.berlingske.dk/skaerm/hvem-vil-med-dr-en-tur-paa-genbrugspladsen-jakob-steen-olsen-takker-nej",
            "image_url": "https://berlingske.bmcdn.dk/media/cache/resolve/image_x_large/image/179/1795123/24703898-drs-nye-boligteam-rolf-davidsen-og-siff-steendahl.jpg",
            "publication_time": "Tirsdag d. 14. maj 2024, kl. 16.33",
            "author": "Jakob Steen Olsen",
            "related_links": [],
            "attachments": []
        }
    }
}