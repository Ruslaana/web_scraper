{
    "version": "1.0",
    "document": {
        "id": 17201,
        "title": "Verdens dyreste skilsmisse? Hustru får 24 milliarder",
        "content": "Efter en seks år lang kamp mod ex-konen Elena Ribolovleva i retslokalerne er dommen faldet. Retten i schweiziske Genéve er kommet frem til, at 47-årige Ribolovlev skal betale sin kone gennem 24 år den nette sum af 4.020.555.987,20 schweizerfranc - eller 24,5 milliarder kroner. Det svarer ifølge The Daily Mail til halvdelen af den russiske oligarks formue. Til gengæld kan ejeren af den storsatsende - og storspenderende - fodboldklub AS Monaco nu kalde sig den betalende part i verdens formentlig dyreste skilsmisse nogensinde. Næppe noget plaster på såret for Ribolovlev, dog. Den tidligere kendte rekord havde kunstarvingen Alec Wilderstein, men de 'blot' 13,75 milliarder han måtte punge ud med til ex-konen Jocelyn er de rene pebernødder ved siden af Ribolovlevs åreladning. Ribolovlev tabte også kampen om forældremyndigheden til parrets 13-årige datter, Anna, og flere af parrets luksusejendomme. I lighed med Chelsea-ejeren Roman Abramovitj blev Ribolovlev hovedrig under privatiseringsprocessen, som fulgte efter Sovjetunionens sammenbrud. Han har tidligere ejet kunstgødningsfirmaet Uralkali.",
        "metadata": {
            "source": "https://www.berlingske.dk/internationalt/verdens-dyreste-skilsmisse-hustru-faar-24-milliarder",
            "image_url": "https://berlingske.bmcdn.dk/media/cache/resolve/image_x_large/image/46/469335/7385048-fbl-switzerland-russia-court-people-monaco-fra-files.jpg",
            "publication_time": "Tirsdag d. 20. maj 2014, kl. 10.46",
            "author": "Niels Pedersen",
            "related_links": [],
            "attachments": []
        }
    }
}