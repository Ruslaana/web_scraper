{
    "version": "1.0",
    "document": {
        "id": 21743,
        "title": "Analytiker: TDC bliver nu splittet og solgt i småbidder",
        "content": "De mange millioner danskere, som i dag har mobil-, internet- og/eller tv-abonnement i et af TDC-koncernens selskaber, vil formentlig fremover få regningen et andet sted fra – men den bliver ikke nødvendigvis dyrere. Det vurderer teleanalytiker John Strand, som gennem tre årtier har fulgt telebranchen tæt, hvis det lykkes for den omstridte kapitalfond Macquarie at få de danske myndigheders accept afen total overtagelse af TDC-koncernen. Macquarie, der på grund af sit australske ophav og ofte aggressive fremfærd har fået tilnavnet »vampyrkænguruen«, vil købe pensionskasserne PKA, PFA og ATP ud af den danske telekoncern. »Kunderne skal ikke frygte noget. Jeg tror ikke, at det vil udløse større regninger, for konkurrencen vil stadig være der. Men hvem savner Irma? Man kan jo få alle deres produkter i Brugsen,« siger John Strand som analog til den aktuelle situation. Han forventer, at Macquarie vil splitte hele den gamle TDC-koncern op og sælge den i småbidder til andre selskaber – for det er gennem de senere år allerede forgæves forsøgt at finde et udenlandsk teleselskab som samlet køber afNuuday-delen af TDC, der omfatter alle de kundevendteselskaber som YouSee, Telmore, Eesy, Hiper, TDC Erhverv og Relatel. Nuuday har et kæmpe og flerårigt underskud. I 2024 lød underskuddet før skat på 488 millioner kroner, mens det i 2023 lød på 451 millioner kroner. »Alle er blevet tilbudt at købe Nuuday, og ingen vil købe,« siger John Strand. I en stor analyse til Europa-Kommissionen af EUs problemer i september 2024 anbefalede den højt respekterede økonom og tidligere chef for Den Europæiske Centralbank, Mario Draghi, fremover i langt større grad attillade tele- og internetselskaber at foretage opkøb og slå sig sammenfor at stå stærkere internationalt. Men den model tror John Strand ikke på. Han ser derfor en total opsplitning af TDC med efterfølgende frasalg i småbidder som vejen frem. »Det helt åbenlyse er at tage TDCs mobilnet og mobilkunder og slå dem sammen med 3. Det vil give et stort mobilselskab i Danmark, og samtidig kan man spare et mobilnet ved at slå 3s net og TDCs net sammen. Enten skal 3 lægge en check, hvad jeg ikke tror, at 3 vil gøre, eller også skal der laves en fusion, hvor Macquarie ejer en mindre bid,« siger John Strand. 3s danske topchef, Morten Christiansen, har tidligere udtalt til Berlingske, atDanmark er for lille et land til tre mobilnet. Han mener, at kræfterne og pengene i stedet burde bruges på at sikre, at der kom markant bedre mobildækning overalt i landet ved kun at skulle investere ito frem for tre mobilnet. Han ville dog ikke give et bud på, hvilket af de tre mobilnet der skulle forsvinde. Hele TDCs kabel-tv- og fibernet samt alle kunderne på dem og pådet fastnet, som står til at blive lukkethelt senest i 2030, vil kunne sælges til Fibia, der ejes af energikoncernen Andel. »Dermed får Fibia en kabel-tv-forretning, sådan som Norlys også har, samt fibernet i områder, hvor Fibia i dag ikke er, samt en masse bredbåndskunder oveni, altså både mere infrastruktur og flere kunder. Andel har rigeligt pengene til det,« siger John Strand. Norlys har for nylig overtaget Telias mobilforretning i Danmark og netop skiftet Telia-navnet ud med Norlys. Erhvervskundedelen af TDC-koncernen ser han solgt til den nordiske internetgigantGlobal Connect, som derved opnår en god position på det danske erhvervsmarked. »Alt i alt vil dette kunne fjerne omkostninger for måske op til tre milliarder kroner fra det danske telemarked hvert år, når der for eksempel bliver to og ikke tre mobilnet fremover. Jeg har svært ved at se andre modeller,« siger John Strand. Det var i 2018, at de tre pensionskasser og Macquarie tilsammen lagde lige over 40 milliarder kroner for at købe TDC i et ejerskab, hvor den australske kapitalfond satte sig på 50 procent og pensionskasserne tilsammen på de øvrige 50 procent. Kort efter splittede de koncernen op i Nuuday og TDC Net, men 9. maj fortalte de så, at pensionskasserne vil afhænde deres andel til Macquarie, der herefter skal være eneejer, hvis ellers de danske myndigheder tillader det. Udmeldingen var overraskende, fordi mange havde ventet, at det var Macquarie, der efter syv års ejerskab var på vej ud. Pensionskasser elsker langsigtede investeringer, hvilket infrastruktur med mobil-, fiber-, kabel-tv- og fastnet er. Nuuday-koncernen har kæmpet mod faldende kundetali en længere årrække. I 2024 besluttede man kun at offentliggøre kundetal for kabel-tv-forretningen – engang TDCs guldæg men senere her, hvor kundetabene har været størst – én gang om året. I marts 2025 besluttede Nuuday kun at offentliggøre regnskabstal én gang om året. »Vi formoder, at den manglende vilje til at skabe transparens skyldes den negative udvikling i selskaberne,« siger John Strand. De senest offentliggjorte regnskabstal fra Nuuday er derfor fra årsskiftet. Her havde Nuudays selskaber tilsammen 3,9 millioner kunder fordelt på 3.331.000 aktive mobilabonnementer (inklusive sim-kort sat i udstyr), 203.000 fastnetkunder, 845.000 tv-kunder og 967.000 bredbåndskunder (med kabel-tv- eller fibernetforbindelse). Flere kunder har flere forskellige typer af abonnementer. Macquarie har tidligere frem til 2017 været medejer af Københavns Lufthavn. Den danske stat hastebesluttede i december 2024 at lægge 32 milliarder kroner for pensionskassen ATPs aktier og dermed overtage kontrollen med lufthavnsselskabetaf frygt for, at Macquarie skulle købe andelen.  ",
        "metadata": {
            "source": "https://www.berlingske.dk/virksomheder/analytiker-tdc-bliver-nu-splittet-og-solgt-i-smaabidder",
            "image_url": "https://berlingske.bmcdn.dk/media/cache/resolve/image_x_large/image/192/1920593/24949397-de-mange-selskaber-i-den-gamle-tdc-koncern-str-ti.jpg",
            "publication_time": "Mandag d. 12. maj 2025, kl. 17.00",
            "author": "Thomas Breinstrup",
            "related_links": [],
            "attachments": []
        }
    }
}