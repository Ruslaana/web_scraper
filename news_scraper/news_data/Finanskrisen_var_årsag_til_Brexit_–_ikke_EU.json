{
    "version": "1.0",
    "document": {
        "id": 1448,
        "title": "Finanskrisen var årsag til Brexit – ikke EU",
        "content": "UKs udtræden af EU opfattes bredt i medierne og i den politiske debat som udslag af briternes utilfredshed med EU. Også blandt engelske kommentatorer. Men der ligger altså ganske særlige omstændigheder bag det britiske nej. Rigtig nok var der et lille flertal for at forlade EU ved afstemningen i 2016. Men det er reaktionen på finanskrisen tilbage i 2008-09, der er den egentlige årsag til Brexit. Daværende premierminister Gordon Brown fra Labour reddede en række storbanker i City fra at kollapse og begrænsede krisens konsekvenser for arbejdsløsheden. Derfor steg underskuddet på statsbudgettet fra godt to pct. til ti pct. af BNP i 2010. Da David Cameron havde vundet valget i 2010, skar han kraftigt ned på de offentlige udgifter for at få underskuddet ned. Lektor Thiemo Fetzerfra University of Warwick har gennemført en række analyser af vælgernes adfærd i forskellige regioner, som tyder på, at stigende vælgerstøtte til UKIP ved valget i 2015 – og senere til Brexit ved EU-afstemningen i juni 2016 – skyldes den voldsomme nedskæring af udgifterne til offentlig service og indkomstoverførsler.  Millioner af familier fik deres indkomst og offentlige service beskåret, i særdeleshed lavindkomstfamilier. De offentlige udgifter er – målt pr. indbygger – stadig 15 pct. lavere end i 2010. Det var til dels kommunerne, der måtte føre kniven. Statens tilskud til den kommunale service blev beskåret med cirka 25 pct. Værst ramt blev regioner, som i forvejen led under udflytning af arbejdspladser og arbejdsløshed, mens London slap billigst. Tusinder af offentligt ansatte blev fyret. Og indtil for et par år siden stod offentlige lønninger stille, selv om inflationen siden 2010 er løbet op i 14 pct. Det gav et stort realindkomstfald frem mod EU-afstemningen i 2016. Mange vælgere hævnede sig ved at stemme på UKIP ved valget i 2015 og for Brexit i 2016. Ved enmeningsmåling af YouGovforud for valget i 2015 var det kun 43 pct. af UKIP-vælgerne, der støttede partiets ønske om at forlade EU. 26 pct. sagde, at de støttede UKIP som protest mod de gamle partier. Der var al mulig grund til, at mange vælgere blev sure. Thiemo Fetzer har undersøgt, hvor hårdt de forskellige distrikter i UK blev ramt af nedskæringerne og fundet, at mange i de hårdest ramte områder reagerede ved at stemme på UKIP i 2015. Thiemo Fetzer siger ikke, at den store indvandring og EU-skepsis ikke spillede en vigtig rolle, men reaktionen på de kraftige besparelser kom oven i og vippede balancen. Han beregner, at UKIPs andel af stemmerne steg med mellem 3,5 og 11,9 procentpoint i forskellige distrikter på grund af nedskæringerne, og eftersom »Leave« på landsplan kun havde et flertal på 3,8 procentpoint ved folkeafstemningen, kunne det meget vel være endt med, at UK var blevet i EU, hvis det ikke var for de voldsomme besparelser. Frede Vestergaard er journalist emeritus, Weekendavisen og cand.polit.",
        "metadata": {
            "source": "https://www.berlingske.dk/kommentatorer/finanskrisen-var-aarsag-til-brexit-ikke-eu",
            "image_url": "https://berlingske.bmcdn.dk/media/cache/resolve/image_x_large/image/126/1261741/23346820-britain-politics-brexit.jpg",
            "publication_time": "Torsdag d. 20. februar 2020, kl. 11.00",
            "author": null,
            "related_links": [],
            "attachments": []
        }
    }
}