{
    "version": "1.0",
    "document": {
        "id": 19173,
        "title": "Norden er bedst",
        "content": "Der skulle være fem spørgsmål, som liberalister aldrig stiller, påstår Politikens Per Michael Jespersen. De spørger aldrig om, hvorfor de nordiske lande er de bedste i verden. Bl.a. de rigeste. Men er det ikke Qatar eller Dubai? I Norden er det lettest at stige op. Her realiseres den amerikanske drøm. Danmark er det bedste land, det lykkeligste og verdensmester i tillid. Liberalister spørger aldrig om, hvorfor det er sådan; de er blot kritiske, siger han. Det er jo sandt, at vi er de bedste, men det går man da ikke og praler med. Det kunne let forveksles med nationalisme. Den nordiske race var også den ædleste. Og blonde svenske piger de smukkeste. Vi kunne blive ved. Vi ved det godt fra Grundtvig: »Men i vor lade, på vor lo, der har vi nu Guds gaver, der virksomhed og velstand gro i tøndemål af traver« – eller »hvor få har for meget, og færre for lidt«. Svaret er banalt: De nordiske lande er eller var evangelisk-lutherske. Men de er på vej væk fra denne arv, og det skyldes ikke mindst islamofile anti-liberalister.",
        "metadata": {
            "source": "https://www.berlingske.dk/groft-sagt/norden-er-bedst",
            "image_url": "https://berlingske.bmcdn.dk/media/cache/resolve/image_x_large/image/1/11880/6890494-groft-sagt-hans-hauge-hoved.jpg",
            "publication_time": "Lørdag d. 27. september 2014, kl. 20.00",
            "author": null,
            "related_links": [],
            "attachments": []
        }
    }
}