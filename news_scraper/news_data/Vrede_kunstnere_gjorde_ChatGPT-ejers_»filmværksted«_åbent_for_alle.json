{
    "version": "1.0",
    "document": {
        "id": 21215,
        "title": "Vrede kunstnere gjorde ChatGPT-ejers »filmværksted« åbent for alle",
        "content": "Vrede kunstnere gjorde kortvarigt den ellers begrænsede adgang til ChatGPT-selskabets tekst til video-værktøj almindelig tilgængelig. Det skete i protest mod, at den kunstige intelligens, som ud fra en kort tekst er i stand til at skabe filmsekvenser, nasser på deres værker. Kunstnerne hævder, at de bliver brugt af virksomheden som »ubetalt forskning og udvikling samt pr«. Der er tale om OpenAIs værktøj Sora, som lige nu er i såkaldt betatest – en sidste afprøvning for at finde fejl, inden det frigives til almindelig brug. Sora vakte stor opmærksomhed,da OpenAI første gang fremviste det i februar 2024. Ud fra data, som teknologien er fodret med, kunne det skabe filmscener, som forbløffede alle, der så med. Sora bygger på samme teknologi, som findes i OpenAIs Dall-E 3, som kan fremstille billeder ud fra de ord, som man skriver. Dall-E er en søster tilChatGPT, der primært arbejder med tekst. Mange kunstnere ser den kunstige intelligens som en trussel mod deres værker– uanset om det er skriftlige eller visuelle. Samtidig er de utilfredse med, at de store sprogmodeller, som gør teknologien i stand til at interagere med mennesker i et almindeligt sprog, er blevet fodret med eksisterende værker for at lære at udtrykke sig på skrift og i billedform. Adskillige af dem, der afprøver Sora, lagde et brev ud på udviklingsplatformen Hugging Face, hvor de beskyldte OpenAI for at udnytte »hundreder af kunstnere, som har leveret ubetalt arbejde med at finde fejl, give tilbagemeldinger og eksperimentere«. OpenAI, som softwaregiganten Microsoft ejer halvdelen af, lukkede efter nogle timer for adgangen til Sora. OpenAI vurderes lige nu at have en værdipå 150 milliarder dollar (en billion kroner), skriver den britiske finansavis Financial Times. OpenAIs topchef og stifter, Sam Altman, har siden præsentationen af Sora i februar været på rundtur blandt ledende folk i Hollywood for at fremvise Sora og forsøge at nedtone frygten for, at teknologien vil koste job i filmbranchen. Kunstnerne mener, at de fungerer som »pr-dukker« og beskylder OpenAI for »artwashing« (kunstvask). »Vi er ikke imod brugen af kunstig intelligens-teknologi som et værktøj for kunsten. Hvad vi ikke bifalder, er, hvordan dette kunstnerprogram er blevet rullet ud, og hvordan værktøjet udvikler sig forud for en mulig offentlig udgivelse,« lyder beskeden. Kunstnerne siger, at der kun er givet minimal betaling til dem, der bistår med at teste Sora. En talsmand for OpenAI siger, at man arbejder på at »afbalancere kreativitet med robuste sikkerhedstiltag for en bredere brug« af Sora. »Vi mener, at kunstig intelligens kan være et kraftfuldt, kreativt værktøj, og vi føler os forpligtet til at gøre Sora både nyttig og sikker,« lyder det fra selskabet. ",
        "metadata": {
            "source": "https://www.berlingske.dk/virksomheder/vrede-kunstnere-gjorde-chatgpt-ejers-filmvaerksted-aabent-for-alle",
            "image_url": "https://berlingske.bmcdn.dk/media/cache/resolve/image_x_large/image/186/1862361/24841193-sora-er-et-tekst-til-video-program-fra-chatgpt-eje.jpg",
            "publication_time": "Onsdag d. 27. november 2024, kl. 13.21",
            "author": "Thomas Breinstrup",
            "related_links": [],
            "attachments": []
        }
    }
}