{
    "version": "1.0",
    "document": {
        "id": 8192,
        "title": "Tidligere departementschef efter Elbit-forløb: En akut opstramning af organisation og sagsgange i forsvarsministeriet er nødvendig",
        "content": "Lige siden Jakob Ellemann meddelte, at han kom tilbage til Forsvarsministeriet den første august, har medierne varmet op tilden møgsag, der ville ligge på ministerens bord ved tilbagekomsten: Købet af det israelske Elbit-artillerisystem og de forkerte eller misvisende oplysninger, som Ellemann før sin sygeorlov havde givet Folketinget om sagen. Til Ellemanns øvrige udfordringer som leder af Venstre i regeringen og med genrejsningen af Venstre som det store dyr på savannen ville han således skulle håndtere en sag, som før har kostet ministre jobbet. I nyere tid har for eksempelBødskov i JustitsministerietogChristian Friis Bachi Udenrigsministeriet måttet forlade deres poster efter misinformation af Folketinget. Loven om ministres ansvar er klar på dette punkt. En minister straffes, hvis han forsætligt eller ved grov uagtsomhed giver Folketinget urigtige eller vildledende oplysninger – eller under Folketingets behandling af en sag fortier oplysninger, der er af væsentlig betydning for tingets bedømmelse af sagen. Efter offentliggørelsen af flere redegørelser om sagen fra ministeriet er det utvivlsomt, at der er givet urigtige eller vildledende oplysninger til Folketinget. Det er der på fire punkter: Konteksten for beslutningen var et betydeligt tidspres. Ukrainerne ville selvsagt gerne så hurtigt som muligt have leveret det franske artilleri, som Danmark havde bestilt til sig selv, og som regeringen ønskede omdirigeret til Ukrainerne, og det danske forsvar havde så behov for at få en erstatning snarest. I sagsbehandlingen internt i ministeriet mellem styrelse og departement blev der sat meget korte frister, ligesom der i forhold til Folketingets behandling af sagen blev opereret med ultrakorte frister. Med offentliggørelsen af redegørelserne og ministerens deltagelse i samråd er der tale om en tilståelsessag, hvor både ministeren og ministeriets ledelse siger undskyld for fejlinformationen af Folketinget. Men også i tilståelsessager skal spørgsmålet om hvordan, det gik så galt, og om hvem, der er ansvarlig, besvares. Det gælder ikke mindst i den politiske verden. Skal eller bør ministeren overveje sin stilling, og hvor i ministeriet – styrelsen eller departementet – har embedsmændene fejlet? På det foreliggende grundlag bør det ikke være denne sag, der forstyrrer Jakob Ellemanns nattesøvn. For det første er han medlem af en regering med et flertal i Folketinget, og regeringspartierne kan således nedstemme ethvert forsøg på at vælte ham. Men vigtigere – så er der heller ikke i selve sagen noget at bebrejde ministeren. En minister må kunne stole på, at de oplysninger, som ministeriet giver ham – herunder i form af udkast til svar til Folketinget, er korrekte. Det gælder, med mindre han har haft en viden eller af andre grunde burde have spurgt til, om udkastene nu også var i orden. Det er der ikke noget, der indikerer i denne sag. Ministeren har endvidere et overordnet ansvar for, at ministeriet er organiseret hensigtsmæssigt, blandt andet så det kan betjene ham og Folketinget. Og det kunne man selvfølgelig godt være i tvivl om her, men Ellemann havde siddet kort i stolen og kan ikke klandres for, at han endnu ikke havde fået ryddet op i det store ministerium. Hvis Ellemann selv havde taget fyldepennen frem og rettet i udkastene til svar til Folketinget, for eksempel ved at stramme oplysningerne om fristerne for kontrakterne, ville sagen have været en anden. Så ville han med en juridisk term have været »tilregnelig« for fejlene. Men i denne sag var det ikke ham, der foretog rettelserne i svarene, det var embedsmændene i departementet. At det forholder sig sådan, fremgår eksplicit af departementschefens brev til ministeren, som også er sendt til Folketinget. Her skriver departementschefen efter at have erkendt fejlene: »Jeg skal samtidig understrege, at du fik forelagt de pågældende dokumenter i den fejlbehæftede udgave. I de tilfælde, hvor Folketinget og forsvarsforligskredsen fik forkerte oplysninger, skyldes dette entydigt de fejl, der blev begået i departementet eller FMI«. Det er helt usædvanligt, at en departementschef på denne måde står offentligt frem og populært sagt »tager kuglerne for ministeren«. Det normale har været, at de øverste embedsmænd vel bistår ministeren med at forsvare sig, men ikke selv står offentligt frem. Ikke desto mindre er embedsmændene, når der har været grundlag for det, blevet gjort ansvarlige og har eventuelt måttet bære konsekvenserne af fejl. Nogle embedsmænd vil måske beklage, at en topembedsmand på denne måde træder ud af ministerens skygge og offentligt vedkender sig sit eget og systemets ansvar, men tværtimod bør det hilses velkommen. Det er på tide, at embedsværket erkender, at hverken ministeren eller de selv er bedst tjent med »skyggetilværelsen«. Påstanden om, at indkøbet og forliget med Elbit ikke på nogen måde er kædet sammen, kræver nok også mere dokumentation, skriver Bo Smith i denne kronik.Fold sammenLæs mereFoto: Søren Bidstrup. Tilbage står så spørgsmålet om, hvad der er gået galt i ministeriet. I Forsvarsministeriets organisation er det styrelsen, der har ansvaret for den faglige vurdering og i dette tilfælde for kontakterne til leverandørerne. Det er også styrelsen, der har leveret udkast til svar og andre informationer til folketing og forligskreds. Departementets opgave er så at styre processen, herunder fastsætte tidsfrister, og at kvalitetssikre og vurdere styrelsens indstillinger før forelæggelse for ministeren. Ultimativt er det departementschefens ansvar, at der ikke er fejl i sager til ministeren. Det er en fornuftig arbejdsdeling mellem departement og styrelse, især når der, som her, er tale om et tungt fagligt område. Men den kræver en tæt dialog mellem styrelse og departement for eksempel om, hvor lang tid det kræver at foretage troværdige faglige vurderinger eller til at afsøge alternative leverandører. Den kræver også, at departementet kvalitetssikrer styrelsens indstillinger, og hvis departementet selv sætter sig til at omskrive eksempelvis udkast til svar til Folketinget, så vender tilbage til styrelsen og sikrer sig, at rettelserne er i orden. Det ser ud som om, at det er i dette samspil mellem styrelse og departement, at det er gået galt. Departementet har dikteret tidsfrister, som styrelsen så har accepteret, men tilsyneladende også advaret imod, og som har gjort det urealistisk at gennemføre en holdbar forberedelse af Elbit-købet. At sager skal behandles med korte frister, er ikke noget nyt i centraladministrationen. Det har de fleste ministerier oplevet. I minksagen førte et helt uholdbart hastværk til en kritisabel beslutning. Her er der givet noget mere tid, men under alle omstændigheder burde ministeriet over for minister og folketing have gjort opmærksom på, at ønsket om en hurtig beslutning skete på bekostning af en mere grundig proces. I samarbejdet mellem styrelsen og departement i Elbit-sagen fremgår det endvidere, at styrelsen har leveret upræcise udkast, som departementet så har strammet op, hvorefter de er blevet forkerte eller misvisende. Uanset tidspres er det sagsbehandling til en dumpekarakter. Hertil kommer, at læsningen af redegørelserne efterlader det indtryk, at styrelsen fra begyndelsen havde en preference for Elbit. Og påstanden om, at indkøbet og forliget med Elbit ikke på nogen måde er kædet sammen, kræver nok også mere dokumentation. I skrivende stund er det så kommet frem, at ligesom de udkast til svar til Folketinget, som han fik i januar, var fejlbehæftede, så er de nuforeliggende redegørelser heller ikke retvisendeeller dækkende. Ved udarbejdelsen af disse har embedsværket ikke været under tidspres, og ministeren har da også draget den konsekvens, at han ikke længere kan have tillid til departementschefen. Alt i alt er der et påtrængende behov for en grundig, uvildig undersøgelse af hele forløbet, og det har ministeren da også bebudet, at han vil sætte i værk. En akut opstramning af organisation og sagsgange i ministeriet er også nødvendig. Begge initiativer bør ske med ekstern, professionel bistand. Der er behov for et effektivt, troværdigt Forsvarsministerium – ikke mindst i lyset af, at det er Forsvarsministeriet, der i de kommende år skal disponere 140 milliarder blandt andet til nyt materiel. Bo Smith er tidligere departementschef i Beskæftigelsesministeriet og fhv. formand for Bo Smith-udvalget ",
        "metadata": {
            "source": "https://www.berlingske.dk/kronikker/tidligere-departementschef-efter-elbit-forloeb-en-akut-opstramning-af",
            "image_url": "https://berlingske.bmcdn.dk/media/cache/resolve/image_x_large/image/170/1704388/24498817-.jpg",
            "publication_time": "Mandag d. 14. august 2023, kl. 20.41",
            "author": null,
            "related_links": [],
            "attachments": []
        }
    }
}