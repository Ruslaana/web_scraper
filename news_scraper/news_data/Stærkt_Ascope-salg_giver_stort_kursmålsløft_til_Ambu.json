{
    "version": "1.0",
    "document": {
        "id": 8567,
        "title": "Stærkt Ascope-salg giver stort kursmålsløft til Ambu",
        "content": "De flotte regnskabstakter blev blandt andet sikret gennem en betragtelig fremgang i salget af videoskopet Ascope, og det er der blevet lagt mærke til hos Danske Markets. »Vi ser det stærke salg af Ascope i andet kvartal som en solid bekræftelse af det betydelige langsigtede potentiale i investeringscasen, da det begrænser bekymringerne om en mulig vækstopbremsning efter et par sløve kvartaler,« skriver Danske Markets i en kommentar. Banken fastholder desuden den positive anbefaling »køb« af Ambu.  Ambu leverede stor fremgang i kvartalet, og samtidig løftede selskabet sine forventninger til hele regnskabsåret ganske markant. Således venter Ambu nu en organisk vækst på 12-14 pct. mod den tidligere forventning om 9-11 pct., mens driftsmarginen (EBIT) i danske kroner nu ventes at ramme omkring 19 pct. mod den tidligere forventning om 18 pct. Endelig ses de frie pengestrømme i regnskabsåret at blive 250-275 mio. kr. mod tidligere ventet 200 mio. kr.  Ambu-aktien stiger med 5,6 pct. til 401,30 kr. onsdag. På regnskabsdagen tirsdag steg aktien med hele 12,9 pct. Dermed er der også blevet lagt godt 2,7 mia. kr. til markedsværdien af Ambu siden regnskabet. Selskabets samlede værdi på børsen er med onsdagens kurs 16,8 mia. kr. /ritzau/FINANS",
        "metadata": {
            "source": "https://www.berlingske.dk/aktier/staerkt-ascope-salg-giver-stort-kursmaalsloeft-til-ambu",
            "image_url": "https://berlingske.bmcdn.dk/media/cache/resolve/image_x_large/image/7/76967/17138584-262127447jpg.jpg",
            "publication_time": "Onsdag d. 03. maj 2017, kl. 09.52",
            "author": null,
            "related_links": [],
            "attachments": []
        }
    }
}