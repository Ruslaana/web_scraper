{
    "version": "1.0",
    "document": {
        "id": 9285,
        "title": "Pilot med iværksætteri i blodet",
        "content": "For Susanne Hessellund startede det hele tilbage i 80erne. Som lille pige var hun på familieudflugt, hvor hun så en blå Mærsk-helikopter på øvelse, og hun var fanget fra første sekund. Lige der og lige da besluttede hun sig for, at hun skulle være helikopterpilot. Her 40 år senere kan Susanne Hessellund konstatere, at pigedrømmen ikke bare er gået i opfyldelse. Den har også gjort hende til en af de rigeste og mest hæderkronede iværksættere i Danmark gennem hendes selskab Bel Air Aviation. Efter oplevelsen med helikopteren gik den målrettede pige fra Holsted i Sydjylland i gang med at skrabe penge sammen til den dyre uddannelse som helikopterpilot. Da hun blev 20, stod der 150.000 på kontoen, og i 1994 stod hun klar som landets første kvindelige helikopterpilot. Samme år startede hun Bel Air med små helikoptere, der fløj rundflyvning. Målet var at opnå tilstrækkelig erfaring til at søge ind i Maersk Helicopters, og hendes første job blev hos det daværende Maersk Helicopters, som havde startet hendes flyvelyst så mange år tidligere. Efter Maersk fik hun job hos det internationale helikopterselskab CHC, hvor hun steg til rangen af kaptajn. I starten af 00erne blev CVet udvidet, så Susanne Hessellund nu ikke kun var pilot, men også iværksætter. Sammen med en gruppe gamle Maersk-kollegaer, startede hun selskabet Dancopter, som fik pæn succes de efterfølgende år. Det var i perioden som nyudklækket iværksætter, at familien også begyndte at vokse for Susanne Hessellund. I 1994 havde hun en etårig, i dag har hun fire piger og to drenge mellem 11 og 25 år. De sidste tre fik hun med få års mellemrum, kort efter at hun startede sin anden virksomhed. Det var for spændende til at holde barsel, så forretningsforbindelserne fik valget, om hun skulle komme med baby til statusmøderne, eller om Bel Air skulle sende en anden. De valgte altid det første. I 2008 brugte den højtflyvende pilot nogle af de penge, hun havde tjent med Dancopter, til at udbygge Bel Air Aviation. Til Jyllands-Posten har Susanne Hessellund tidligere fortalt, at nogle af kunderne i første omgang var lidt skeptiske, om hun kunne levere på kontrakterne med den ene helikopter, som selskabet havde. Det kunne hun, men det blev bekosteligt, da helikopteren blev ramt af lynet og måtte repareres i to uger. Susanne Hessellund og hendes team hyrede dog selv deres afløsere og betalte af egen lomme, og sådan blev kontrakten opretholdt. FAKTABlå BogFødt og opvokset i Holsted mellem Esbjerg og Kolding.Blev i 1994 Danmarks første kvindelige helikopterpilot.Hun har arbejdet for Mærsks helikopterdivision og været kaptajn i det internationale helikopterselskab CHC.Susanne Hessellund startede Bel Air som nyuddannet og gik i 2002 sammen med en håndfuld Mærsk-kollegaer om at stifte Dancopter. I 2008 tog hun sine Dancopter-aktier med sig og kørte Bel Air i stilling til offshoresektoren.Hun bor i Holsted og er mor til seks børn, fire piger og to drenge i alderen 11 til 25 år. Desuden bonusmor til to.FOLD UD Bel Airs vækst gjorde i 2013 selskabet til landsgazelle med en vækst på over 5.500 procent og gjorde Susanne Hessellund til årets ejerleder i Danmark i 2014. Hendes formue blev på daværende tidspunkt opgjort til 1,2 mia. kroner. Bel Air har haft et hårdt 2017, men er stadig ejet af stifteren, som gerne ser sine børn træde ind i selskabet på et tidspunkt – vigtigst for hende er dog, at de finder noget, som de brænder for. Hendes ældste datter har om ikke andet det samme iværksætterblod i årerne, for hun har selv grundlagt et spirende start up-selskab i from af Lix Technologies, der er et slags Spotify for studiebøger.",
        "metadata": {
            "source": "https://www.berlingske.dk/navne/pilot-med-ivaerksaetteri-i-blodet",
            "image_url": "https://berlingske.bmcdn.dk/media/cache/resolve/image_x_large/image/17/170315/21401412-04nav-susanne-hessellund.jpg",
            "publication_time": "Onsdag d. 04. juli 2018, kl. 08.00",
            "author": "Michael Korsgaard Nielsen",
            "related_links": [],
            "attachments": []
        }
    }
}