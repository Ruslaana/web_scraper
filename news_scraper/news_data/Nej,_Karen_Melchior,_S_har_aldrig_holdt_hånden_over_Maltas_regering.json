{
    "version": "1.0",
    "document": {
        "id": 8110,
        "title": "Nej, Karen Melchior, S har aldrig holdt hånden over Maltas regering",
        "content": "RadikalesKaren Melchior bad 13. januarher i avisen om socialdemokratisk fordømmelse af den maltesiske regering, som også er socialdemokratisk. Den afgåede premierminister og hans folk ser ud til at have været meget tæt på dem, som anklages for at have dræbt den kritiske journalist Daphne Caruana Galizia. Galizia afdækkede en række maltesiske politikere og forretningsmænds korruptionssager, inden hun i 2017 blev myrdet med en bilbombe. Melchior mener, at vi skal fordømme korruption uanset partifarve. Det er åbenlyst rigtigt, og derfor er vi også glade for, at vi fra de europæiske socialdemokraters side har gjort netop dét sammen med resten af Europa-Parlamentet i december. Vi skal aldrig acceptere andet end en fri presse, der kan afsløre magthavernes korruption. Det har vi danske socialdemokrater sagt, siden drabet fandt sted i 2017. Retssamfundet er og bliver fundamentet for et stærkt og frit Europa. Mandag 13. januar, samme dag som Melchiors indlæg var i avisen, gik premierminister Muscat af som en direkte konsekvens af skandalen. Det havde været annonceret nogen tid i forvejen. Når Melchior beskylder danske socialdemokrater for at holde hånden over hans regering, virker timingen altså besynderlig. Dertil kommer Melchiors beskyldning om, at vi skulle have forsøgt at forhindre en åben proces, som førte til kritik af Maltas regering. I vores politiske gruppe i Europa-Parlamentet diskuterede vi spørgsmålet seriøst og med stor alvor. Christel SchaldemoseFold sammenLæs mere Vores gruppeformand Iraxte García Pérez understregede som flere andre medlemmer ved den lejlighed, at vi skal forsvare retsstaten, og at en socialdemokratisk regering ikke er sikret mod socialdemokratisk kritik. Niels FuglsangFold sammenLæs mere Vores samlede gruppe støttede også resolutionen med kritik af Malta. Kun malteserne stemte ikke for. Melchior påstår også, at vi har forsøgt at forhindre en delegationsrejse til Malta for at undersøge sagen efter mordet. Faktum er, at en række af vores gruppefæller har deltaget aktivt og kritisk i undersøgelserne af Maltas regering fra starten, og at vi har bakket op om alle resolutioner med kritik. Marianne VindFold sammenLæs mere Det mest bemærkelsesværdige er dog, at Melchior efterlyser handling fra den danske regering. EU-Kommissionen har for længst kritiseret Malta hårdt og bedt landet forbedre retssikkerheden på en række punkter, blandt andet gennem reformer af statsanklagerens kontor. Kommissionen har også forlangt, at regeringen fremlægger en tidsplan for reformerne. Skulle det være den danske regerings opgave at blande sig i det? Danske socialdemokrater og den danske regering har aldrig holdt hånden over den maltesiske premierminister, som altså nu er gået af. Det ville klæde Melchior at komme med et eksempel herpå fra enten Mette Frederiksen eller os andre, hvis hun mener, at det er sket. Vi har kritiseret malteserne, uanset at de er i vores partifamilie. Selvfølgelig. Retssikkerheden er for vigtig til andet.",
        "metadata": {
            "source": "https://www.berlingske.dk/kommentarer/nej-karen-melchior-s-har-aldrig-holdt-haanden-over-maltas-regering",
            "image_url": "https://berlingske.bmcdn.dk/media/cache/resolve/image_x_large/image/124/1249583/23319408-joseph-muscat.jpg",
            "publication_time": "Tirsdag d. 21. januar 2020, kl. 11.00",
            "author": null,
            "related_links": [],
            "attachments": []
        }
    }
}