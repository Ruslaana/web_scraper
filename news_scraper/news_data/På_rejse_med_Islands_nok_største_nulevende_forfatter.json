{
    "version": "1.0",
    "document": {
        "id": 11672,
        "title": "På rejse med Islands nok største nulevende forfatter",
        "content": "Den veletablerede og succesrige forfatter møder den unge ambitiøse digterspire i romanen »Pasfotos«. Einar Már Guðmundsson, som de fleste sikkert uden protester vil gå med til at kalde Islands største nulende forfatter, har lagt sin nye fortælling i hænderne på en moden forfatter, Hallis, der så til gengæld kan henvise til sin ungdoms oplevelser og digterdrømme og betro læseren, »at meget af det, jeg fortæller her, har jeg fundet på gamle, håndskrevne ark, og nogle af dem er blevet så lasede, at det knap er muligt at tyde dem.«  Einar Már Guðmundsson med den imponerende og righoldige udgivelsesliste, der spænder fra digtsamlinger over romaner og noveller til essays og debatbøger, har skabt en romankonstruktion med oplagte muligheder for at forene et stærkt personligt farvet erindringsstof med en behændig og stilsikker udnyttelse af erindringsfortællingens mange og helt naturlige svinkeærinder i form af indskud og digressioner og den helt selvfølgelige ret til at fare »vild i illusionernes skov«. Som forfatteren Hallis undskyldende forklarer sig over for læseren: »I må tilgive mig, men jeg tænker på mange ting og giver mig derfor til at fortælle alle mulige historier, alle mulige besynderlige historier. Minderne skyller ind over mig, men ikke nødvendigvis i korrekt kronologisk rækkefølge«. Den løse kronologi og springske stil i »Pasfotos« skaber præcis den frihed, der gør det muligt for Einar Már Guðmundsson suverænt at blande kortene.  Signalementet af den generation, der er hans, og som var for »unge til at blive hippier, men for gamle til at blive punkere«, og billederne fra det alternative miljø i Reykjavik i 1970erne veksler med oplevelserne som arbejdsmand i det norske fjeld, brudstykkerne af en ung, sommerlys kærlighedshistorie og glimtene fra en rejse for to til Grækenland, Italien og Paris. Det hele er tilsat et hav af små personportrætter og anekdoter og ikke mindst et væld af litterære referencer, som er en del af den unge forfatteraspirants bagage, og som rækker fra den samtidige islandske poesis frontløbere fra avantgardemiljøet omkring Galleri Sudurgata 7 til klassikere som Thomas Mann og Joseph Conrad for ikke at tale om de nordiske giganter Knut Hamsun og Halldor Laxness. I krydsfeltet mellem Hamsuns romaner »Pan« og »Sult« og beatgenerations-klassikeren »On the Road« af Jack Kerouac henter Einar Már Guðmundsson en god portion af den litterære energi i »Pasfotos«. Karakteristisk for den frit strejfende fortællestil er introduktionen mere end hundrede sider inde i romanen af pigen Inga, der trækkes ind i historien via bekendtskabet med Oløf og Ari: »Alligevel kendte jeg dem ikke ret godt, ikke før denne sommer, og efter at Inga kom ind i billedet, blev de mine venner, og nu nævner jeg så for første gang navnet på den pige, som jeg fandt den sommer, og som derfor er del af fjeldet og sommeren og af kærligheden, og som minder om den klare himmel og Pan.« Beundrerne af Einar Már Guðmundssons Reykjavik-romaner kan med glæde gå i gang med at sammenligne figurer fra bog til bog og drage paralleller, og for eksempel stregerne til et portræt af den skizofrene broder Palli trækker erindringerne om den mesterlige roman »Universets engle« helt frem i læserens bevidsthed. Ligesom det lydspor, der skrues kraftigt op for, og som spiller en vigtig rolle, umiddelbart leder tankerne i retning af »Beatlemanifestet«, et andet hovedværk i forfatterskabet. En af styrkerne ved »Pasfotos« er Már Guðmundssons sikre greb om tonefaldsskiftene fra den unge forfatters umiddelbare noter fra Norge og rejsen sydpå sammen med Inga til den modne forfatters mere tilbageskuende og reflekterende stil. Blandt andet bliver det opgaven for den ældre jegfortæller at registrere, hvordan det er gået en hel del af de folk fra Reykjavik og omegn, der engang var fulde af idealistisk tro på en bedre verden. Et besøg i Rom hos et par tidligere aktivist-venner vender blikket imod både terrorismen og narkotikamisbruget som et par af udviklingsperspektiverne, og således kastes også mere dystre skygger ind over en roman, som på forsiden kaldes både »lys og varm«, og som det meste af vejen slentrer hyggeligt og snakkesaligt charmerende af sted. »Pasfotos« er det 21. værk af Einar Már Gudmundsson, som Erik Skyum-Nielsen på den mest forbilledlige vis har oversat til dansk. Vel er der ikke tale om den vigtigste bog i forfatterskabet, men den islandske forfatter er også i denne bog værd at følge. Rundt i Reykjavik, op i det norske fjeld og ud på den europæiske kærlighedsrejse. Titel: Pasfotos.Forfatter: Einar Már Guðmundsson.Oversætter: Erik Skyum-Nielsen.Sider: 360.Pris: 250 kr.Forlag: Lindhardt og Ringhof",
        "metadata": {
            "source": "https://www.berlingske.dk/boeger/paa-rejse-med-islands-nok-stoerste-nulevende-forfatter",
            "image_url": "https://berlingske.bmcdn.dk/media/cache/resolve/image_x_large/image/14/147136/20652888-einar.jpg",
            "publication_time": "Søndag d. 15. april 2018, kl. 08.00",
            "author": null,
            "related_links": [],
            "attachments": []
        }
    }
}