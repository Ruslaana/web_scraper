{
    "version": "1.0",
    "document": {
        "id": 4472,
        "title": "Vil du gerne gå på pension som 60-årig? Her er tre ting, du kan gøre for at forberede din økonomi",
        "content": "Der er sat ild til pensionsdebatten igen, og selvom tilbagetrækningsalderen diskuteres flittigt, er en ting sikker: Vi har udsigt til mange år på arbejdsmarkedet. Og selvom der erflere og flere, der vælger at gå tidligt på pension, er det stadig de få, der har råd til det. Men tidlig planlægning og tre konkrete tiltag kan betyde, at du kan trække dig tilbage mange år tidligere. Og løsningen er hverken atleve på en sten eller spare mere op hver måned. Det siger økonomisk rådgiver og stifter af firmaet Pengeministeriet Karsten Engmann Jensen, der blandt andet har rådgivet Josifine Frederiksen Jensen, der er social- og sundhedsassistent. Og det er noget, alle kan gøre, fortæller han. Tirsdag sagde statsminister Mette Frederiksen (S), athun vil gøre op med den automatisk stigende pensionsalderi den form, som den har i dag. Josifine Frederiksen Jensen har altid gået med livrem og seler. Den 37-årige social- og sundhedsassistent har altid haft lidt tilbage på kontoen i slutningen af måneden, og hun lægger kun penge til side, når det kan lade sig gøre, selvom en løn som sosu-assistent ikke tillader en prangende opsparing, fortæller hun. Derfor kom det også bag på hende, da hun til et møde med sin økonomiske rådgiver fik fremlagt en plan, der kunne sende hende på pension seks år før folkepensionsalderen. »Det er jo bare mig og den her lille pose penge,« siger hun. Josifine Frederiksen Jensen havde ikke forventet, at en gennemgang af hendes økonomi skulle ende med, at hun kan trække sig tilbage mange år tidligere.Fold sammenLæs mereFoto: Privatfoto. Men på mødet fremlagde Karsten Engmann Jensen en investeringsplan over de næste 25 år, der betyder, at Josifine Frederiksen Jensens formue vil vokse i en grad, der betyder, at hun har råd til at trække sig tilbage seks år før folkepensionsalderen. Og nøglen til et tidligt otium er en 43 kvadratmeter ejerlejlighed i Farum, som Josifine Frederiksen Jensen købte for otte år siden. På daværende tidspunkt var hun nyuddannet og fastansat i kommunen, og hun købte en lille toværelses ejerlejlighed i Farum til 1.050.000 kroner. Kapitalgevinsten fra boligen og muligheden for at belåne friværdien i lejligheden gør, at hun, når hun når pensionsalderen, vil sidde med mellem to og tre millioner kroner, end hvis hun boede til leje, vurderer Karsten Engmann Jensen. Han siger, at fast ejendom er første skridt, hvis man vil gøre Josifine Frederiksen Jensen kunsten efter. Karsten Engmann Jensen peger på tre knapper, du kan skrue på, hvis du vil sikre dig flere penge til en tidligere tilbagetrækning: Din boligøkonomi I de otte år, Josifine Frederiksen Jensen har boet i lejligheden, er den steget med godt 700.000. Værdistigningen i hendes bolig betyder, at hun har kunne låne 500.000 kroner mere i sin ejendom. De penge har hun valgt at investere langsigtet, og derved får hun det bedste ud af sin friværdi, siger Karsten Engmann Jensen. Han forklarer, at folk, der bor til leje, både går glip af den kapitalgevinst, der vil være over en lang årrække, og muligheden for at låne i sin friværdi, og derfor er fast ejendom det bedste udgangspunkt til at forøge sin formue. Josifine Frederiksen har stadig en friværdi på 600.000 kroner i sin lejlighed - og derfor har hun stadig en solid polstring, hvis boligpriserne skulle begynde at falde. Ifølge Karsten Engmann Jensens prognoser vil Josifine Frederiksen Jensens boligøkonomi alene give en formueforøgelse, der betyder, at hun kan trække sig mere end to år tidligere. Han understreger, at det er en rigtig dårlig idé at låne penge til investeringer, hvis man er ude efter et hurtigt afkast. »Det er fornuftigt over 20 år. Hvis man skal optimere sin økonomi over fem år, så er det en alt for stor risiko«. Omkostninger på investering Hvor meget du betaler for at investere dine penge, den såkaldte ÅOP, har stor betydning for din fremtidige økonomi, siger han. Og netop hvad bankerne tager i omkostning for at investere dine penge, er en af Karsten Engmann Jensens helt store kæpheste. Derfor mener han, at det er en god idé, at man investerer sine penge uden om banken til en lavere omkostning. Regnestykket ser sådan ud: Investerer man 500.000 kroner, så vil de over de næste 25 år vokse til 2,5 millioner kroner, hvis man gør det til en årlig omkostning på 0,5 procent uden om banken. Gør man det gennem banken til 1,5 procent i årlig omkostning, så vil formuen kun vokse til to millioner. I Josifine Frederiksen Jensens tilfælde forventer Karsten Engmann Jensen og Pengeministeriet et afkast på 5,5 procent. Hendes omkostning uden om banken er 0,2 procent. Det ekstra afkast, hun får ved at investere uden om sin bank, betyder, at hun kan tilføje halvandet år mere til sin pension. Øvrige besparelser Karsten Engmann Jensen fortæller, at de også har set på en samlet omlægning af Josifine Frederiksen Jensens økonomi som diverse lån og forsikringer. Det er penge, der, hvis de også bliver investeret, forventes at give omkring to år ekstra på pensionen. Sammenlagt giver det SOSU-assistenten mulighed for at trække sig tilbage omkring seks år tidligere. Karsten Engmann Jensens pointe er, at det ikke er nødvendigt at spinke og spare frem mod pensionen, hvis man vil kunne finansiere en tidlig selvpension. »Man bliver ikke rig af den enkelte investering, men sammensætter man sin formue på en fornuftig måde, så det stemmer overens med ens økonomiske rammer og livsønsker, så har du en formuebeslutning, som er konsistent i fremtiden,« siger han. Josifine Frederiksen Jensen har egentlig ikke tænkt, at hun skal gå på tidlig pension. Den 37-årige social- og sundhedsassistent er glad for sit job og glad for at arbejde, og hun planlægger at fortsætte, så længe fysikken følger med. Men selvom hun ikke forestiller sig, at hun skal gå tidligt på pension, så har fleksibiliteten betydning for hende. »Jeg kan, hvis jeg vil,« siger hun. Hun fortæller, at hun har været meget urolig for, hvordan folkepensionen vil se ud om 30 år, når hun nærmer sig pensionsalderen. Men friheden til selv at bestemme, hvornår hun ikke længere vil arbejde, er vigtig for Josifine Frederiksen Jensen. »Det gør, at jeg tænker mere over min alderdom nu. Jeg er lidt mere rolig omkring den,« siger hun. ",
        "metadata": {
            "source": "https://www.berlingske.dk/business/vil-du-gerne-gaa-paa-pension-som-60-aarig-her-er-tre-ting-du-kan-goere",
            "image_url": "https://berlingske.bmcdn.dk/media/cache/resolve/image_x_large/image/182/1826769/24773669-danske-banker-der-en-stor-del-af-forbrugernes-afk.jpg",
            "publication_time": "Fredag d. 16. august 2024, kl. 18.52",
            "author": "Kathinka Sonne Olsen",
            "related_links": [],
            "attachments": []
        }
    }
}