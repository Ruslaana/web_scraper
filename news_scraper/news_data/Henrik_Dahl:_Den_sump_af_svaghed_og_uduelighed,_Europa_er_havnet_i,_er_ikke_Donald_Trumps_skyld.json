{
    "version": "1.0",
    "document": {
        "id": 22322,
        "title": "Henrik Dahl: Den sump af svaghed og uduelighed, Europa er havnet i, er ikke Donald Trumps skyld",
        "content": "Der findes gode grunde til at kritisere Donald Trump. Blandt de vigtigste er, at han bogstavelig talt er fuld af løgn, og at han prøvede et gennemføre et statskup i 2021. Begge dele burde diskvalificere en person i forhold til at beklæde et offentligt embede. Men det amerikanske folk har talt, og det må vi som demokratisk sindede mennesker acceptere. Når det så er sagt, er der al mulig grund til at kritisere den politiske elite i Europa. Den sump af svaghed og uduelighed, kontinentet er havnet i, er nemlig ikke Donald Trumps skyld. Den er forårsaget af bevidste beslutninger, som den politiske elite burde have ladet være med at træffe. Men som den ikke desto mindre traf alligevel. Det er svært at sige, hvad der er kernen i den europæiske, politiske elites svigt. Men jeg vil prøve alligevel. Kernen var ikke en konkret fejlkalkulation af en konkret situation. Kernen i svigtet var en absurd tro på, at efter 1989 var kampen mod ondskaben – i dens mange forklædninger – forbi. Når det var særlig absurd at tro, at verdens ondskab fra og med 1989 var udryddet, var det fordi den i det selvsamme år, som Berlinmuren faldt, faktisk viste sit grimme fjæs ikke mindre end to gange. Den ene gang var 14. februar 1989. På den dato erklærede det islamistiske diktatur i Teheran en verdensomspændende menneskejagt på Salman Rushdie. Fordi han i en lang og i øvrigt temmelig lixtung roman havde skrevet noget om Koranen og profeten Muhammed, som diktaturet ikke brød sig om at høre. Salman Rushdies liv ændrede sig radikalt, da det iranske præstestyre i 1989 udsendte en fatwa mod ham på grund af hans roman »De sataniske vers«. Rushdie overlevede i 2022 et knivangreb, der blandt andet kostede ham synet på det ene øje.Fold sammenLæs mereFoto: Tobias Schwarz/AFP/Ritzau Scanpix. Den anden gang var i dagene 3. til 4. juni, hvor det kommunistiske diktatur i Beijing myrdede et stadig ukendt antal studerende på Den Himmelske Freds Plads i den kinesiske hovedstad. Fordi de gerne ville have mere ytringsfrihed, end styret kunne acceptere. Hvad den politiske elite selvfølgelig skulle have konkluderet i det samme år, som Sovjetunionen opgav at kontrollere Østeuropa, var, at nye fjender af den vestlige verdens grundværdier var i færd med at overtage den gamle fjendes plads og rolle i verden. Sovjetunionen havde ikke brudt sig om frihed. Derfor havde den terroriseret befolkningerne øst for jerntæppet helt konsekvent siden Anden Verdenskrig. Iran og Kina brød sig mindst lige så lidt om frihed som Sovjetunionen. Og ingen af de to lande ville i tidens fylde stå tilbage for Sovjetunionen, når det gjaldt om på globalt plan at bekæmpe det liberale værdisæt, der styrede den vestlige verden. Når jeg på historisk afstand læser om mennesker, der på trods af klare advarsler traf enestående uansvarlige beslutninger, spørger jeg uvilkårligt: Men hvordan kunne – for eksempel – D.G. Monrad og de nationalliberale være så tåbelige at tro, at der ikke ville ske noget ved, at Danmark provokerede Preussen i 1863? Og i den forbindelse klart overtrådte de internationale aftaler, man havde indgået om Slesvig-Holstens statsretlige tilstand i fremtiden. År senere sidder jeg med den historiske facitliste i hånden og kan se, at de nationalliberale i begyndelsen af 1860erne med lethed spillede sig selv i slutrunden til titlen som dårligste beslutning nogensinde taget af en dansk regering. Ligesom jeg kan se, at de politiske eliter i Vesten og Europa i årene efter 1989 er klare favoritter i kampen om vanæren ved at have taget de mest naive beslutninger i den nyere verdenshistorie. Vi finder aldrig ud af, hvorfor ingen statsledere dengang kunne se det helt oplagte: At den antivestlige ondskab levede i bedste velgående. Til gengæld kommer vi til at lide under deres mangel på omtanke i mange år fremover. Henrik Dahl er sociolog, forfatter og MEP for Liberal Alliance ",
        "metadata": {
            "source": "https://www.berlingske.dk/kommentatorer/henrik-dahl-den-sump-af-svaghed-og-uduelighed-europa-er-havnet-i-er",
            "image_url": "https://berlingske.bmcdn.dk/media/cache/resolve/image_x_large_vertical/image/189/1890872/24893042-henrik-dahl-folketinget-for-liberal-alliance-la.jpg",
            "publication_time": "Torsdag d. 20. februar 2025, kl. 07.21",
            "author": "Henrik Dahl",
            "related_links": [],
            "attachments": []
        }
    }
}