{
    "version": "1.0",
    "document": {
        "id": 13032,
        "title": "Hamborg vil være en rigtig grøn storby",
        "content": "Hvem vidste, at de i Hamborg indsamler nedfaldne blade fra byens træer, blander dem i grønt affald og bruger det som brændsel i et af byens biogasanlæg. Med fire forskellige typer containere rundt om i byen er Hamborg også væsentligt bedre end København til at sortere sit affald. Storbyens turister kan f.eks. spørge politibetjente i hvilken container, de skal smide deres affald. Glem alt om Hamborg som en gammeldags osende industri- og havneby, der har rejst sig i ruinerne af bombardementerne under Anden Verdenskrig. For Tysklands næststørste by er under hastig forvandling til en grøn, klimavenlig by og er i fuld gang med at reducere udslippet af CO2 fra industri, skibe og energiforsyning. I Hamborgs havn erstatter en miljøvenlig containertaxa op til 60 lastbiler og transporterer hvert år 150.000 containere i havnen fra én terminal til den anden. Hamborg vil gerne være Europas grønne forbillede af en storby, en metropol med gang i forandringerne. I denne uge, til og med fredag, fra kl. 10 til 19 kan man på Rådhuspladsen i København på en interaktiv udstilling om bæredygtighed i europæiske storbyer få Hamborgs bud på, hvad man skal gøre i fremtiden for at gøre byer bæredygtige og gode at bo i. Hamborg har installeret sine visioner for en grøn fremtid med en rejseudstilling i seks containere, der på togvogne turnerer rundt i 18 større byer i Europa. Første sted er København. Tysklands næststørste by, hvor der bor 4,3 millioner mennesker, er af EU-Kommissionen udnævnt til Europas grønne by 2011 eller Europas miljøhovedstad på grund af byens høje miljøstandarder og ambitiøse målsætninger inden for klimabeskyttelse. Det er anden gang, at en by får den europæiske titel. Europas første miljøhovedstad var Stockholm i 2010. Hamborg blev sidste år af EU-Kommissionen valgt blandt 35 deltagende byer. København måtte nøjes med en femteplads. København har dog ikke mistet gejsten af den grund.  »Hamborg og København kan inspirere hinanden til, hvordan man skal bygge byerne bæredygtigt. 70 procent af verdens CO2-udslip kommer fra de større byer. Kan man gøre noget der, vil det virkelig rykke. Man var jo ikke i stand til at få lavet en verdensdækkende aftale om CO2-emissioner hverken på klimatopmødet i København i 2009 eller i Mexico i 2010. I København er vi nu meget ambitiøse. Vi ønsker f.eks. at blive verdens første CO2-neutrale hovedstad – forhåbentlig i 2025,« siger Københavns miljøborgmester Bo Asmus Kjeldgaard (SF). København deltager med to projekter i Hamborgs interaktive rejsende udstilling. Den nye bæredygtige bydel Nordhavn og København som cyklernes by nummer ét i Europa, hvor politikernes mål er at få mere end halvdelen af byens borgere til at tage cyklen til arbejde, uddannelse eller skole. »Jeg er virkelig meget imponeret over, hvor mange der cykler i København,« siger Hamborgs statsekretær og miljøborgmester Holger Lange. Mere end 100 bæredygtige projekter fra klimavenlige Hamborg og andre europæiske byer bliver præsenteret på udstillingen. Udbygning af cykelstier, forbedring af den offentlige transport og flere elbiler på gaderne. Det er nogle af de grønne ideer, Hamborg som Europas miljøhovedstad vil profilere sig på, når den i de kommende måneder turnerer rundt med »Train of ideas«. Siden 2010 har der for eksempel været små miljøtaxier i Hamborg med lav udledning af CO2 og kørsel til nedsatte takster. Hamborgs mål er i 2020 at have reduceret udslippet af CO2 med 40 procent.",
        "metadata": {
            "source": "https://www.berlingske.dk/virksomheder/hamborg-vil-vaere-en-rigtig-groen-storby",
            "image_url": "https://berlingske.bmcdn.dk/media/cache/resolve/image_x_large/image/18/189270/4028192-hamborggrgrn.jpg",
            "publication_time": "Torsdag d. 28. april 2011, kl. 05.00",
            "author": "Bent Højgaard Sørensen",
            "related_links": [],
            "attachments": []
        }
    }
}