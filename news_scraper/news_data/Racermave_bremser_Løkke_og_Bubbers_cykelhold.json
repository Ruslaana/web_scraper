{
    "version": "1.0",
    "document": {
        "id": 19916,
        "title": "Racermave bremser Løkke og Bubbers cykelhold",
        "content": "Et udbryd af diarré på team Rynkeby Ringe har fået holdledelsen til at indstille dagens etape i utide, kun 60 kilometer efter starten i den tyske by Borken. En stor del af rytterne har været ramt af maveonder i det seneste halve døgn. De måtte derfor hentes af en bus på en McDonalds-restaurant i byen Gelden og fragtes med motorkraft til dagens etapemål i Liege. En lille flok cykelryttere fortsatte etapen på cyklen på trods af, at der udover sygdom på holdet også var udfordringer med både vejret og forsyningerne på dagens etape. Blandt dem, der har indstillet dagens cykling før tid, er TV-værten Bubber og partiformændene Lars Løkke Rasmussen (V) og Kristian Thulesen Dahl (DF), skriver Team Rynkeby i en pressemeddelelse. »Det kriblede da lidt i mig for at cykle videre - det ville have været det eneste rigtige at gøre, hvis ellers det havde været muligt i forhold til, hvordan tilstanden var på holdet,« siger Kristian Thulesen Dahl. »Men nogle gange må man acceptere, at det er vigtigt at fokusere på dagen i morgen og på, hvordan vi kommer hele vejen til Paris. Der ville ganske givet have været en del ryttere på holdet, som ville risikere ikke at få noget ud af resten af turen, hvis vi havde valgt at forcere det i dag,« siger DF-formanden. Team Rynkeby Ringe og alle de andre cykelhold under Team Rynkeby ventes at nå frem til endemålet i Paris på fredag.",
        "metadata": {
            "source": "https://www.berlingske.dk/samfund/racermave-bremser-loekke-og-bubbers-cykelhold",
            "image_url": "https://berlingske.bmcdn.dk/media/cache/resolve/image_x_large/image/83/832190/7496718-folkemde2012-lars-lkke-ankommer-til-folkemdet-i-allinge-p.jpg",
            "publication_time": "Tirsdag d. 08. juli 2014, kl. 17.04",
            "author": null,
            "related_links": [],
            "attachments": []
        }
    }
}