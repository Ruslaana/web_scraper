{
    "version": "1.0",
    "document": {
        "id": 13522,
        "title": "Kofod kører EUs udenrigschef i stilling mod Tyrkiet",
        "content": "Tyrkiets løsladelse af den danske statsborger, der er mistænkt for attentatforsøget på Lars Hedegaard, skal tages op i EU-regi. Det mener europaparlamentsmedlem Jeppe Kofod (S), der er gruppeformand for de danske socialdemokrater i parlamentet. Derfor har han mandag taget kontakt til EUs udenrigschef, Catherine Ashton, der inden længe bliver afløst af Italiens Federica Mogherini. »Det er en helt uacceptabel måde, Tyrkiet teer sig på over for de danske myndigheder, og det bør få konsekvenser. Jeg forventer at udenrigschef Ashton kommer på banen og gør det helt klart for tyrkerne, at den slags fiflerier ikke accepteres af hverken EU eller Danmark,« siger Jeppe Kofod i en skriftlig kommentar.  Han understreger, at Tyrkiet er en af Danmarks allierede i NATO og at det ikke er en måde at behandle en allieret på - at løslade en person, som Danmark har bedt om at få udleveret til retsforfølgelse. »Derfor må vi råbe vores øvrige venner og allierede op, og hér har Europa-Kommissionen en nøglerolle at spille. Derfor lægger jeg nu pres på for at sikre, at EU melder sig ind i kampen og står skulder ved skulder med de danske myndigheder,« siger Jeppe Kofod. Sagen skal behandles i Folketingets Udenrigspolitiske Nævn på torsdag.  ",
        "metadata": {
            "source": "https://www.berlingske.dk/politik/kofod-koerer-eus-udenrigschef-i-stilling-mod-tyrkiet",
            "image_url": "https://berlingske.bmcdn.dk/media/cache/resolve/image_x_large/image/35/357881/7800070-epv2014.jpg",
            "publication_time": "Mandag d. 20. oktober 2014, kl. 10.59",
            "author": null,
            "related_links": [],
            "attachments": []
        }
    }
}