{
    "version": "1.0",
    "document": {
        "id": 19914,
        "title": "Alle børn kan tænde af på deres skole",
        "content": "Det er en trist udvikling, som desværre ses over hele danmarkskortet, som Berlingske Tidende også har beskrevet det i ugens løb. De mange skolebrande er desværre kun toppen af isbjerget. Hver dag sker der massevis af skader, som potentielt set rummer en risiko for at udvikle sig til en skolebrand. Omfanget af hærværk mod skoler er altså mange gange større end de cirka 90 påsatte skolebrande, som brandvæsenet har rykket ud til alene i år. Tidligere har der været en udbredt opfattelse blandt eksperter af, at brandstiftere især var børn og unge, der kom fra samfundets laveste lag eller havde baggrund fra andre kulturer end den danske. Men nu tegner der sig et billede hos eksperterne, som er langt mere komplekst: Børn fra alle samfundets lag bærer kimen i sig til at blive skolehadere, der  pludselig sætter fut til frustrationerne. Det blev slået fast forleden på konferencen »Skolen brænder«, som projektet »Den Trygge Kommune« havde taget initiativ til. Gjensidige Forsikring støtter økonomisk projektet, hvor et bredt udvalg af landets kommuner, Beredskabsstyrelsen og European Institute for Risk Management udveksler erfaringer omkring, hvordan der kan skabes mere tryghed i hverdagen for borgerne. Et af de seneste eksempler på en stor skolebrand er fra Engelsborg-skolen i Lyngby-Taarbæk Kommune. I maj satte to 16-17-årige drenge fra det såkaldt bedre borgerskab ild til skolen. Branden medførte skader for 2-3 millioner kroner, og skolen er stadigvæk sortsveden. Årsag: De mente, at de havde fået for lidt i løn af skolen for udført arbejde.  Drengene var ikke kendt af nogen i det offentlige system som nogle, der kunne lave ballade. En ting er de materielle skader efter en skolebrand, men utrygheden hos lærere, forældre og børn kan ikke prisfastsættes. Derfor står vi som samfund over for en stor udfordring. Enhver, der har haft små børn, ved, at de glæder sig til at komme i skole. Det er nyt, spændende, og der er en masse nye legekammerater. Hvor er det så, at filmen knækker og enkelte børn over tid udvikler et så stort og dybfølt had til skolen, at de kan finde på at hævne sig ved at sætte ild til deres skole og dermed ødelægge værdier for millioner af kroner? Det er et had og en vrede, vi som samfund bliver nødt til at tage alvorligt og tage en debat om. På konferencen »Skolen brænder« var skoleledere selv inde på, at eleverne i højere grad skal have indflydelse på deres egne rammer, end tilfældet er i dag. Børnene skal ses og høres – føle sig inkluderet – på en ny måde, så de føler, at skolen er deres. Måske er det forklaringen på, at friskoler oplever markant mindre hærværk og stort set ingen brandforsøg. Branden på Engelsborg-skolen betød, at Lyngby-Taarbæk fik et nyt syn på, hvem brandstifterne kan være. Og det kan vi alle sammen lære af.  Også et forsikringsselskab som vores. Vi gør mere ud af at forebygge, at ilden kan opstå og tage fat ved at opfordre skolerne til at få foretaget et brandteknisk eftersyn, så skjulte brandfælder bliver opdaget i tide. Og vi går aktivt ind i det forebyggende arbejde, som projektet »Den Trygge Kommune« arbejder for. Sidst, men ikke mindst skal vi også ændre vores syn på, hvem brandstifterne kan være – og det smitter af på vores risikovurderinger, når nu ethvert barn i princippet kan tænde af på deres skole.",
        "metadata": {
            "source": "https://www.berlingske.dk/kommentatorer/alle-boern-kan-taende-af-paa-deres-skole",
            "image_url": "https://berlingske.bmcdn.dk/media/cache/resolve/image_x_large/image/83/832067/3069397-henrik-haugaard.jpg",
            "publication_time": "Fredag d. 17. september 2010, kl. 22.30",
            "author": null,
            "related_links": [],
            "attachments": []
        }
    }
}