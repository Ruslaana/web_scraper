{
    "version": "1.0",
    "document": {
        "id": 16385,
        "title": "Tidligere SF-toppolitiker bliver clairvoyant",
        "content": "Efter næste valg kan Folketinget få et medlem, der kan tyde drømme og læse menneskers energier. Det kræver, at folketingskandidaten Meta Fuglsang (SF) bliver valgt ind. SFs tidligere næstformand, der stiller op Slagelsekredsen, er for nylig blevet uddannet som clairvoyant, og hun fortæller, at hun har haft de særlige evner i en årrække. »Jeg har længe vidst, at jeg havde nogle evner, som jeg efterhånden har fundet ud af, hvad er: Evnerne til at fungere som clairvoyant. Gennem flere år gjorde jeg ikke noget ved evnerne, men nu har jeg taget et uddannelsesforløb, som jeg blev færdig med i marts,« fortæller Meta Fuglsang.  Folketingskandidaten har valgt at stå frem med sine evner efter længere overvejelser. Hun vil gøre op med den mystik og de fordomme, der omgærer clairvoyancen som behandlingsform. »Der er mange forestillinger om hokuspokus på det område her, og der er sikkert også mange, der laver hokuspokus. Men jeg opfatter mine evner som et håndværk til at læse andre mennesker. Det er hverken religiøst eller overtroisk,« fortæller Meta Fuglsang. »Jeg kan stille ind på et andet menneske og læse deres energifelt. Hvis du forestiller, at alt det, du har oplevet, tænkt, følt og mærket i hele dit liv, er i dig som en energi, så kan jeg aflæse den energi,« forklarer hun.  Og der kan være god grund til at kaste sig ud i sådan en øvelse. »Vi kender alle sammen det, at vi render ind i en speciel slags kæreste eller den samme slags konflikt på vores arbejde, og hvis man gerne vil gøre op med gamle vaner, kan jeg hjælpe med at fortælle, hvad der gør, at man hele tiden havner i det samme mønster,« forklarer Meta Fuglsang. Det er ingen hemmelighed, at clairvoyance deler vandene og at det er et felt, der knytter sig en del fordomme til. Meta Fuglsang anerkender, at det kan opfattes som »grænseoverskridende«. »Det har jo også været grænseoverskridende for mig selv. Men jo mere, jeg har arbejdet med det, jo mindre modsætningsfyldt har det været. Jeg er jo ikke spåkone, og det er ikke sådan, at jeg eksempelvis kunne forudse, at SF ville forlade regeringen eller hvem, der bliver den næste statsminister,« fortæller hun.  Meta Fuglsang understreger i samme ombæring, at det ikke er noget, der kan bruges i hendes politiske arbejde. »Det kunne jeg ikke drømme om, og det er heller ikke sådan, at jeg går og er clairvoyant hele tiden. Det er noget, jeg skal åbne op for,« siger hun. SF-politikeren er forberedt på, at det vil blive noget, der vil være interesse om - også ved det næste folketingsvalg. Men det frygter hun ikke. »Jeg vil gerne gøre op med mystikken, og det at det skulle være noget mærkeligt noget. Jeg synes selv, det er noget helt naturligt, og måske kan det gøre en positiv forskel, når et rationelt tænkende menneske med en akademisk uddannelse og politisk interesse, har den her interesse ved siden af,« siger Meta Fuglsang. Clairvoyancen bliver dog ikke en fuldtidsbeskæftigelse for politikeren, der vil beholde sit civile job hos AOF, Arbejdernes Oplysningsforbund. ",
        "metadata": {
            "source": "https://www.berlingske.dk/politik/tidligere-sf-toppolitiker-bliver-clairvoyant",
            "image_url": "https://berlingske.bmcdn.dk/media/cache/resolve/image_x_large/image/97/972370/7533415-arkivfoto-det-populre-medlem-af-sfs-landsledelse-meta-fugl.jpg",
            "publication_time": "Mandag d. 28. juli 2014, kl. 16.05",
            "author": null,
            "related_links": [],
            "attachments": []
        }
    }
}