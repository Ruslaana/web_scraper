{
    "version": "1.0",
    "document": {
        "id": 20644,
        "title": "»Hvis du bliver gravid, tror branchen, at det varer ti år«",
        "content": "Dette er ikke en tekst om, at alle mænd er dumme, og at kvinder er ofre. Lad os lige gøre det klart fra begyndelsen. Det er en artikel om tre kvinder, der føler, at der er noget, der ikke helt fungerer i deres branche, og som har besluttet sig for at gøre noget ved det. Laura Christensen, Julie R. Ølgaard og Neel Rønholt er skuespillerinder og småbørnsmødre. Med tryk på ordet »og«. Det ene udelukker nemlig ikke det andet. Desværre er det ikke helt så enkelt i den danske teater- og filmbranche, hvor børn ofte kommer ubelejligt, og deres eksistens hurtigt overskygger mødrenes CV. »Hvis du bliver gravid, tror branchen, at det varer 10 år. Du forsvinder simpelthen bare ud af systemet. Jeg møder stadig folk, der tror, at Laura er gravid med Jakob, men drengen er altså syv år«,« siger Julie Ølgaard og bøjer overkroppen, så lille Cooper på tre måneder bliver vugget frem og tilbage. At han var på vej, fortalte hun først seks måneder inde i sin graviditet.  »Jeg forsøgte at skjule det så længe som muligt, for jeg ville simpelthen ikke have, at det skulle afgøre, om jeg kunne gå på arbejde. Heldigvis var det vinter, så jeg kunne gå i løst tøj, men det er da langt ude, at man skal gå og skjule det«. Julie Ølgaard understreger, at hun ikke er alene om at have det sådan. Faktisk kender hun flere skuespillerinder, der udskyder deres familieplaner, fordi de frygter, at børn og barsel vil ødelægge deres karriere.  Først som 45-årige stopper de op. Og fortryder. »Der er simpelthen nogen længere oppe i systemet, der skal råbes op. For os handler det om, at man selv skal have muligheden for at beslutte, hvornår man er klar til at gå på arbejde. At man ikke nødvendigvis bliver sorteret fra, fordi man har været gravid,« siger ­Neel Rønholt. Spørgsmålet er, hvordan man kan ændre en kultur, der har eksisteret altid. Laura Christensen, Julie R. Ølgaard og Neel Rønholt har fundet en metode. I går havde de premiere på deres egen YouTube-kanal, Nips-kanalen, der er opkaldt efter deres arbejdsfællesskab N.I.P.S. Her kan man se historier fra skuespillerindernes dagligdag samt deres arbejde på spillefilmen »Sensommer«, som de selv skriver, producerer og forsøger at få finansieret. Endelig er kanalen et opgør med tanken om, at skuespillerinder bare sidder hjemme i hjørne­sofaen og ammer børn, når de har født. Det er en understregning - i flere afsnit - af, at man kan flere ting på én gang. Som denne sene eftermiddag, hvor de sidder på en café i indre København med to barnevogne og to småbørn, Lauras lille Martha på to måneder og Julies Cooper på tre måneder. Omgivet af ringende mobiltelefoner og sutteflasker, kaffekopper og store planer. »Barsel er ikke noget, vi bruger,« siger Julie R. Ølgaard med et smil. Og afbrydes af Laura Christensen. »Da jeg lavede »Dirch« havde jeg min søster med på optagelse. Så passede hun Jakob, og så gik jeg jo bare ind ved siden af og ammede.  Selvfølgelig er der ting, du ikke kan sige ja til, og roller, du ikke kan tage. Men der er altså meget, der godt kan lade sig gøre,« forklarer Laura Christensen. Hun suppleres af Julie R. Ølgaard.»Som skuespiller er du jo ikke vant til at have en tryghed i ansættelsen. Du er vant til at have flere bolde i luften, og jeg har det fint med at have Cooper med på arbejde. For mig ville det være mere angstprovokerende, hvis jeg kun skulle sidde derhjemme og kigge på ham de næste ni måneder. Jeg vil også gerne udrette noget«. Og det gør hun så. Ligesom både Laura Christensen og Neel Rønholt har Julie R. Ølgaard fyldt kalenderen. Der er produktionsplaner. TV-serier og filmoptagelser. Julie har lige instrueret sin første kortfilm, og Neel er netop blevet færdig med at indspille den kommende julekalender. Nu skal de til at bruge mere tid på deres egen film. På Nips-kanalen ser man Julie R. Ølgaard gå den ensomme barsels-­vandring gennem Nyboders gader, hvor hun møder Ellen Hillingsø. Men man følger også et ideudviklingsmøde med de to andre, der ikke er helt så vilde med Julies ide om at lægge alting åbent frem. Det sidste er mest for sjov. »Der er noget interessant ved at lukke folk ind i vores kunstneriske proces. Når du ser en film eller en forestilling, tænker du ikke over, hvor mange timer der er brugt på at skrive ansøgninger til kunstrådet eller finde de rigtige personer til rollerne. Vi vil gerne vise andre, hvordan det arbejde foregår,« siger Neel Rønholt, der understreger, at det er et kæmpesats, når man åbner op. På Nips-kanalen bliver der både private optagelser og skuespil. Fundraising og fjol. Og måske fungerer det slet ikke. »Men det er faktisk en del af pointen,« siger Neel Rønholt.»Det er altid mænd, der tør grine ad sig selv. Kvinder er så bange for at træde forkert. Vi er bange for at blive dømt ude, måske især af andre kvinder. Her springer vi ud fra syvmeter-vippen, og vi aner ikke, om det er fugl eller fisk.« Neel Rønholt understreger, at der også er noget ved formatet, der virker tiltalende. Normalt er YouTube-kanaler forbeholdt de helt unge. Men formatet kan noget. Også for dem, der var unge, før teknikken blev opfundet. »Jeg kan godt lide, at vores serie ligger frit tilgængeligt. Selv om der var premiere søndag aften, så findes alle afsnit online, og vi kan selv bestemme, hvornår vi poster noget nyt«. Julie R. Ølgaard bryder ind: »Det er da også sjovt at lege med ideen om at lave filmen til streaming. Der er stadig old-school prestige ved at lave en film, der kommer op i biografen, men man skal også følge med tiden. Så må vi lære, mens vi gør det.« ",
        "metadata": {
            "source": "https://www.berlingske.dk/kultur/hvis-du-bliver-gravid-tror-branchen-at-det-varer-ti-aar",
            "image_url": "https://berlingske.bmcdn.dk/media/cache/resolve/image_x_large/image/102/1020099/18386250-nips.jpg",
            "publication_time": "Mandag d. 04. september 2017, kl. 07.00",
            "author": "Sarah Iben Almbjerg",
            "related_links": [],
            "attachments": []
        }
    }
}