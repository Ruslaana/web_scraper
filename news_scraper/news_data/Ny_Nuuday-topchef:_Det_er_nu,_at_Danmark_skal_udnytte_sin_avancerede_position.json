{
    "version": "1.0",
    "document": {
        "id": 22459,
        "title": "Ny Nuuday-topchef: Det er nu, at Danmark skal udnytte sin avancerede position",
        "content": "»Jeg køber ikke, at det ikke går så godt. Vi erDanmarks største og førende televirksomhed. Vi har tre år i streg leveret vækst på serviceomsætningen, altså abonnementer. Vi vokser på de fremtidssikrede teknologier som fibernet og mobiltelefoni, og kundetilfredsheden er gået 20 procentpoint op på fire år.« Den nye topchef for Nuuday-koncernen med YouSee, Telmore, Hiper, Eesy, Relatel og TDC Erhverv, Christian Thrane, er ikke et øjeblik i tvivl om, hvor der skal satses i den kommende tid. »Der er stort fokus på kunder, og så lancerer man et nytbrand, når man skal længere ned i pris. Det giver måske ikke den bedste dialog om den bedste værdi og de bedste tjenester, og hvordan man gør det bedste for Danmark,« siger han. I stedet bør fokus netop ligge på, hvordan den avancerede infrastruktur, som Danmark råder over, kan udnyttes bedst muligt – og særligt lige nu, hvor fokus er på at gøre Europa mest muligt fri for amerikansk indflydelse. »Hvordan gør vi Europa konkurrencedygtig? Hvordan sikrer vi den kritiske infrastruktur? Norden er et af de mest avancerede steder i verden. Vi skal sikre forudsætningerne for, at der fortsat investeres, så vi bliver mere avancerede, og vi skal hylde nordiske selskaber som Nokia og Ericsson, der har været hjørnesten i udviklingen i årtier. Lad os tale om, hvad vi kan, og få sat gang i en helt anden dynamik og flere investeringer i mere avancerede løsninger. Det bliver bare så svært, når fokus er på pris, pris, pris i stedet for kvalitet og værdi,« mener Christian Thrane. Han tiltrådte 1. januar og kom fra et job som marketingsdirektør for British Telecoms privatkundedivision. Tidligere har han arbejdet hos Telenor i Sverige og hos IBM. Nuuday slås med et fortsat frafald af bredbånds- ogtv-kunder, hvorimod mobilkundetallet fortsætter opad,viste regnskabet for oktober-december, som blev offentliggjort onsdagmorgen og altså dækker perioden, lige inden Christian Thrane tiltrådte. For hele 2024 steg serviceomsætningen fra 13.342 til 13.451 millioner kroner, men årsresultatet landede på -436 millioner kroner mod -421 millioner i 2023. Samlet set er Nuuday-selskaberne gået 69.000 mobilabonnementer frem men 40.000 bredbånds-, 49.000 tv- og 69.000 fastnetabonnementer tilbage. Inden for nogle måneder bliver alle YouSees bredbåndskunder som de sidsteflyttet over på et nyt milliarddyrt it-system, så det gamle 30-40 år gamle, som man i årtier har forsøgt at slippe af med, kan skrottes. Det giver ifølge Christian Thrane mulighed for atbinde telefoni, bredbånd og tv bedre sammenog sikre kunderne fordele ved at samle alt hos samme udbyder. Samtidig kan Nuuday-selskaberne få langt bedre dataindsigt og dermed tilbyde mere relevante tjenester, mens kunderne lettere kan betjene sig selv, styre deres abonnementer, skifte blandt abonnementerne, føje nye til, vælge mere sikkerhed til, tilkøbe forsikring på telefonen og meget mere. »Det har været svært for os. Nogle gange vil folk blive chokeret over, hvor lang tid det tager, og hvor svært det er at foretage relativt simple ændringer på for eksempel regningen. Nu håber vi at komme til at forstå kunden bedre og gøre det lettere at være kunde – simpelthen kunne gøre tingene på mere moderne vis. Det vil man kunne se i den kommende tid,« lover han. Han har brugt sine første måneder i det nye job på at være rundt i hele koncernen, og han er ikke i tvivl om, hvor der skal satses stort og aktivt. »Vi taler alt for lidt om erhvervsforretningen, som er utroligt vigtig for Danmark, især i øjeblikket. Vi er i en tid, hvor der er mere fokus på sikkerhed end nogensinde, og hvor data og modernisering er vigtig for alle brancher. Her står TDC Erhverv unikt placeret, og jeg vil mene, at vi – der håndterer mere end 50 procent af al dansk internettrafik – er Danmarks førende, når det kommer til integrerede cybersikkerhedsløsninger,« fastslår Christian Thrane. Nuudays erhvervsforretning udgør »en væsentlig del« af den samlede forretning med »en væsentlig markedsandel«. »Viovervåger datatrafikken døgnet rundt, året rundt og holder øje med angreb. Mange virksomheder, små som store, kan ikke ansætte folk til at sikre sig. Den opgave leverer vi. Mange virksomheder ved ikke, hvordan de sikrer data, hvor svært det er, og hvordan man anvender kunstig intelligens på sikker vis,« siger Christian Thrane. Han fremhæver, hvordanTDC Erhverv allerede for nogle år sidenstod klar med »dobbelt kryptering af følsomme data, som man ikke synes skal være tilgængelige i USA«. »Man var ret fremsynede, så vi står et godt sted.« Så vi har faktisk mange af disse ting allerede, men skal forstå at bruge dem og bruge dem bedre? »Præcis. Vi skal tale om dem og give gode eksempler. Vi skal gøre det praktisk og tilgængeligt – det er en vigtig opgave at hjælpe ledere i erhvervslivet og det offentlige,« siger Nuuday-topchefen. Nuuday ophører nu med at offentliggøre kvartalsregnskaber. »Vi synes, at kvartalsregnskaber er et levn fra fortiden, hvor TDC var børsnoteret, og at interessen måske er begrænset. Det er vigtigere at fokusere på det lange, seje træk frem for at diskutere antallet af kunder hvert kvartal,« siger Christian Thrane. Han forstår godt, hvis nogen tænker, at skridtet tages, fordi kundetallene går tilbage. »Det er helt o.k., det tager vi med. Men vi skal ikke være lukkede. Jeg vil gerne tage diskussionerne løbende,« fastslår han. ",
        "metadata": {
            "source": "https://www.berlingske.dk/virksomheder/ny-nuuday-topchef-det-er-nu-at-danmark-skal-udnytte-sin-avancerede",
            "image_url": "https://berlingske.bmcdn.dk/media/cache/resolve/image_x_large_vertical/image/189/1899254/24908759-1-januar-overtog-christian-thrane-topposten-i-nuu.jpg",
            "publication_time": "Torsdag d. 13. marts 2025, kl. 12.23",
            "author": "Thomas Breinstrup",
            "related_links": [],
            "attachments": []
        }
    }
}