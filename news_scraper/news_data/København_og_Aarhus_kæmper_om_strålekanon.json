{
    "version": "1.0",
    "document": {
        "id": 13310,
        "title": "København og Aarhus kæmper om strålekanon",
        "content": "Der er både penge og flere arbejdspladser på spil i kampen om at få en ny kræftstrålekanon i Danmark. Derfor har både Skejby Sygehus i Aarhus og Rigshospitalet i København længe været interesseret i at blive tildelt det prestigefyldte anlæg, alt imens patienterne har ventet på den nye og mere præcise strålebehandling. Og det er uacceptabelt for kræftpatienterne, mener Kræftens Bekæmpelse. - Det er dybt utilfredsstillende, at processen er gået meget langsomt på det sidste. Vi mener, at der er behov for, at vi hurtigt tager en beslutning om, hvordan vi skal gribe sagen an, og det er Sundhedsstyrelsen og regeringen, der skal tage styringen. For os er det for så vidt underordnet, om det bliver i Aarhus eller i København, siger Frede Olesen, formand for Kræftens Bekæmpelse og professor ved Aarhus Universitet.  Han peger på, at regeringsskiftet har medført, at projektet er gået i stå. - Der var egentlig en god proces i gang - inden den nye regering kom til - hvor man både var enige om at anskaffe sig anlægget og at danske eksperter skulle give input til det. Dernæst skulle en international gruppe vurdere, hvor i Danmark det her anlæg skulle placeres, og hvilke krav der skulle stilles til det. Men sagen er strandet på grund af regeringsskiftet, siger Frede Olesen.  Den nye kræftstrålekanon, også kaldet et partikelterapianlæg, kan ramme en kræftsvulst mere præcist og er dermed langt mere skånsomt for omkringliggende væv og organer, hvilket kan være væsentligt ved behandling af kræft i hjernen og i andre svært fremkommelige områder, der dog langt fra fylder størstedelen af det samlede antal behandlinger. Ifølge både Kræftens Bekæmpelse og eksperter på området har anlægget imidlertid et stort udviklingspotentiale. Flere andre europæiske lande tilbyder allerede strålebehandlingen, heriblandt Tyskland, som tidligere har behandlet danskere, der har betalt for egen regning. Hvem skal beslutte, hvor strålekanonen skal stå? Deltag i debatten.",
        "metadata": {
            "source": "https://www.berlingske.dk/samfund/koebenhavn-og-aarhus-kaemper-om-straalekanon",
            "image_url": "https://berlingske.bmcdn.dk/media/cache/resolve/image_x_large/image/27/270487/5366467-strlekanon.jpg",
            "publication_time": "Onsdag d. 18. juli 2012, kl. 10.55",
            "author": null,
            "related_links": [],
            "attachments": []
        }
    }
}