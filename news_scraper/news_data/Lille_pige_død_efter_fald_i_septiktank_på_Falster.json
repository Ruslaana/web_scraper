{
    "version": "1.0",
    "document": {
        "id": 9084,
        "title": "Lille pige død efter fald i septiktank på Falster",
        "content": "En treårig pige har mistet livet, efter at hun faldt ned i en septiktank i Nørre Alslev på Falster. Det skriver Lolland-Falsters Folketidende. Ulykken skete ved 17.30-tiden torsdag eftermiddag, da pigen og hendes to ældre søskende opholdt sig ved en septiktank, hvor låget var taget af på grund af reparation. De voksne var væk et kort øjeblik, da ulykken skete.  Pigen blev kørt til Nykøbing Sygehus, hvor hun ankom kørt før klokken 18, skriver Lolland-Falsters Folketidende. Fra sygehuset i Nykøbing blev pigen fløjet med helikopter til Rigshospitalet. Men pigens liv stod ikke til at redde, og klokken 21.30 blev hun ifølge Lolland-Falsters Folketidende erklæret død. /ritzau/",
        "metadata": {
            "source": "https://www.berlingske.dk/samfund/lille-pige-doed-efter-fald-i-septiktank-paa-falster",
            "image_url": "https://berlingske.bmcdn.dk/media/cache/resolve/image_x_large/image/8/87811/17546907-lgehelikopter---2017061315504.jpeg",
            "publication_time": "Tirsdag d. 13. juni 2017, kl. 16.01",
            "author": null,
            "related_links": [],
            "attachments": []
        }
    }
}