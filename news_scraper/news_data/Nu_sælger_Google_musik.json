{
    "version": "1.0",
    "document": {
        "id": 14783,
        "title": "Nu sælger Google musik",
        "content": "Detaljerne var sluppet ualmindelig eftertrykkeligt ud på forhånd - men i går kunne Google så endelig slå dørene op for sin musikbutik, der samtidig er et frontalangreb på Apples iTunes Store. Der var dog tvivl om hvor meget indhold, Google ville have på hylderne. Indhold kræver nemlig aftaler med pladeselskaberne, og indtil det sidste lød meldingerne, at Google kun havde formået at hive en enkelt aftale hjem. Det lykkedes dog tydeligvis alligevel, for Google kunne i går aftes, dansk tid, annoncere, at både Sony, Universal og EMI er på plads - men ikke Warner, der mangler som det sidste af de store selskaber.  Google Music har lagt sig prismæssigt tæt op ad iTunes Store, og musikken koster således 99 amerikanske cent - eller lige under seks danske kroner per nummer. På mange måder minder Google Music om allerede eksisterende tilbud på markedet - men der er enkelte nyskabelser. Blandt andet kan man som bruger dele indkøbt musik på Google sociale netværk, Google plus, så vennerne kan lytte til de numre, man køber. Træerne vokser dog bestemt ikke ind i himlen: Vennerne kan kun lytte til musikken een gang.  Google forsøger også at imødekomme kunstnere, der ikke har en pladekontrakt. Det sker med de såkaldte artist hubs, hvor kunsterne kan få deres egen side på Googles musiktjeneste. Her kan man så sætte sin egen musik til salg - eller forære den væk, hvis man har mere lyst til det. Samtidig har Google lagt sig tæt op ad Apples tilsvarende tilbud, idet selskabet tilbyder, at man kan lægge op til 20.000 numre på et netbaseret drev, der giver mulighed for at lytte til musikken fra både telefoner, tavlecomputere og computere. Musikken streames herefter enten via wifi eller mobilnetværket. Tjenesten er desværre kun tilgængelig for amerikanerne. Tidens trend er generelt præget at store forandringer i musikbranchen. Streamingtjenester som Spotify, Wimp og mange andre presser på for at få folk overtalt til at leje musik i stedet for at købe den - og så er spillere som Google og Apple fuld færd med at vende markedet på hovedet. iTunes Store er således blevet en af verdens største forhandlere af musik - og det er den succes, Google nu vil forsøge at få en bid af. Netop Spotify afslørede for få uger siden en aftale med Facebook, hvor det dels kræver en Facebook-profil, hvis man vil have en konto hos Spotify, og dels bliver informationer om den musik, man lytter til på Spotify, automatisk publiceret til ens venner på Facebook. Dermed forsøger Spotify at udnytte, at musik - som så meget andet - sælger bedre, hvis ens venner lytter til det og anbefaler det. Det samme kan lade sig gøre på Google, hvor der ligeledes er en tæt integration mellem Googles musiktjeneste og Googles sociale netværk. Tidligere på ugen åbnede Apple iTunes Match-tjenesten, der er et udbygning af både iTunes Store og selskabets iCloud.-tjeneste, hvor man tilbydes en række netbaserede funktioner. iTunes Match er også kun tilgængelig i USA, hvor brugerne mod betaling af 25 dollars årligt kan få et tilbud, der lyder næsten for godt til at være sandt. iTunes Match scanner nemlig brugerens iTunes-bibliotek for musik, og giver automatisk brugerne mulighed for at streame og synkronisere alt det musik, de i forvejen ejer, direkte fra iTunes Store på tværs af brugerens Mac, iPhone, iPad og andre i-dimser. Det betyder dels, at man ofte får sin musik erstattet af musik i en bedre lydmæssig kvalitet, men især, at musik, man gennem tiderne har hentet på lyssky russiske musiksider pludselig bliver erstattet af en fuldt lovlig iTunes-udgave. En sådan tjeneste tilbyder Google ikke - men her kan man i stedet lægge al sin musik op på Googles virtuelle drev, hvor nyindkøbt musik også havner. Også Amazon.com tilbyder en sådan tjeneste. Tilmeld dig Tech & Videns ugentlige nyhedsbrev- og få det hver torsdag!Konference:Vejen til New Business",
        "metadata": {
            "source": "https://www.berlingske.dk/videnskab/nu-saelger-google-musik",
            "image_url": "https://berlingske.bmcdn.dk/media/cache/resolve/image_x_large/image/26/260908/4688512-hungary-music-island-festival.jpg",
            "publication_time": "Torsdag d. 17. november 2011, kl. 08.46",
            "author": "Mads Allingstrup",
            "related_links": [],
            "attachments": []
        }
    }
}