{
    "version": "1.0",
    "document": {
        "id": 3905,
        "title": "Yaqoub Ali: Som tidligere islamist ved jeg, at der er én ting, de frygter og hader",
        "content": "Mange taler om deres nytårsforsætter, og jeg har aldrig haft et. Men det vil jeg gerne lave om på. Jeg kunne sagtens vælge noget mere personligt, noget der handler om, hvad jeg som individ gerne vil opnå i 2025. Men som en, der er meget fællesskabsorienteret, vil jeg gerne vælge noget, som jeg mener kan have en stor positiv effekt på samfundet. Som person er jeg min egen værste kritiker. Jeg udfordrer mine egne synspunkter for at se, om de holder. Jeg gør, hvad jeg kan for at holde en tone, som skaber mere sammenhold end splittelse. Det har jeg tænkt yderligere over i starten af 2025. For hvad kan jeg ændre eller bidrage til, for at mit ønske om et mere samlet og styrket Danmark kan lykkes? Et Danmark, hvor vi – på trods af uenigheder – har nogle faste værdier, som vi værner om og arbejder for at vedligeholde. Det fik mig til at tænke på noget, jeg ofte har fået at vide fra unge danske muslimer efter mine oplæg. De ønskede alle, at jeg tydeligere præciserede, at de ikke har noget med islamisterne at gøre. De ønskede, at det blev gjort klart, at deres tilgang til islam og praktiseringeren af den intet har med islamisme at gøre. De afskyer islamisterne. For mig er dette ikke en svær opgave. Jeg kender islamismen og islamisterne, og jeg ved, at deres måde at praktisere islam på ikke er den samme måde, som almindelige muslimer praktiserer på. Min eneste udfordring her er dog, at jeg som enkeltperson ikke kan tage det store opgør alene. Der er brug for noget langt større, for at det kan have en effekt, der ændrer noget i samfundet. Med tanke på den store polarisering, vi har i dag, er opgaven kun blevet vanskeligere. Det er ofte de yderste fløje, der får mest taletid, og nuancerne forsvinder. Vi er blevet et samfund, hvor konflikter udefra styrer slagets gang mellem os. Mit nytårsforsæt er derfor en drøm – en drøm, jeg håber at gøre til virkelighed med tiden, begyndende fra i år. Min drøm handler om at skabe så stor en bevidsthed blandt danske muslimer, at de tager del i opgøret mod de mørke kræfter i det muslimske miljø. Her taler jeg om islamisterne, visse imamer og moskeer. Dem, der lever af at frarøve muslimer enhver fornuft, der ikke gavner deres egen forståelse og tilgang til islam. Disse kræfter har klædt muslimer af for deres frihed og givet dem en kåbe, som kun islamisterne og imamerne forstår og kender til, hvilket gør muslimer afhængige af dem. Jeg synes, det er fantastisk, at unge danske muslimer ønsker en klar afstandtagen til islamisterne. Det er kun positivt og viser, at vi slet ikke er så langt fra hinanden, som nogle forsøger at fremstille det. Men de skal også vide, at de er de største tabere, hvis islamisterne får lov til at fortsætte. Det er dem selv, der lever i miljøet, kender islamisterne og har magten og evnerne til at tage et opgør. Det samme opgør, som man har taget for mange andre ting, kan man også tage for sig selv her i Danmark. »Danmark er vores allesammens land, og islamisternes fremgang skader os alle. Deres ondskab skelner ikke mellem folk – den rammer os alle.«Fold sammenLæs mereFoto: Nicoline Kjems-Krognos. Dette opgør skal have som mål at tage magten fra islamisterne og moskeerne og give den tilbage til fornuftige og veluddannede unge danske muslimer – dem, der er født og opvokset her. Dette opgør skal tages for muslimerne, men også for resten af samfundet, fordi vi alle har brug for det. De unge danske muslimer skal føre an og vise, at islamisterne ikke taler på deres vegne. Det skal ske gennem offentlig afstandtagen, oprettelse af fællesskaber og foreninger, der arbejder for en positiv og mere demokratisk tilgang. Man burde køre kampagner med hashtags og boykot af de individer og moskeer, som skader sammenholdet. Det, man har gjort for andre, og som har virket, kan man også gøre for sit land og sit folk. Det er en drøm, og den er ikke nem at realisere, men jeg agter at gøre forsøget. For jeg ved, at hvis det lykkes, vil det have en kæmpe effekt for samfundet. Jeg står gerne forrest i kampen, men jeg kan ikke gøre det alene. Danmark er vores allesammens land, og islamisternes fremgang skader os alle. Deres ondskab skelner ikke mellem folk – den rammer os alle. Min bog om islamismen, som udkommer senere på året, skal også tage del i opgøret. En bog, som vil give et klarere billede af, hvem islamisterne er, og hvordan de tænker, så vi bedre kan skelne mellem en islamist og en ikkeislamist. Så lad os alle sammen kæmpe de kampe, vi bedst kan kæmpe. Og ingen kan kæmpe denne kamp bedre end de unge danske muslimer. Som tidligere islamist ved jeg, at der er én ting, islamisterne frygter og hader: Modstand fra muslimerne selv. Det er den eneste medicin mod den sygdom, de spreder. Yaqoub Ali er foredragsholder samt fhv. bandemedlem, tidligere islamist og leder af Kaldet til Islam ",
        "metadata": {
            "source": "https://www.berlingske.dk/kommentatorer/yaqoub-ali-som-tidligere-islamist-ved-jeg-at-der-er-en-ting-de",
            "image_url": "https://berlingske.bmcdn.dk/media/cache/resolve/image_x_large_vertical/image/188/1884291/24881013-de-unge-danske-muslimer-skal-fre-an-og-vise-at.jpg",
            "publication_time": "Torsdag d. 30. januar 2025, kl. 14.47",
            "author": "Yaqoub Ali",
            "related_links": [],
            "attachments": []
        }
    }
}