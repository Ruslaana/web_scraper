{
    "version": "1.0",
    "document": {
        "id": 16522,
        "title": "Din hund er sød",
        "content": "Når man har en hund, så skal man gå tur med den. Tre gange om dagen ned ad trapperne fra fjerde sal, ud på gader og stræder, og så op ad trappen igen. Det bliver til en del gåture på et år, og der er jo trods alt grænser for, hvor mange ruter, man kan vælge. Jeg trasker de samme veksler dag ud og dag ind. Ned til Søerne, rundt om De Gamles By, ned til Assistens Kirkegård. Turene med hunden er millimeterdemokratisk bogført derhjemme. Ingen slinger i den vals. Vi skiftes nidkært forvaltet til at gå om morgenen, jeg tager eftermiddagene og kæresten aftenturene.  De er ganske vist kortere, men jeg bryder mig ikke så meget om at gå rundt i byens skumle gyder om aftenen. Der sker næppe noget, skal man tro statistikerne, men ja, jeg er en tøsedreng, hvad det angår. Ofte går den overkommelige aftenrunde rundt om kirken ved Sankt Hans Torv. En mørk vinteraften var der kuk i timeplanen, og det var mig, der havde det tunge lod at bevæge mig ud i den kølige natteluft. Og selv om jeg ikke er meget for turen rundt om kirken med de oplyste, blyindfattede ruder med religiøse motiver, der altid leder mine tanker hen på en mordrig engelsk krimi, trak jeg mopsen rundt i de dystre skygger fra kirken. Helt omme bag ved kirken holdt en bil. Der sad nogle unge mænd i den, og lyset var tændt. Men da jeg kom tættere på, slukkedes lygterne og lyset inde i bilen. Den holdt vejret. Jeg holdt vejret. Men instinktivt vidste jeg godt, at jeg skulle lade som ingenting og trække hunden videre.  Hvad lavede de i den dér bil? Var der en hemmelig kærlighedssti deromme bag Guds hus? Gid det var så vel. Det handlede naturligvis om narkohandel. Og det var første gang, jeg så dem. Siden blev pusherne et fast syn i området omkring Sankt Hans Torv. Det kan jeg roligt sige, for det hele foregår omtrent i fuld offentlighed, politiet kender typerne, og det meste har været beskrevet i dagspressen i løbet af forsommeren. Hashandlen har bredt sig til andre steder af byen, og gennem vinteren og foråret har det været Sankt Hans Torv – et centralt beliggende trafikknudepunkt, let at komme til, let at komme fra, let at overvåge – der har måttet holde for. De står og hænger i indgangene til pæne folks opgange, holder øje med kunder og eventuel ballade i anmarch. Godt, man ikke er nederste mand i pusher-hierarkiet, tænker jeg, hver gang jeg har passeret en af dem. Med strikhuen trukket godt ned om ørerne og kraven slået op i et forgæves forsøg på at holde varmen på iskolde, grå vinterdage.  Sikke et liv. Så er det svært at modstå fristelsen til at gå hen til sådan en type – hvad kan han være, 20 år? – og spørge, om han aldrig har lyst til at prøve at komme i tømrerlære eller tage en HF. Men det gør man jo ikke. Man passer på sig selv, tager skyklapper på, møder dem med tavshed. Og håber på, at politiet klarer det meste. »Din hund er sød,« sagde en af dem pludselig til min kæreste, da han gik tavs forbi ham og skyndte sig videre. Tja, pushere er også mennesker. Men jeg ville ønske, de kunne sprede deres ødelæggelse et andet sted.  Det kunne se ud, som om de har foretrukket at fortrække fra torvet lige for tiden. Sådan noget flytter sig jo rundt. Jeg ønsker dem en god, lang sommerferie et andet sted.  Læs i morgen: Gæster på torvet",
        "metadata": {
            "source": "https://www.berlingske.dk/kultur/din-hund-er-soed",
            "image_url": "https://berlingske.bmcdn.dk/media/cache/resolve/image_x_large/image/37/377524/7535504-jakob-steen-olsen.jpg",
            "publication_time": "Tirsdag d. 29. juli 2014, kl. 22.30",
            "author": "Jakob Steen Olsen",
            "related_links": [],
            "attachments": []
        }
    }
}