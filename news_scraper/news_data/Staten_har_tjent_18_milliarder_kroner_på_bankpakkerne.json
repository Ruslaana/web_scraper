{
    "version": "1.0",
    "document": {
        "id": 14028,
        "title": "Staten har tjent 18 milliarder kroner på bankpakkerne",
        "content": "Det gav anledning til en del kritik, da den daværende regering lancerede den første af en stribe bankpakker i efteråret 2008 for at afværge en bølge af finansielle krak og konkurser. Men samlet set har bankpakkerne givet statskassen et overskud på 18 milliarder kroner, fremgår det af den endelige opgørelse fra Erhvervs- og Vækstministeriet,skriver Politiken. Det overrasker professor i finansiering på Handelshøjskolen CBS i København, Jesper Rangvid, at bankpakkerne har været en solid overskudsforretning for staten. - Man skal huske, at alt var kaos dengang, finanskrisen ramte os, siger Jesper Rangvid til Politiken. - Bankpakkernes enkle formål var at forhindre, at det gik endnu værre, end det gjorde. Og nu viser det sig så, at staten har scoret 18 milliarder kroner på bankpakkerne. Det kan man da kalde en super positiv udvikling, tilføjer han.  Også professor Finn Østrup fra CBS roser bankpakkerne. - Imponerende, at politikerne kunne tage sig sammen til at vedtage så stor en garanti så hurtigt, siger han til Politiken. Bankpakkerne indeholdt garantier for 3500 milliarder kroner, som blev spændt ud under de danske pengeinstitutter. Desuden indeholdt pakkerne statslån for langt over 46 milliarder, som de kriseramte banker kunne låne, hvis de var villige til at betale for det.  Erhvervs- og vækstminister Troels Lund Poulsen (V) glæder sig ifølge Politiken over, at det endelige regnskab \"afliver myten\" om, at bankerne tørrede tabet af på staten og lod skatteborgerne betale den finansielle krise. Milliarderne er siden gået ind i statsbudgettet og især oprydning efter krisen, lyder det i avisen.",
        "metadata": {
            "source": "https://www.berlingske.dk/virksomheder/staten-har-tjent-18-milliarder-kroner-paa-bankpakkerne",
            "image_url": "https://berlingske.bmcdn.dk/media/cache/resolve/image_x_large/image/16/160566/12840453-pengesedler.jpg",
            "publication_time": "Torsdag d. 31. marts 2016, kl. 23.30",
            "author": null,
            "related_links": [],
            "attachments": []
        }
    }
}