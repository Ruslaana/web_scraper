{
    "version": "1.0",
    "document": {
        "id": 10586,
        "title": "Han gjorde det rigtige - og blev en hadet mand",
        "content": "Han gjorde det rigtige - i det mindste “det rigtige” ifølge straffeloven. Alligevel er han en hadet mand. På internetsites bliver Adrian Lamo opfordret til at hænge sig selv, han har modtaget dødstrusler, og hans venner har opfordret ham til at gå under jorden, og i denne uge blev tonen endnu mere skinger. Et af de mest populære amerikanske nyhedssites, Gawker, skrev: Han “er et endnu større røvhul end vi forestillede os.” Hvad er det, Lamo har gjort? Ind til maj sidste år var han først og fremmest berømt eller berygtet for at være en hacker. I 2004, som 23-årig, hackede han sig ind i en række databaser, bl.a. hos Microsoft og New York Times, og han fik en betinget dom. Siden er han med mellemrum dukket op i medierne, eller rettere: han har opsøgt medierne, og senest i maj 2010 fortalte han til magasinet Wired, at han var blevet diagnosticeret som bipolar, og at han i en periode havde været tvangsindlagt og også var biseksuel og havde haft et forhold til en transeksuel. Det interview blev skæbnesvangert, for det fik angiveligt en 22-årig soldat til uopfordret at kontakte Lamo. Soldaten hed Bradley Manning, og han var kontorassistent i efterretningsafdelingen på en udpost i ørkenen i Irak. Og hvad der var mere afgørende: På det tidspunkt var han psykisk på sammenbruddets rand, og hvad der var endnu mere afgørende - i de forudgående måneder havde han downloadet over en halv mio. hemmelige dokumenter fra det amerikanske udenrigsministerium og Pentagon og udleveret dem til Wikileaks. Han betroede det hele til Lamo, fordi han troede, at han i Lamo havde en venlig arm om skuldrene, og fordi han mente at have en seksuel ligesindet. Bradley Manning var homoseksuel og ønskede en kønsskifteoperation. I Berlingskes printavis offentliggør vi i dag over to sider af anatomien i chatten mellem de to, og den viser, hvordan Lamo lokkede oplysninger ud af Manning og lovede ham fortrolighed. Lamo fortalte, at han både var journalist og præst, og at han derfor ifølge loven havde ret til at beskytte Manning. Men Lamo vendte på en fem-øre, gik direkte til FBI og Wired, og 26. maj 2010 blev Manning anholdt, og Lamo blev i Wired hyldet som en slags helt. Siden er det gået ned af bakkefor Lamo. Hans tidligere hackervenner har på en konference kaldt ham for “en stikker,” bloggeren og folkeretseksperten Glenn Greenwald har dokumenteret hans løgne og fortielser over det seneste år, og i denne uge offentliggjorde Wired såhele chat-loggenmellem Lamo og Manning, og det fik låget til at ryge af. Bl.a. hosnyhedssitet Gawker, som skrev om loggen: “Hold da kæft, hvor Lamo fremstår som et røvhul. Han er objektivt set et røvhul, fordi han flere gange forsikrer en psykisk uligevægtig 22-årig om, at han (Manning, red.) taler med en journalist off the record, og så vender han rundt og giver historien til sine venner på Wired for at få opfyldt sin veldokumenterede længsel efter rampelyset.” IT ProPortal henviste til chatloggen med ordene: “Læs chatten mellem Manning og den hadede hacker.” På internettet kan man finde plakater med Adrian Lamos billede og teksten “død eller levende” og signalementet “en bastard af en rotte,” og han er blevet spyttet på og råbt efter på gaden. Dermed er han en moderne Robert Ford, som var medlem af Jesse James’ bande af røvere, men som - for at få fat i dusøren og for at opnå berømmelse - i 1882 skød Jesse James i ryggen. Jesse James var på det tidspunkt den mest efterlyste togrøver i USA, og Ford gjorde dermed - målt med lov og orden - samfundet en tjeneste, men han blev behandlet som et udskud. Han blev dømt for manddrab og til hængning og kun i sidste øjeblik benådet, og han fik kun en brøkdel af dusøren, blev udsat for drabsforsøg og hutlede sig frem, ind til han i 1892 blev skudt i en saloon. 118 år senere har USA fået en ny Robert Ford, og han hedder Adrian Lamo. Læs historien i printavisen i dag: “Indersiden af en knust sjæl.”",
        "metadata": {
            "source": "https://www.berlingske.dk/internationalt/han-gjorde-det-rigtige-og-blev-en-hadet-mand",
            "image_url": "https://berlingske.bmcdn.dk/media/cache/resolve/image_x_large_vertical/image/11/119761/4359401-.jpg",
            "publication_time": "Lørdag d. 16. juli 2011, kl. 09.32",
            "author": "Poul Høi",
            "related_links": [],
            "attachments": []
        }
    }
}