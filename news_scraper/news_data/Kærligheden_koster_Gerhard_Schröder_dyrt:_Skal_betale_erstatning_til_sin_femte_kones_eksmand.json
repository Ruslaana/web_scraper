{
    "version": "1.0",
    "document": {
        "id": 14916,
        "title": "Kærligheden koster Gerhard Schröder dyrt: Skal betale erstatning til sin femte kones eksmand",
        "content": "Den tidligere tyske kansler Gerhard Schröder synes efterhånden at væreen magnet for kontroverser. Denne gang er det dog ikke anklager om at være VladimirPutins mand, der skaber problemer, men hans kærlighedsliv. 77-årige Gerhard Schröder er blevet dømt til at skulle betale en erstatning til sin sydkoreanske hustrus eksmand, der ved retten i Seoul i Sydkorea havde anklaget den tidligere kansler for at være skyld i, at hans ægteskab med 53-årige Soyeon Kim gik i opløsning. Det skriverThe Korea Times. Schröder skal betale knap 170.000 kroner til sin kones eksmand, som hun stadig var gift med, da hun og Schröder indledte en affære. Eksmanden og Soyeon Kim blev skilt i november 2017. Ved indgåelsen af skilsmissen forudsatte manden, at hun afsluttede sin affære med Schröder. Det skete dog ikke. Allerede året efter, i 2018, blev Schröder og Soyeon Kim gift. Ægteskabet er Schröders femte. Hans forrige hustru, Doris Köpf, blev han skilt fra  i 2016. Parret, der nåede at være gift i 17 år, adopterede  to børn fra Rusland. Doris Köpf forklarede under parrets skilsmissesag, at Soyeon Kim var »årsagen, hvis ikke den eneste grund, til parrets endelige separation«. Det afviser den tidligere kansler selv. Gerhard Schröder var forbundskansler i Tyskland fra 1998 til 2005 og blev efterfulgt på posten af Angela Merkel. Soyeon Kims eksmand indgav sagen for retten i 2018. Dengang krævede han at få en tre gange større erstatning end den, han endte med at få. Soyeon Kim har afvist sin mands skildring af, at Gerhard Schröder skulle have spillet en rolle i, at deres ægteskab ophørte. Hun forklarer, at deres ægteskab allerede var under opbrud, da hun begyndte at se den tidligere kansler. »Hvis et ægteskab, der ligesom mit blev indgået i en ung alder, er brudt sammen, og man snart skal skilles, tror jeg, at årsagen ligger hos de to ægtefæller,«udtalte hun. Men retten i Seoul fandt altså, at eksmanden havde krav på en erstatning, fordi Soyeon Kim brød med skilsmisseaftalen, da hun efter skilsmissen fortsatte sit forhold til Gerhard Schröder. Den tidligere kansler og Soyeon Kim mødte hinanden ved en international konference, hvor hun fungerede som hans tolk. Da parret mødtes, arbejdede hun som repræsentant for den tyske delstat Nordrhein-Westfalens økonomiske udviklingsagentur i Sydkorea. Parret er stadig sammen. På Instagram deler Soyeon Kim gladelig ud af parrets liv.  Et opslag delt af Soyeon Schröder-Kim (@soyeonschroederkim)",
        "metadata": {
            "source": "https://www.berlingske.dk/europa/kaerligheden-koster-gerhard-schroder-dyrt-skal-betale-erstatning-til-sin",
            "image_url": "https://berlingske.bmcdn.dk/media/cache/resolve/image_x_large_vertical/image/142/1427976/23761783-germany-politics.jpg",
            "publication_time": "Tirsdag d. 01. juni 2021, kl. 14.16",
            "author": "Kalinka Aaman Agger",
            "related_links": [],
            "attachments": []
        }
    }
}