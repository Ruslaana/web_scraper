{
    "version": "1.0",
    "document": {
        "id": 18617,
        "title": "Ligestillingens pris",
        "content": "Hvordan det? Jo, for at give plads til »fleksibiliteten«, som jeg formoder betyder, at såvel kvinde som mand kan have små børn og udearbejde i dagtimerne på én og samme tid, har vores velfærdsstat skabt et monster af et kommunalt pasningssystem, der ikke alene er monopolistisk i sin grundform men også rigtig, rigtig dyrt. Fakta: En vuggestueplads i Københavns Kommune koster 3.354 kroner om måneden i forældrebetaling. Det er 25 procent af kommunens driftsudgifter som så kan beregnes til 13.416 kroner om måneden. Har man flere børn, og det er vi jo mange, der har, får man 50 procent rabat på efterfølgende pladser. Det vil sige, at en familie med to vuggestuebørn betaler 60.372 kroner årligt, mens kommunen subsidierer familien med de resterende godt 260.000 kroner. (Tallet falder til 220.000 kr. med ét barn i vuggestue og ét i børnehave). Det er mange penge, og de penge skal komme et sted fra. I rigtig mange familier er det ikke tilstrækkeligt, at sende en ekstra forælder på arbejdsmarkedet for at inddrive en pose skattepenge i den størrelsesorden. Blandt de, der spytter i den kasse, der er med til at skabe Mølbaks såkaldt fleksible arbejdsmarked er mange virksomheder og skattebetalende borgere uden børn. Men også skattebetalende borgere med børn: Eksempelvis os der har valgt at passe vores børn hjemme i de første leveår. I nogle familier arbejder kun den ene forælder, men i mange tilfælde arbejder begge: Som selvstændige, med forskudt/nedsat arbejdstid eller med hjælp fra den øvrige familie. Vi skal ofte høre for, at vi har taget en lang videregående uddannelse, som vi »lader gå til spilde«. Eller for at vi ikke er derude og agere malkekvæg til det fælles bedste. Eller at vi er med til »at bombe ligestillingsdebatten tilbage til før 68«, som Mølbak så diplomatisk formulerer det, fordi vi tillader os at have en mindretals-holdning til, hvor vores egne børn har det bedst i småbørnsårene: Hjemme. Med disse fakta på bordet, kunne vi så ikke tage den én gang til: Hvor er det, at ligestillingen mangler? Det officielle Danmark er på karrieremors side. Speltmor og -far er med til at samle regningen op. Hvad mere vil I have? ",
        "metadata": {
            "source": "https://www.berlingske.dk/kommentatorer/ligestillingens-pris",
            "image_url": "https://berlingske.bmcdn.dk/media/cache/resolve/image_x_large/image/68/681493/4889048-lisbet-rge-jensen.jpg",
            "publication_time": "Onsdag d. 08. februar 2012, kl. 22.30",
            "author": null,
            "related_links": [],
            "attachments": []
        }
    }
}