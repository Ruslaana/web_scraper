{
    "version": "1.0",
    "document": {
        "id": 11828,
        "title": "Johan Schlüter sælger sin herskabslejlighed til FCN-sælger",
        "content": "For 20 mio. kr. kunne du have købt Johan Schlüter og hustruens lejlighed. Dog kom fodboldklubben FC Nordsjællands tidligere ejer, Allan K. Pedersen, dig i forkøbet. 232 m2 på Esplanaden i det indre København har Allan K. Pedersen netop erhvervet sig for den nette sum af 20 mio. kr. Det fremgår af nye tingbogsoplysninger på lejligheden,skriver finans.dk.  I december løsrev Allan K. Pedersen 97,41 procent af sine aktier fra den danske fodboldklub, da han solgte dem til en udenlandsk investorgruppe anført af briten Tom Vernon til en pris, der menes at være omkring 100 millioner kroner.  Og sælgeren, Johan Schlüter, er blevet erklæret personligt konkurs i forbindelse med svindelsagen, hvor tv- og filmproducenter hævder, at Johan Schlüter Advokatfirma har snydt dem for 175 mio. kr. i Copydan-penge.  At Johan Schlüter nu har indkasseret 20 mio. kr., burde umiddelbart være en glædelig nyhed for kreditorerne. Problemet er bare, at Johan Schlüter - ifølge finans.dk -  i 2000 solgte lejligheden til sin kone for 3 mio. kr. Så der er ingen udsigt til, at indtjeningen for lejligheden kommer kreditorerne til gode.",
        "metadata": {
            "source": "https://www.berlingske.dk/virksomheder/johan-schlueter-saelger-sin-herskabslejlighed-til-fcn-saelger",
            "image_url": "https://berlingske.bmcdn.dk/media/cache/resolve/image_x_large/image/15/150999/12122659-kk.jpg",
            "publication_time": "Tirsdag d. 26. januar 2016, kl. 16.15",
            "author": "Stefanie Mather",
            "related_links": [],
            "attachments": []
        }
    }
}