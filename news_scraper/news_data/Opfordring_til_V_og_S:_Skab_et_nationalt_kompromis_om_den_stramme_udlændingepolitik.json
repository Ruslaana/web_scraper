{
    "version": "1.0",
    "document": {
        "id": 7690,
        "title": "Opfordring til V og S: Skab et nationalt kompromis om den stramme udlændingepolitik",
        "content": "En nok overset mulighed for et markant og gavnligt resultat af folketingsvalget kunne være at indlede forhandlinger om et bredt forlig om en relevant videreudvikling af lovgivningen bag den stramme udlændingepolitik. Med Dansk Folkepartis implosion vil det være en historisk mulighed for at øge det folkelige sammenhold, den folkelige respekt for politikerne og den internationale respekt for Danmarks eksempel som en nation, der har øget politisk stabilitet og anstændighed i en vestlig verden truet af demokratisk krise. Hovedelementerne i et sådant forlig kunne være en klar fastholdelse af minimering af indvandring, vægt på det internationale samarbejde om blandt andet styrkelse af EUs ydre grænser og asylbehandling uden for Danmarks grænser, en øget vægt på en ambitiøs integrationsindsats – samt en afvikling af »symbolpolitiske« og islamofobiske elementer i den hidtil førte politik. Erik Meier CarlsenFold sammenLæs mere Umiddelbart måtte et folketingsflertal, som alene kunne bestå af V og S, helhjertet kunne tilslutte sig sådanne målsætninger, og med stor sandsynlighed kunne både de Konservative og resterne af Liberal Alliance, men også SF og de Radikale, være med. Hvornår og hvordan, sådanne forhandlinger kunne indledes, er vel et åbent spørgsmål, som afhænger af Mette Frederiksens forsøg på at skabe parlamentarisk grundlag for en ren S-regering. Men et nationalt kompromis har mulighed for at fjerne udlændingepolitikken som en markant anledning til meget voldsomme og potentielt destruktive konflikter mellem store dele af befolkningen og et stadigt voksende antal medborgere med anden kulturel baggrund – en andel af befolkningen, der er stærkt behov for i arbejdsstyrken med den godt nok let stigende, men stadig meget beskedne reproduktionsevne hos den klassiske danske befolkning. Formålet er da også muligheden for reelt at gøre den stramme udlændingepolitik mere effektiv, når det gælder mål som fastholdelse og videreudvikling af en harmonisk befolkning med stærke tillidsstrukturer og fælles forståelse af danske kulturværdier. Tilbage er måske nok behovet for nærmere at vurdere de politiske muligheder for et sådant forlig. Måske den stærkeste indvending kunne være bekymringen i blå blok ved at nulstille det tema, der i den seneste snes år har sikret borgerlige regeringer gennem det meste af perioden. Imidlertid er valgresultatet en slags nedsmeltning for blå blok, ogbehovet for en genskabelse af den borgerlige opposition på nye betingelser synes ret indlysende.  Et nationalt forlig kunne være den måske mest oplagte opfølgning på den borgerlige leder Lars Løkke Rasmussens markante udspil under valgkampen, et udspil, der gjorde ham til en af valgets sejrherrer og solidt genetablerede Venstre som det største borgerlige parti. Hertil kommer, at et forlig efter ovennævnte skitse vil være i særlig god overensstemmelse med Løkke Rasmussens store taler før valgkampen, talen ved Venstres seneste årsmøde og nytårstalen, hvor Løkke Rasmussen betonede det internationale samarbejde og en udlændingepolitik, der ikke tog hensyn til religion og hudfarve, men åbnede sig for en udenlandsk tilgang til arbejdsmarkedet. De symbolpolitiske indrømmelser til DF har skabt betydelig intern uro i Venstre og har blandt andetmedført en kritisk kreds omkring den mest sandsynlige arvtager for Løkke Rasmussen, Jakob Ellemann-Jensen. Muligheden for at bevare et stærkt forenet Venstre frem til næste valg vil kunne øges med et sådant forlig. De Konservatives formand har med valgsejren fået øget autoritet og bevægelsesfrihed og burde kunne se sig selv og sit parti i et forlig. SF har i de senere år nærmet sig den stramme udlændingepolitik og indskrænket sine aktuelle krav til spørgsmål som kvoteflygtninge og de berygtede lejre, mens spørgsmålet om ydelser står mere usikkert. De Radikale kunne i hvert fald få opfyldt to af deres helt centrale krav til en kommende regering: En ny retning på udlændingepolitikken og en politik, der er uafhængig af DF. Samtidig har der været en øget forståelse for den stramme udlændingepolitik i partiet i de senere år, og de Radikale har faktisk bidraget til forslag om begrænsede ydelser til indvandrerkvinder, som vedvarende har stået uden beskæftigelse. I den forbindelse kan det være relevant at nævne, at Socialdemokratiets forrige formand, Helle Thorning-Schmidt, som sin allerførste handling efter at være valgt til socialdemokratisk formand i 2005 søgte at indgå et integrationsforlig med meget markante stramninger i ydelserne, stærkt tilskyndet af sin nærmeste medarbejder, Henrik Sass Larsen, der var den første som i besluttende kredse i partiet nævnte Thorning som formandskandidat efter Lykketofts valgnederlag samme år.  Spørgsmålet om ydelser kunne med god mening, som Socialdemokratiet har foreslået, henvises til et udvalgsarbejde, der bredere kunne forny det danske kontanthjælpssystem med henblik på elementer, der kan bidrage til bedre integration. Et bredt nationalt kompromis om udlændingepolitikken vil være en stærk udfordring for det decimerede DF. Det er på den ene side meget svært at forestille sig, at DF kunne tilslutte sig et forlig som skitseret, men samtidig må partiet se risikoen for at blive permanent marginalt protestparti i øjnene. Måske kunne partiet – mens klassiske mærkesager ville blive annulleret – benytte forliget som anledning til en ny opsøgning af politikområder, hvor partiet langt bredere kunne blive talsmand for andre aspekter af den globaliseringsfrygt, der fra starten har ligget til grund for indvandrer- og EU-modstanden – for eksempel ulighed og centralisering, der efterlader store befolkningsgrupper i forarmelse og identitetstab, som det er set med Frankrigs gule veste. Et sådant bredt nationalt forlig kunne i bedste fald være begyndelsen til en serie brede forlig om blandt andetklimapolitikken, der sammen med de store folkevandringer på afgørende vis truer klodens og særligt demokratiernes stabilitet.",
        "metadata": {
            "source": "https://www.berlingske.dk/kommentarer/opfordring-til-v-og-s-skab-et-nationalt-kompromis-om-den-stramme",
            "image_url": "https://berlingske.bmcdn.dk/media/cache/resolve/image_x_large/image/116/1166595/22938699-.jpg",
            "publication_time": "Tirsdag d. 18. juni 2019, kl. 22.15",
            "author": null,
            "related_links": [],
            "attachments": []
        }
    }
}