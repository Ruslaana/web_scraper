{
    "version": "1.0",
    "document": {
        "id": 18367,
        "title": "Politikere: Dansk journalistik er elendig",
        "content": "- Sludder, sladder og mangel på substans kendetegner i dag aviser og elektroniske medier. I stedet for at være demokratiets vagthund og væsentlighedsformidler skeler selv seriøse medier mere til Paradise Hotel end til den dybdeborende journalistik.Sådan skriver folketingsmedlemmerne Karsten Lauritzen (V) og Jacob Bjerregaard (S)i et debatindlæg i onsdagens udgave af Berlingske. De to politikere, der dagligt kæmper mod hinanden, har altså fundet enighed om tilstanden blandt de danske medier. - Vi håber at starte en seriøs, offentlig debat om journalistikkens rolle i Danmark. Derfor tillader vi os at provokere med dette indlæg. Vi håber, det giver vores indlæg endnu mere slagkraft, at vi mødes over midten rent politisk, siger Karsten Lauritzen til B.dk. - Bortset fra få lyspunkter, bedriver de danske medier desværre en elendig journalistik. Derfor råber vi op. Medierne er presset på økonomien og journalisterne på tiden. Derfor bliver det en gang overfladejournalistik, der møder læserne, siger Jacob Bjerregaard til B.dk. De få lyspunkter i dansk presse er ifølge de to politikere Weekendavisen, Information og Danmarks Radios P1. De øvrige medier tilbyder kun sjældent  gennemarbejdet, dybdeborende og undersøgende journalistik, lyder kritikken. - I dag forsøger medierne i høj grad at skabe deres egne historier i stedet for at dække historier. Ofte har journalisterne skrevet konklusionen på forhånd og bliver ved med at stille spørgsmål, indtil de finder en politikker eller ekspert, der bekræfter konklusionen, skriver makkerparret i indlægget og harcelerer samtidig over, at fokus er rykket fra politisk substans til politisk proces og spin.Den tese beviser antallet af politiske kommentatorer i mediebilledet, mener de. Det er dog ikke de enkelte journalister, der er blevet ringere, skriver Bjerregaard og Lauritzen. Det er derimod ledelsen af dem, forklarer sidstnævnte: - Mange af de journalister, jeg har daglig kontakt med er superdygtige. Men det er klart, at niveauet daler, når de skal levere 10 artikler eller versioner om dagen til både avisen, hjemmesiden, tv og radio, siger Karsten Lauritzen til B.dk. Han mener, at kvantitet er er blevet vigtigere end kvalitet i mediehusene anno 2012. Som konklusion på debatindlægget har Jacob Bjerregaard og Karsten Lauritzen fire løsningsforslag for mediernes kritisable tilstand. Den første er at smide journalisterne væk fra Christiansborg. Det tætte samarbejder med politikerne gør journalisterne mindre skarpe, lyder argumentet. Dernæst skal mediestøtten målrettes den dybdeborende journalistik i fremtiden. Det er ikke nødvendigt at give statsstøtte til medier, der koncentrerer sig om personskandaler og tests af fladskærme, forklarer politikerne. For det tredje bør Pressenævnet ændre karakterer til en egentlig medieombudsmand, mens det sidste punkt er forslaget om at få foretaget en videnskabelig afhandling vedrørende ejerforholdene i mediehusene. De to folketingsmedlemmer understreger i særdeleshed, at udenlandske medievirksomheder har købt sig ind i den danske presse, og at det kan have betydning for den dalende kvalitet. De to politikere, der begge har en fortid som formænd for deres respektive partiers ungdomsafdelinger, kommer fra Jylland. Og de understreger, at skræmmebilledet, de tegner i debatindlægget, gælder både landsdækkende såvel som regionale aviser, tv- og radiostationer. Læs hele debatindlægget her. Er dansk journalistik elendig? Skriv i kommentarfeltet herunder:",
        "metadata": {
            "source": "https://www.berlingske.dk/samfund/politikere-dansk-journalistik-er-elendig",
            "image_url": "https://berlingske.bmcdn.dk/media/cache/resolve/image_x_large_vertical/image/65/659838/5184499-til-bm-f-berlingske-media-newsroom.jpg",
            "publication_time": "Tirsdag d. 22. maj 2012, kl. 22.30",
            "author": "Thomas Conradsen",
            "related_links": [],
            "attachments": []
        }
    }
}