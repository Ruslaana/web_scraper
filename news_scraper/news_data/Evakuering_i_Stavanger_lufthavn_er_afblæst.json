{
    "version": "1.0",
    "document": {
        "id": 13976,
        "title": "Evakuering i Stavanger lufthavn er afblæst",
        "content": "Lufthavnen Sola i norske Stavanger blev fredag eftermiddag evakueret. Det bekræftede politiet over for en række norske medier. Men klokken 15.35 er lufthavnen blevet genåbnet, og de evakuerede er vendt tilbage, rapporterer avisen VG. Flytjenesten Avinor sagde lidt tidligere til avisen, at der var gjort et mistænkeligt fund. »Der er en uafklaret situation i sikkerhedskontrollen i Stavangers lufthavn. Der er gjort et mistænkeligt fund, og politiet er koblet på,« sagde Avinors pressevagt, Cathrine Framholdt, til avisen VG. Men Avinor kunne kort efter meddele at en »genstand« er sikret. »Genstanden er under kontrol, og evakueringen er ovre,« lyder det. Men Avinor vil ikke nærmere ind på, hvad den mistænkelige genstand var. Sola er fredag eftermiddag en meget travl lufthavn. Stavanger er et knudepunkt for olie- og gasudvindingen i Nordøsen. /ritzau/ ",
        "metadata": {
            "source": "https://www.berlingske.dk/internationalt/evakuering-i-stavanger-lufthavn-er-afblaest",
            "image_url": "https://berlingske.bmcdn.dk/media/cache/resolve/image_x_large/image/161/1612326/24253790-fly-brndstof.jpg",
            "publication_time": "Fredag d. 04. november 2022, kl. 15.30",
            "author": null,
            "related_links": [],
            "attachments": []
        }
    }
}