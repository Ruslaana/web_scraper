{
    "version": "1.0",
    "document": {
        "id": 12330,
        "title": "Fejlfyldt IT-system koster Flügger et års indtjening",
        "content": "De skal nu mødes med leverandøren Datacon i retten omkring den fejlfyldte IT-løsning. Det skriver Børsen. Den børsnoterede malervareforretning kunne i en overgang hverken modtage ordrer eller sende varer ud til kunderne, og så sig nødsaget til at køre forretningen helt udenom IT-systemet. Dette har givet større omkostninger.  - Sammenlagt har vi mistet et helt finansår. Tidligere har vi normalt haft et ebit på 80-100 mio. kr. I forrige finansår manglede der omkring 20 mio. kr, og i relation til det seneste år har vi forecastet, at det vil mangle 60 mio. kr. i forhold til normalen, siger administrerende direktør Peter Røpke til Børsen.  Leverandøren, Datacon, ser sig uforstående overfor Flüggers krav på erstatning og beskriver sagen som \"meget usædvanlig\". - Vi har derfor behandlet det her som en ganske almindelig inkassosag, fordi vi har haft et udestående, som kunden har nægtet at betale, siger administrerende direktør i Datacon, Jan Misser, til Børsen. ",
        "metadata": {
            "source": "https://www.berlingske.dk/virksomheder/fejlfyldt-it-system-koster-fluegger-et-aars-indtjening",
            "image_url": "https://berlingske.bmcdn.dk/media/cache/resolve/image_x_large/image/16/166320/13260312-ff.jpg",
            "publication_time": "Mandag d. 09. maj 2016, kl. 08.28",
            "author": null,
            "related_links": [],
            "attachments": []
        }
    }
}