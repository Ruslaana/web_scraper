{
    "version": "1.0",
    "document": {
        "id": 22038,
        "title": "Da de andre gæster var bumpet ind i mig 18 gange, holdt jeg op med at tælle",
        "content": "Maison har adresse, hvor Dronningens Tværgade og Adelgade mødes i et bemærkelsesværdigt hjørne af Indre By. Her lå noget af det ældste København, der havde overlevet alle fortidens katastrofale storbrande. Men området kunne ikke overleve Københavns stadsarkitekt. Stort set hele kvarteret omkring Borgergade og Adelgade, som var fyldt med ludere, lommetyve, værtshuse og bygninger fra 1600-tallet, blev revet ned af Borgerrepræsentationen i 1940erne. Vi er midt i den moderne bebyggelse Dronningegården. Heldigvis er der ikke meget modernitet over maden på Maison, der er kendt for at servere klassisk fransk brasserimad i høj kvalitet. Før Maison lå her, lå Casa d'Antino, der i en årrække var en af byens bedste italienske restauranter, på adressen. Jeg får stadig koldsved, når jeg tænker tilbage på et besøg på stedet med en god ven, der bestilte en Biondi-Santi 1982 (så god en ven var han!). Desværre var vinen gået over, og den smagte af eddike. Det skaber ikke en knaldgod stemning at sende den slags vin ud igen. Nuvel, nu er det ikke længere det italienske køkken, der regerer på Dronningens Tværgade 43 i Indre København, men det finere franske. Og selvom Maison først åbnede i 2019, har jeg en oplevelse af, at stedet har ligget her meget længere. Jeg tror, det skyldes, at stedet er lykkedes med at etablere sig som en regulær nyklassiker med sit tidløse køkken. Restaurant Maison.Fold sammenLæs mereFoto: Mathias Svold. Kort efter nytår tiltrådte stedets nye køkkenchef, det unge kokketalent Karen Bech, som den gastrointeresserede læser måske vil kende som intet mindre end danmarksmesteren i Paté en croute (paté indbagt i brød). Maisons menukort rummer primært elementer fra klassisk fransk haute cuisine, hvilket altid – hvis vi skal blive i det franske – har været Maisons raison d’être. Vi var forbi en fredag aften. Stedet var ekstremt tætpakket og simrede af gang i den og yngre selskaber, der tydeligvis skulle videre i byen og ikke helt endnu havde lært at drikke alkohol. Samtidig varmer det mit gamle hjerte at se så mange ret unge mennesker, der sætter pris på klassisk fransk køkken.The kids are alright. Vi fik anvist nok Maisons dårligste bord. Her var dunkelt, næsten mørkt. Wienerstolene, som på grund af pladsmangel står halvt ude i et gangareal, vaklede faretruende. Jeg forsøgte at tælle, hvor tit tjenerne og de andre gæster bumpede ind i min stol under middagen. Jeg stoppede ved 18. Det relativt lille bord, uden dug, stod omkring 30 centimeter fra nabobordet, så selv om akustikken var udmærket, var en privat samtale ikke en mulighed. Det var heller ikke til at undgå at høre, hvad andre talte om. Tjenerne var dog heldigvis både imødekommende og effektive, og vi fik hurtigt bestilt. Vi startede med et glas champagne fra Laherte Frères, Ultradition Extra-Brut. En stringent, let bitter, knastør champagne med en tand for meget syre til min smag. Vi ventede længe på den første servering. Det var svært at spare på champagnen, og til min ledsagers ærgrelse blev den serveret i brede hvidvinsglas. »Jeg ved godt, at det er trendy, men det dræber lidt champagne-viben,« mente min ledsager. Jeg er lidt enig med hende, selvom det brede glas frigør mere smag og aroma i champagnen. Endelig kom de første retter. Vi startede naturligvis med en skive af køkkenchefens berømte Paté en croute. Patéen består primært af virkelig godt og relativt magert svinekød og store, knasende pistacienødder. Paté en croute.Fold sammenLæs mereFoto: Mathias Svold. Den serveres med tre forskellige bitre rødsalater. »Croute«, eller skorpen, var velbagt og ikke knastør, som man ofte oplever, og den interne kødsky var let og velsmagende. En perfekt pakke af smage og teksturer, der var meget langt fra den uhyrlige leverpostejagtige variant af paté, man typisk kan opstøve i supermarkedet. Der var ikke, ud over pateen, så meget andet, der lokkede blandt »hapserne«, så vi havde sammen med pateen også bestilt en forret med jomfruhummerhaler. De store hummerhaler ankom på en af mine mindst elskede råvarer, græskar – og aldrig har græskar smagt bedre! Halerne var saftige og havde den perfekte elasticitet i biddet. De blev perfekt sekunderet af syltede, sursøde, tynde bånd af græskar, der sammen med den cremede hummersauce med afgrundsdyb og elegant skaldyrssmag gav retten en ideel balance. Optimal symbiose og en perfekt ret til champagnen eller den lille mundfuld, jeg havde tilbage. Det var tydeligvis tid til lidt mere i glassene. Jeg havde bestilt due til hovedret, så lysten til Bourgogne meldte sig. Der var dog intet på kortet fra Bourgogne, der lå inden for mit budget, som så appetitligt ud. Til gengæld spottede jeg en rød Sancerre på pinot noir fra Paul Prieur & Fils. Til 650 kroner var det et herligt køb med skovbund, ribs, hindbær og masser af friskhed. Aftenens showstopper var min hovedret: Pithivier de Pigeon, indbagt, rosastegt due med foie gras og kål, serveret med rødbede, confiteret lår og en vidunderligt intens sherry demi-glace med regulær knytnæve-umami. Due pithivier med foie gras og lår. Mums!Fold sammenLæs mereFoto: Mathias Svold. Retten blev udskåret ved bordet – eller næsten – for der var ikke plads ved siden af vores bord, så det foregik skråt bag min ryg. Jeg kan så, som den altruist jeg er, glæde mig over de andre gæster, der bedre end mig kunne nyde det smukke kulinariske ritual. Men selvom jeg ikke sad i første række til min egen forestilling, må jeg erkende, at det i sandhed var en utrolig smuk og luksuriøs ret, der emmede af fin de siècle og tikkende lommeur. Det er en ret, jeg vil anbefale alle dueelskere at prøve mindst én gang i deres liv. Det skal dog understreges, at selvom a la carte-priserne på Maison kan løbe op, får man til gengæld herreportioner. Derfor valgte min ledsager også en forret som hovedret, da hun havde set sig sulten på en dessert. Ind kom et veltilberedt stykke torsk i en portionsstørrelse, mange ville kalde en hovedret. Fiskens kød havde en fin glasnuance og flagede helt perfekt. Under fisken lå en portion blancheret palmekål med perfekt bid. Det hele blev samlet af en cremet beurre blanc, monteret med ørredrogn. På toppen af torsken lå en lille portion ægte kaviar. En lækker ret, der dog havde vundet ved en anelse mådehold med saltet, da både rogn og kaviar bidrog med masser af salt. Torsk med palmekål, kaviar, ørredrogn.Fold sammenLæs mereFoto: Mathias Svold. Vi sluttede aftenen med en klassisk portion profiteroles med chokoladesauce af høj kvalitet og en enkelt vaniljeis, der var en anelse for krystalliseret. Men smagen var nu god og fint i tråd med en typisk parisisk kvalitetsbistro. Hvis man vil ud og spise et sted, hvor man kan koncentrere sig om maden og vinen, samtidig med at man vil føre en intim samtale, er Maison en fredag aften ikke rigtig stedet. Restaurant Maison. Et herligt måltid, indtaget i aldeles ukomfortable omgivelser.Fold sammenLæs mereFoto: Mathias Svold. Man sætter sig reelt mellem to vakkelvorne stole på det populære brasserie. Det hænger ikke helt sammen at køre en high-end-brasseriestil, hvis tjeneren reelt ikke kan komme hen til dit bord med anrettervognen på grund af pladsmangel. Kombinationen af afslappethed og gourmet fungerede ikke optimalt denne aften. Oplevelsen var lidt som at få serveret en Louis XIII-cognac i et ølkrus. Når man siger A i form af tranchering ved bordene og Aesop-sæbe på toiletterne, så må man også sige B i form af luft rundt omkring bordene, duge og ordentlige stole. Maison skal dog have stor ros for de gode tjenere og for reelt ikke at håndhæve en stressende seatingpolitik. Og vi kommer ikke uden om, at maden og servicen på Maison er i den højere ende. Vi ender på fire stjerner. Maison Dronningens Tværgade 43 1302 København FAKTADet fik vi:Mad:Pâté en croute. 115 kronerJomfruhummer, græskar. 245 kronerTorsk med palmekål, kaviar. 245 kronerPithivier de Pigeon. Due, foie gras, rødbede. 595 kronerProfiteroles. 125 kronerVin:Sancerre. Pinot noir. Paul Prieur & Fils. 650 kronerMaison tilbyder også en »husets menu« med tre retter til 450 kronerFOLD UD Mad: Pâté en croute. 115 kroner Jomfruhummer, græskar. 245 kroner Torsk med palmekål, kaviar. 245 kroner Pithivier de Pigeon. Due, foie gras, rødbede. 595 kroner Profiteroles. 125 kroner Vin: Sancerre. Pinot noir. Paul Prieur & Fils. 650 kroner Maison tilbyder også en »husets menu« med tre retter til 450 kroner FAKTASådan tildeler vi stjernerPå Berlingske giver vi stjerner ud fra en absolut skala.Det betyder, at alle steder, vi klassificerer som »restaurant«, vurderes kvalitativt i direkte forhold til hinanden.Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste.Når vi vurderer en restaurantoplevelse, lægges der primært vægt på maden.Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen.Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori.Det vil sige, en sandwich er altid målt op mod andre sandwicher og aldrig op mod en middag på for eksempel Noma.*Spisebar/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.FOLD UD På Berlingske giver vi stjerner ud fra en absolut skala. Det betyder, at alle steder, vi klassificerer som »restaurant«, vurderes kvalitativt i direkte forhold til hinanden. Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste. Når vi vurderer en restaurantoplevelse, lægges der primært vægt på maden. Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen. Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori. Det vil sige, en sandwich er altid målt op mod andre sandwicher og aldrig op mod en middag på for eksempel Noma. *Spisebar/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.",
        "metadata": {
            "source": "https://www.berlingske.dk/gastronomi/da-de-andre-gaester-var-bumpet-ind-i-mig-18-gange-holdt-jeg-op-med-at",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889405/24889942-restaurant-maison-hvem-der-end-har-opfundet-wiene.jpg",
            "publication_time": "Torsdag d. 13. februar 2025, kl. 21.18",
            "author": "Søren Jacobsen Damm",
            "related_links": [],
            "attachments": []
        }
    }
}