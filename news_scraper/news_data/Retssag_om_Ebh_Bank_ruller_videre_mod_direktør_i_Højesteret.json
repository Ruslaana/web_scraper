{
    "version": "1.0",
    "document": {
        "id": 7865,
        "title": "Retssag om Ebh Bank ruller videre mod direktør i Højesteret",
        "content": "En tidligere direktør i Ebh Bank skal igen forsvare sig imod et stort millionkrav i retten. Finn Strier Poulsen afkræves 100 millioner kroner i erstatning af det statslige selskab Finansiel Stabilitet. Det sker, fordi selskabet har besluttet at anke Vestre Landsrets dom, der blev afsagt 31. januar, til Højesteret. Ved landsrettens dom blev Finn Strier Poulsen dømt til at betale to millioner i erstatning. Det var meget langt fra påstanden. Den lød på 550 millioner kroner. Finansiel Stabilitet oplyser onsdag, at man har besluttet at forfølge sagen i Højesteret. Men beløbet er altså nu på 100 millioner kroner, og det skyldes, at Strier Poulsen skal have handlet ansvarspådragende i fire bestemte forhold, som førte til tab, fremgår det af en pressemeddelelse. Det statslige selskab har derimod opgivet at anke vedrørende de mange andre oprindeligt sagsøgte fra direktion, bestyrelse og den eksterne revision. Retssagen er en ud af en håndfuld, som Finansiel Stabilitet har anlagt mod ledelser i pengeinstitutter, som er krakket. Ebh Bank, der havde hovedsæde i Fjerritslev, gik ned i 2008. Tabene blev opgjort til i alt 3,3 milliarder kroner, hvoraf en god tredjedel ifølge Finansiel Stabilitet skyldtes de generelle konjunkturer og finanskrisen. Den efterfølgende retssag svulmede så meget op i omfang, at det blev den hidtil mest omfattende nogensinde ved Vestre Landsret. Der blev afviklet 149 retsmøder, og advokater og dommere kiggede på 80.000 siders bilag. Det markante nederlag indebar, at Finansiel Stabilitet blev pålagt at betale sagsomkostninger - altså udgifter til de sagsøgtes advokater - på 121 millioner kroner. Gennem en årrække har Finn Strier Poulsen været repræsenteret af advokat Arvid Andersen. I dagbladet Børsen kritiserede han for nylig det statslige selskab for ikke at have behersket sig og skåret sagerne til. »Det har virket, som om sagerne er blevet rejst i et anfald af blodrus,« sagde han. Advokaten ønsker onsdag ikke at kommentere anken til Højesteret. Finansiel Stabilitet begrunder skridtet med, at selskabet og eksterne advokater vurderer, at det er »overvejende sandsynligt«, at Højesteret vil komme til et andet resultat end landsretten. På fredag afsiges der i øvrigt dom i en af de andre sager. Den angår Løkken Sparekasse. /ritzau/",
        "metadata": {
            "source": "https://www.berlingske.dk/indland/retssag-om-ebh-bank-ruller-videre-mod-direktoer-i-hoejesteret",
            "image_url": "https://berlingske.bmcdn.dk/media/cache/resolve/image_x_large/image/126/1264774/23354157-syv-bankfolk-slipper-for-at-skulle-i-landsretten-i-ebh-sagen.jpg",
            "publication_time": "Onsdag d. 26. februar 2020, kl. 12.28",
            "author": null,
            "related_links": [],
            "attachments": []
        }
    }
}