{
    "version": "1.0",
    "document": {
        "id": 16557,
        "title": "Neger-problemet i Tintin og Europa",
        "content": "Tintin er racistisk, og derfor skal han forbydes. Så kort blev den svenske moralisme hos Stockholms Kulturhus formuleret i sidste uge. Og vi kan ikke komme til for løftede pegefingre. Når nordmændene degraderer Pippi Langstrømpes far fra negerkonge til sydhavskonge; når selv Tintin skal elske multikulturalisme under den europæiske kolonimagts viljestriumf, så er vi allerede havnet i en absurd diskussion om »for og imod racisme«, »Ondt kontra Godt«. Her antages det, at borgerne virkelig er så fuldstændig ude af stand til at tænke selv, at det hele kan være lige meget. Måske var det derfor, at Tintin senere på ugen atter kom tilbage på hylderne i Stockholms Kulturhus? Vi europæere har ellers god tradition for at rense ud i det Onde. Ja, selv Hitler talte i ’Mein Kampf ’ om en »Verniegerung« og om en indre »Verjudung« af folket, og det synes ligetil at udskifte disse to betegnelser med ’alt-hvad-der-er-Ondt’. Så kan vi bare følge manualen. Det lykkedes jo næsten for ham. Genstanden er givetvis en anden. Det Onde er ikke, hvad der har været. Såvel Hitlers jøde som negeren i Tintin er i dag andre. Men logikken er den samme: Det Onde skal udryddes. Af samme grund er ’Mein Kampf’ forbudt i Tyskland. Bogen er ikke genoptrykt siden krigen, og man kan ikke låne den på bibliotekerne. Forskere kan dog. Folket bliver bare forført. Af Hitler. Det er jo sket allerede én gang, synes moralen at være, selvom det var borgerskabet, der bragte Hitler til magten. Det er nu ikke første gang, at svenskerne forsøger at foretage det retsopgør med det Onde, som de endnu ikke har foranstaltet i forbindelse med Anden Verdenskrig. Det seriøse i et sådant opgør afspejles på det klareste ved, at det foregår i tegneseriens verden. Således anmeldte Afrosvenskernes Landsforbund allerede i 2007 ’Tintin i Congo’ for at være racistisk, som Information beskrev i artiklen ’Negerproblemet i Tintin og anden fiktion’. Og det litterære negerproblem er kendt stof i Sverige. I en bog fra Nordiska Musikförlaget i 1952 (trykt i Danmark), optræder der en sang med titlen: ’Jag är en Nigger’, som er en sød lille sang om en afrikansk dreng. Sangen er til brug for »elementär undervisning,« forsikrer udgivelsen. Ja, dette kendes jo også i ’Lille sorte Sambo’, som oversættelsen af den populære, amerikanske børnebog lyder - forbudt i USA og Tyskland. Naturligvis. Til gengæld er det morsomt. Måske griner afrikanerne, jøderne, de homoseksuelle og alle de andre minoriteter i den vesterlandske kultur, som udgør vor humors grundpiller, ikke, når vi andre slår os på lårene. Det gør det nærmest endnu morsommere. Men jo ikke fordi, man synes, at Auschwitz og kolonialisme er i orden. Det morsomme skyldes jo, at man indser, at det er så grotesk, så forfærdeligt. Kun fordi man ved, at det er forkert, kan humoren finde sted. Racisten og antisemitten, de, der siger, at »ja, det har de sgu’ godt af, de jøder, de negere osv.«, de griner jo ikke. De mener det alvorligt. For dem er der ikke noget at grine af. Jamen, skal vi så grine af Auschwitz? Jo før jo bedre? I hvert fald er humoren det første tegn på fornøden afstand, på mulighed for forståelse. Benignis ’Livet er smukt’ viser med al tydelighed dette. Alligevel forsøger forskerne at bilde os ind, at vi skal græde over Auschwitz. Men så er vi stadig i Lejren. Vi er ikke kommet videre. Dét er absolut ikke morsomt. Det er latterligt.",
        "metadata": {
            "source": "https://www.berlingske.dk/kommentatorer/neger-problemet-i-tintin-og-europa",
            "image_url": "https://berlingske.bmcdn.dk/media/cache/resolve/image_x_large/image/38/380531/5676648-tintin-belgiumusa.jpg",
            "publication_time": "Fredag d. 05. oktober 2012, kl. 22.44",
            "author": null,
            "related_links": [],
            "attachments": []
        }
    }
}