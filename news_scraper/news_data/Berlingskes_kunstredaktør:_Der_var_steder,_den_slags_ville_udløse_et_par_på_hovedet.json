{
    "version": "1.0",
    "document": {
        "id": 13716,
        "title": "Berlingskes kunstredaktør: Der var steder, den slags ville udløse et par på hovedet",
        "content": "For et år siden var det Vincent van Goghs »Solsikker«, det gik ud over. Denne gang er det selveste »Mona Lisa«: Det klassiske, uerstattelige og verdensberømte maleri blev af nogle unge råbende mennesker overhældt med suppe. I Solsikkernes tilfælde var suppen en protest mod olieindustrien, mens den stakkels »Mona Lisa« skulle udsættes for hærværk, fordi suppesmiderne var rasende over den franske landbrugspolitik. Den scene, de protesterende unge mennesker kan få på et verdensberømt kunstmuseum, er noget, den nyeste generation af aktivister i den grad har fået øje på. I de senere år har unge mennesker limet sig fast til ikoniske mesterværker i meget stor stil. Botticellis »Primavera«, John Constables »The Haywain« og mange lignende, klassiske værker. Unge aktivister limer sig fast til Botticellis »Primavera«, i Firenze i juli 2022.Fold sammenLæs mereFoto: Ultima Generazione/Reuters/Ritzau Scanpix. Langt flere end man orker at nævne her i avisen, for problemet med de bovlamme, uigennemtænkte og ulogiske protestaktioner er, at de kun udføres på grund af den opmærksomhed, man som gerningsperson er sikret stort set øjeblikkeligt. Det bedste ville være, at ingen skrev så meget som en sætning om vandalismeaktionerne. Så ville de dø ud lige så hurtigt, som de er dukket op. Det er naturligvis et helt forgæves håb i dagens medievirkelighed, så mens vi venter på, at den dumme tendens går over af sig selv, er der nogle ting, man kan gå og tænke over. For eksempel undrer det mig, når jeg ser videoen fra Louvre, at der ikke er nogen, der blander sig. Hverken vagterne eller de andre besøgende gør noget som helst.  Ingen forsøger at stoppe de to tosser, ingen forsøger at tale dem til rette. Der er ingen forargede tilråb. Det eneste, der sker, er at vagterne går i gang med at hente noget afskærmning, de åbenbart har stående parat til den slags lejligheder. På kustoderne ser det nærmest ud, som om det hele bare er en normal dag på jobbet: Med jævne mellemrum er der en, der smider et eller andet på skilderierne, og nå ja – så må vi jo rydde op. Det er en beundringsværdig flegma, men det er jo også et problem, at vi er blevet så ligeglade med grænseoverskridende, højtråbende adfærd. Der er steder ude på kanten af civilisationen, hvor en lignende ødelæggelse af højt skattet fælles gods ville udløse det, man derude kalder »et par på hovedet«. Den slags skal man selvfølgelig holde sig fra. Man skal ikke gribe til vold, slet, slet ikke, men man kunne da godt råbe lidt op og for eksempel kalde de protesterende suppesmidere for nogle forkælede, opmærksomhedshungrende møgunger. For det er jo det, de er. Det andet, man bemærker, er nemlig, hvor dårligt udført aktionen er. Når man nu endelig har hele verdens opmærksomhed, kunne man da godt gøre sig lidt umage, synes jeg. Man kunne lave et flot banner, have et klart budskab, tænke sig om. Men også den talentløse udførelse af aktionen er en af tidens sygdomme. Alle tror, at man kan alt uden at gøre sig den mindste smule umage. Man kan bare stille sig op på en scene og bum – så er der altid masser af mennesker, der står klar til at klappe. Det sidste, jeg tænker, er, at disse protester er interessante, fordi de så tydeligt viser, at derfindesen kanon, at dereren fælles kultur, vi er enige om. Derfindesen kunst, vi alle anerkender som universelt gyldig og af høj, høj værdi – ellers ville den jo ikke være værd at angribe. Det er på en bagvendt måde noget, der gør mig glad, fordi det er en vigtig modgift mod tidens evindelige og samfundsødelæggende relativisme. Så altså: Suppesmidere i alle lande, lad være med det! Ødelæg ikke kunsten, gener ikke fredelige mennesker, og tag jer nu lidt sammen, næste gang I vil protestere. Bedre ideer, bedre slogans og bedre udførelse tak – så skal jeg nok høre efter. Det lover jeg.",
        "metadata": {
            "source": "https://www.berlingske.dk/kunst/berlingskes-kunstredaktoer-der-var-steder-den-slags-ville-udloese-et-par-paa",
            "image_url": null,
            "publication_time": "Mandag d. 29. januar 2024, kl. 16.40",
            "author": "Holger Dahl",
            "related_links": [],
            "attachments": []
        }
    }
}