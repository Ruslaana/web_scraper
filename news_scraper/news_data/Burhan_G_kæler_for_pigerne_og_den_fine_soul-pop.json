{
    "version": "1.0",
    "document": {
        "id": 10366,
        "title": "Burhan G kæler for pigerne og den fine soul-pop",
        "content": "Jeg har et blødt punkt for Burhan G. Den danske pop- og r’n’b sanger bliver ufortrødent ved at skrive sange om at være forelsket, blive dumpet og gjort til hanrej. Og han gør det oftest uden de selvsmagende attituder og machoagtige spil for galleriet, man finder hos mange af kollegaerne i hjem- og udland. Jeg trillede med på fløjte-temaet fra hans første, selvbetitlede single og stemte på videoen til DR1s »Boogie«-listen. Det var i 2004, og både Burhan Genç Koç og dansk r’n’b havde det brede gennembrud til gode. I 10erne ændrede det sig. Hans samarbejder med blandt andre Medina, Nik & Jay og L.O.C. blev råspillet og gav ham et større publikum. Forhåbentlig vil »Pas på pigerne« ikke ændre på det forhold. Album nummer fem er et fremskridt for Burhan, der folder sin forkærlighed for old school soul, Michael Jackson og Prince ud. Sidstnævntes indflydelse kan høres i de adrætte blæsere på »Lucy« og på »Nathalia«, hvor trommerne stamper insisterende, mens de skarpe strygere skøjter henover det velproducerede fundament. Over tre minutter inde kommer breaket. Funk-guitarens streng dirrer, og både strygere og orgel tjekker ind og ud.  »Diana« sender en hilsen til Michael Jacksons »Dirty Diana« med sin smældende lilletromme, og Rasmus Nøhr-duetten »Alle Elsker Kærlighed« bruser over med euforiske 80er-pop-synths og hovedstadsstolthed. Sangeren slipper godt fra dancehall-afstikkeren »Isabel«, men lyrisk er »Joy« det bedste nummer i kvindekavalkaden. Burhan leverer smørrede førsteelsker-linjer (»Vi to er en klassisk love story, right?«) over doo-wop med spankulerende klaver. I folkeskolen krydser Joy nej tak på hans kærestebrev, og Burhans forelskelse fortsætter ind i voksenlivet. Men selv sangerens succes og en invitation til hans show imponerer ikke Joy. Hun er ikke til »det der pop«. Jeg bliver også afvisende, når den står på vammelsøde ballader som »Elsket Dig Mer’« og titelnummeret, men de er i undertal. Pigerne og poppen er i gode hænder hos Burhan.  Hvem:Burhan GHvad:»Pas på pigerne«, Copenhagen Records",
        "metadata": {
            "source": "https://www.berlingske.dk/kultur/burhan-g-kaeler-for-pigerne-og-den-fine-soul-pop",
            "image_url": "https://berlingske.bmcdn.dk/media/cache/resolve/image_x_large/image/11/114412/15444611-15kulkoncert-med-burhan-g-1jpg.jpeg",
            "publication_time": "Tirsdag d. 15. november 2016, kl. 10.00",
            "author": "Pernille Smith Larsen",
            "related_links": [],
            "attachments": []
        }
    }
}