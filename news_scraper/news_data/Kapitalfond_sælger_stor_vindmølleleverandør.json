{
    "version": "1.0",
    "document": {
        "id": 12813,
        "title": "Kapitalfond sælger stor vindmølleleverandør",
        "content": "KK-Group, der laver styringssystemer til vindmøller, er netop blevet solgt for et ukendt beløb. Det er den danske kapitalfond Maj Invest og den danske pensionskasse PKA, der nu afhænder deres ejerskab til det skandinaviske investeringsselskab Solix. Det skriver Maj Invest i en pressemeddelelse. »Der har naturligvis været mange udfordringer undervejs. Men vi er stolte over, at PKA sammen med ledelsen og medarbejderne i selskabet samt Maj Invest har transformeret KK fra en lokal elektronik virksomhed til en ledende global virksomhed for vedvarende energiløsninger. Men nu er tiden kommet for andre at fortsætte udviklingen af KK,« siger Michael Nellemann Pedersen, investeringsdirektør i PKA. Det har været en meget lang forlovelse for pensionskassen PKA, der første gang købte sig i KK-Group i 1983. Maj Invest har derimod kun været med i selskabet siden 2010. KK group har 850 medarbejdere og omsætter årligt for 1,5 mia. kr.",
        "metadata": {
            "source": "https://www.berlingske.dk/virksomheder/kapitalfond-saelger-stor-vindmoelleleverandoer",
            "image_url": "https://berlingske.bmcdn.dk/media/cache/resolve/image_x_large/image/18/181732/15485135-kk.jpg",
            "publication_time": "Fredag d. 18. november 2016, kl. 09.09",
            "author": "Michael Korsgaard Nielsen",
            "related_links": [],
            "attachments": []
        }
    }
}