{
    "version": "1.0",
    "document": {
        "id": 4741,
        "title": "Folkelig begejstring i EUs udkant",
        "content": "Hvis De - ligesom jeg – vover at lufte en begejstring for EU og de mange fordele, vi alle har af det forpligtende europæiske samarbejde, så er det i disse for vores kontinent så bedrøvelige tider klogt at belægge den med sordin, og helst også tilføje, men, men, men! Ellers skal De være indstillet på at tage imod byger af både venstrehåndshooks og snerrende højrekryds. Alene troen på de møjsommeligt etablerede demokratiske institutioners formåen er nok til at blive kainsmærket med ord som folkeforagtende, virkelighedsfjern, elitær og arrogant! Der findes heldigvis endnu enkelte lande i EU, hvor unionens oprindelige ideer og nuværende økonomiske muskler er synlige og nyder folkelig opbakning. Estland er med sine kun 1.3 mio. indbyggere, hvoraf godt 40 pct. er russisksindede, uhyre bevidst om, at landets markante fremskridt siden selvstændigheden for 25 år siden ikke kan fremtidssikres via snæversynet nationalisme garneret med mistænkeliggørelse af bureaukraterne i Bruxelles.  Som nabo til Rusland er esternes mistro mere rettet mod Moskva og Putin, som Dansk Folkeparti nu er begyndt at se på med milde øjne, fordi de her har en forbundsfælle i kampen for et svagere EU. Lovprisning af diktatorer Samme døgn som det såkaldte frie valg i Rusland sikrede præsidentens parti en betydelig fremgang, aflagde jeg sammen med Jarl Cordua besøg i Narva på grænsen til Rusland. Byen er altovervejende beboet af russere. Da jeg besøgte byen i 2010 var den et deprimerende sovjetkommunistisk mausoleum i brunt og gråt. Kun kommercialismens ligeså smagløse palet af stærke farver på hastigt opførte indkøbscentre forstyrrede monotonien. Nu seks år senere var den estiske bred af Narvafloden, der udgør grænsen til Rusland, blevet udstyret med en smuk storstilet promenade med moderne bystrand, cafeer og legepladser finansieret af EU-midler. Anlægget tjener ikke bare byens borgere, men fremstår også som et vellykket monument over, hvad de vestlige demokratier med deres regulerede markedsøkonomi kan præstere i forhold til den vulgære gangsterkapitalisme, der hersker på den modsatte side af floden.  Det var dog langtfra alle gæster, der denne aften var tjekket ind på Hotel Narva, der var imponerede. I rygerburet mødte vi en serber og en portugiser, som begge havde en nær tilknytning til byen – sikkert erotisk. Efter et par glas af det lokale ildvand blev samtalen meget åbenhjertig. Bekymringen for Europas tilstand var gensidig. Men forestillingen om, hvad der måske kunne få Europa i bedre humør, var chokerende forskellige. Serberen mente naturligvis, at landets tidligere præsident Slobodan Milosevic ikke var krigsforbryder, og at han i øvrigt var en glimrende leder. Den lovprisning animerede så hans portugisiske ven til at hylde António de Oliveira Salazar! Han var Portugals fascistiske diktator fra 1932 til 1968! Først efter Nellikerevolutionen i 1974 blev Portugal et demokrati. En lille modstandslomme Inden vi nåede at få en nærmere forklaring på Portugals begrædelige overgang til demokrati, fik vi selskab af to unge russere fra Moskva. Begge var store beundrere af Putin og hans Lets make Russia great again. I den heldigvis muntre dialog kunne vi dog blive enige om, at krig er noget lort, som Sanne Salomonsen engang råbte fra Orange Scene. Længere rakte det ikke. De døde såvel som de levende diktatorer nyder stor opbakning og respekt mange steder. Det gør det kedelige besværlige demokratiske EU desværre ikke. Derfor er det godt, at vi har den lille estiske modstandslomme i kampen mod de nye stærke kvinder og mænd med de nemme løsninger.  ",
        "metadata": {
            "source": "https://www.berlingske.dk/kommentatorer/folkelig-begejstring-i-eus-udkant",
            "image_url": "https://berlingske.bmcdn.dk/media/cache/resolve/image_x_large/image/2/24171/14824406-08debtorben-steno-115442jpg.jpeg",
            "publication_time": "Onsdag d. 21. september 2016, kl. 18.00",
            "author": null,
            "related_links": [],
            "attachments": []
        }
    }
}