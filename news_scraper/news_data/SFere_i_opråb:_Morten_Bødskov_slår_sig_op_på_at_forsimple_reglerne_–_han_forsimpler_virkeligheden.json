{
    "version": "1.0",
    "document": {
        "id": 22395,
        "title": "SFere i opråb: Morten Bødskov slår sig op på at forsimple reglerne – han forsimpler virkeligheden",
        "content": "Afbureaukratisering er kommet på mode igen. På samme måde som Elon Musk, har Bruxelles’ lobbyister fået travlt med at kalde til kamp mod alverdens EU-regler. Særligt EUs bæredygtighedsregler, CSRD, er kommet under lup,hvor Europa-Kommissionen blandt andet vil fritage 80 procent af alle virksomheder for at rapportere om deres bæredygtighedsindsats. I Danmark har Erhvervsminister, Morten Bødskov, gjort sig til bannerfører for at skære kraftigt i bæredygtighedsreglerne ud fra argumentet, at »mindre grønt bøvl og bureaukrati er lig med mere tempo på grøn omstilling og grøn konkurrencekraft«. Men Bødskovs kritik bygger på en række falske præmisser, udokumenterede påstande og mangelfuld analyse. For det første er det svært at finde logikken i den påstand, at mindre åbenhed omkring virksomheders bæredygtighedsindsats – det, som Bødskov kalder grønt bøvl – skulle føre til mere tempo i den grønne omstilling. For det andet foreligger der ikke en analyse af, hvilke konsekvenser, ændringen vil få i forhold til den grønne omstilling, virksomheders ansvarlighed eller deres investeringer i grønne løsninger, når man fjerner reglerne. Vi skærer med andre ord i blinde. Men hvorfor er der overhovedet behov for CSRD? Lad os tage et hurtigt tilbageblik: Formålet med bæredygtighedsrapportering er, at virksomhederne bliver bevidste om, hvordan deres aktiviteter påvirker miljøet og sociale forhold, og at det gennem pålidelig, gennemsigtig og nemt sammenlignelig data kan gøre det nemmere for forbrugere, virksomheder og investorer at fremme bæredygtige løsninger. Noget, som er afgørende, hvis den grønne omstilling skal op i tempo. Samtidig så manforskellige regler i EUs medlemslandefor hvad og hvordan, man skulle lave bæredygtighedsstandarder, hvilket skabte ulige konkurrence og unødig bureaukrati. »Bødskovs kritik bygger på en række falske præmisser, udokumenterede påstande og mangelfuld analyse,« skriver Kira Marie Peter-Hansen og Marianne Bigum. På billedet ses Kira Marie Peter-Hansen.Fold sammenLæs mereFoto: Ida Marie Odgaard/Ritzau Scanpix. I 2021 begyndte Europa-Kommissionen derfor at se på, hvordan man kunne skabe en fælles standard for store og mellemstore virksomheder. I 2024 trådte loven så i kraft for de største virksomheder med mere end 1.000 ansatte, og nu er turen kommet til dem med mere end 500 ansatte. Europa-Kommissionen lægger nu op til, at disse virksomheder ikke omfattes alligevel. Det vil betyde, at antallet af danske virksomheder, der er omfattet af CSRD, vil falde fra cirka 2.200 til cirka 300. Det vil være et kæmpe slag mod EUs grønne ambitioner og en de facto afskaffelse af loven, som den var tiltænkt. Noget som både en række virksomheder, ngo’er ogDen Europæiske Banktilsynsmyndighedadvarer imod. I første omgang er lovgivningen nu blevet sat på pause i to år. Bødskov siger: »Det giver tid til at lave enklere regler.« Men her bliver det svært at følge logikken igen. For når man lægger op til at undtage 80 procent af de omfattede virksomheder, de sektorspecifikke standarder, og gør adgangen til data i ens værdikæder umulig, er der ikke tale om »enklere regler«, så er der altså tale om decideret deregulering. En fair politisk prioritering, men man skylder at være ærlig om det. Bødskov slår sig op på, at han har skabt tryghed for virksomhederne og »sparet dem for EUs såkaldte CSRD-krav om bæredygtighedsrapportering, der spænder ben for den grønne omstilling« Men skaber det tryghed for virksomhederne og deres grønne indsats at kaste vores lovgivning op i luften? Ikke rigtig. Faktisk peger konsekvensanalyser af forslaget på, at CSRD-lovgivningen sikrer sammenlignelig og pålidelig data, der modvirkergreenwashing, og øger grønne investeringer. Det er også derfor, kæmpe virksomheder somNestlé, Unilever og Marsallerede har luftet denne bekymring offentligt. Tilbage står en erhvervsminister, som har vendt sin vrede mod grønt bøvl, og i sin iver efter at deregulere, spreder udokumenterede synsninger. Ministeren påstår nemlig, at CSRD-lovgivningen spænder ben for den grønne omstilling. Det er en vild påstand, der ingen gang på jorden har, og som er rundet af følelser, og ikke fakta. I stedet for populistiske meldinger uden hold i virkeligheden, burde Bødskov blive seriøs i debatten om et bæredygtigt Europa. Vores opfordring er derfor: Lad os diskutere på baggrund af fakta, ikke følelser. Lad os gøre loven simplere, der hvor det er muligt, men holde fast i princippet om, at vores virksomheder selvfølgelig skal tage ansvar for den planet, vi alle er en del af. Sådan bidrager vi reelt til tempo i den grønne omstilling og grøn konkurrencekraft. Kira Marie Peter-Hansen er medlem af Europa-Parlamentet for Socialistisk Folkeparti, og Marianne Bigum er medlem af Folketinget for Socialistisk Folkeparti ",
        "metadata": {
            "source": "https://www.berlingske.dk/synspunkter/sfere-i-opraab-morten-boedskov-slaar-sig-op-paa-at-forsimple-reglerne",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922503/24952965-erhvervsledere-til-mde-i-statsministeriet-mdede.jpg",
            "publication_time": "Mandag d. 19. maj 2025, kl. 14.00",
            "author": null,
            "related_links": [],
            "attachments": []
        }
    }
}