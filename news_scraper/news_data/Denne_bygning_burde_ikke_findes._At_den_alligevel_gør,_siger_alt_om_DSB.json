{
    "version": "1.0",
    "document": {
        "id": 10506,
        "title": "Denne bygning burde ikke findes. At den alligevel gør, siger alt om DSB",
        "content": "Et kæmpestort, foldet tag har lagt sig til rette som en stor papirflyver bag den nye IKEA ved Dybbølsbro. Når man ser det oppe fra broen eller IKEAs tagterrasse, ser det ganske tyndt ud – som om det er foldet af karton. Det er egentlig ganske elegant, lidt råt i kanterne, men alt i alt en god tilføjelse her i Københavns mærkeligste kvadratkilometer med IKEA, Kaktustårne, Fisketorv, Dybbølsbro, CABINN-hotel, jernbane og en sekssporet hovedindfaldsvej til København. Der er gang i den her på kanten af byen. Alt handler om trafik, og alt er nyt. Når man står på gaden ved busbåsene under det foldede tag og kigger ind mod byen, er hver eneste bygning, man kan se, mindre end ti år gammel. Fjernbusterminalen ved Dybbølsbro er nem at finde og let at komme til. Samtidig er her både kiosk, ventesal og skiltning!Fold sammenLæs mereFoto: Niels Ahlmann Olesen. Det er noget af en udvikling, København har været igennem, og i retrospektiv er det bestemt ikke alt, der er faldet heldigt ud. Det sjove er imidlertid, at helheden her på stedet viser sig at være langt mere end summen af de enkelte dele, der hver for sig har masser af problemer. Den store sammensmaskede ophobning ender med at blive charmerende – måske endda mere charmerende end et stort, friseret og gennemdesignet stykke byrum ville have været. Variationen er i top her – ligesom mulighederne for både indkøb, udflugter, overgange og underholdning. Man kan gå i biffen, bo på hotel, spise sushi, gå til fitness, købe en sofa, tage toget og nu altså også bussen til Herning, eller hvor man nu skal hen. Det stigende antal fjernbusser har i årevis været et rodet kæmpeproblem i byen. Busserne har hidtil haft tilholdssted langs DGI-byen på Ingerslevsgade, men pladsen har længe været alt for trang, og vejen, de mange busser holdt på, var naturligt nok hverken udstyret med afstribning, skiltning, linje- og afgangsinformation eller andre elementer, der kunne støtte rejseoplevelsen. I stedet havde busserne i deres forrude et håndskrevet stykke A4-papir, hvor man kunne læse deres destination. Det var ikke særlig tydeligt, og alle løb forvirrede frem og tilbage for at finde ud af, hvor de forskellige busser kørte hen. En travl cykelsti gik mellem fortov og busser, så cyklister bandede, folk sprang for livet, og i det hele taget var det en uværdig situation for en by, der gerne vil kaldes en metropol. Men nu er der endelig sket noget. Vejdirektoratet og Københavns Kommune har i fællesskab bekostet etableringen af en rigtig fjernbusterminal (med Movia som driftsoperatør). Den har kostet 165 millioner, og den er faktisk temmelig god. Nu er det slut med at rende forvirret rundt på Ingerslevsgade. Alt virker gennemtænkt og overskueligt i den nye fjernbusterminalFold sammenLæs mereFoto: Niels Ahlmann Olesen. Det store, foldede tag er en stærkt identitetsskabende markør, og både den bærende konstruktion og organiseringen af busserne på den smalle, smalle byggegrund har en ligefrem,no-nonsense-soliditet, der nok skal bære igennem. Til overflod er den nye busterminal udstyret med skilte og skærme, som (når skærmene en dag kommer til at fungere) vil gøre det krystalklart og gennemskueligt for selv tungnemme rejsende, hvor deres bus kan findes. At gå langs det svævende papirflyvertag er en meget urban oplevelse og en ny, spændende trafiksituation i byen. De store busser, der kommer flydende som kæmpehvaler ind i deres båse, har nu fået en mytologisk aura, de helt savnede henne i det vanvittige kaos på Ingerslevsgade. Det er Arkitema, der har været arkitekter på terminalen. Et beskedent, ganske lille projekt, der ikke er så meget at sige om. Næsten mere et stykke industrielt design, end et arkitektonisk værk. Bygningens program har været ganske overskueligt: Her skulle være overdækkede busholdepladser, en ventesal, en kiosk, nogle toiletter og noget cykelparkering – og ikke så meget mere. Opgaven er som sagt løst med en no-nonsense-ligefremhed, der fungerer godt til den slags transportdesign. Taget, der er en stiv, selvbærende konstruktion, holdes oppe af en skov af stålsøjler med en klassisk transporttypisk I-profil. Grunden til, at der er så mange søjler, er, at de skal kunne bære det foldede tag, selv hvis en søjle bliver påkørt af en kæmpebus. Søjlerne og taget mødes i nogle »beslag« med markerede »nitter« der refererer til klassiske jernbanebroer som for eksempel Den Gamle Lillebæltsbro, eller mindre broer overalt i landet. De er nok lavet mest til pynt her, men de fungerer som billedelement og diskret dekoration i den ellers meget skrabede komposition. Tagets blanke akustiklofter og ventesalens alubeklædning refererer til DSBs værksteder, der ligger lige ovre på den anden side af baneterrænet, så der er en kontekstuel forankring trods alt her i dette ellers næsten kontekstfrie land på kanten af byen, hvor de fleste materialer og overflader er praktiske og industrielle. Igen – det er der som sådan ikke noget galt med, for det er sådan, det er lige her. Det er dog samtidig vigtigt, at byen ikke bevæger sig yderligere ud af denne vej. En diminutiv DSB-pumpebygning i røde mursten og med saddeltag har fået lov til at overleve lige på kanten af det lange, foldede tag og står som et forsigtigt advarselssignal til den fremtidige byudvikling her i området: Gå forsigtigt frem herfra! Den lille ventesal er en smule skrabet i sit udtryk og kunne godt bruge lidt ekstra kærlighedFold sammenLæs mereFoto: Niels Ahlmann Olesen. Alt i alt er den nye fjernbusterminal en velkommen og vellykket tilføjelse til byen. Den lille ventesal er endt med at være en smule for skrabet i sit udtryk. Den kunne godt have brugt lidt mere kærlighed, men det kunne jo være, at der kom nogen forbi med en pose penge og et kunstprojekt. Det kunne gøre en stor forskel. Jeg glæder mig under alle omstændigheder til ikke at skulle rende forvirret og frustreret rundt på Ingerslevsgade, næste gang jeg begiver mig med fjernbussen til det smukke limfjordsland, hvor jeg holder sommerferie. Fjernbusterminalen kommer til at håndtere knap 200 afgange om dagen – et svimlende tal, tænker man umiddelbart. Terminalen og de busser, der har gjort den nødvendig, er naturligvis et gigantisk blåt øje til vores allesammens DSB og derfor et trist monument over statsbanernes bratte (for-) fald gennem de seneste 25 år. Busserne findes udelukkende, fordi DSB ikke kan tilbyde et pålideligt og rimeligt prissat produkt. At tage en bus til Aarhus koster omkring en fjerdedel af det, en togbillet koster. En prisforskel, der absolut ikke berettiges af hverken rejsetid eller passageroplevelse. Når DSB ikke kan levere, træder private aktører ind på banen, sådan fungerer markedsøkonomien, og det er godt. Men når det er sagt, er de mange busser også en falliterklæring for Danmarks transportpolitik. Hvad med bæredygtigheden og klimaet og alting? At togrejsetiden mellem landets to største byer stort set er uændret siden 1930erne, burde da få alle transportordførere, DSB-direktører og almindelige banefunktionærer til at ligge søvnløse om natten. Men det er vist ikke det, der sker. I stedet hæver man priserne, lukker øjnene og kører videre med de antikverede bumletog, man råder over. Der er derfor grundlag for at forudse, at fjernbusterminalen om få år vil være for lille, men hvor man eventuelt kan bygge en udvidelse, er ikke lige til at se. Det kan dog nemt være, at DSB er gået under til den tid, og så kan udvidelsen få lov til at brede sig ind på baneterrænet. Københavns Busterminal Carsten Niebuhrs Gade 30 1577 København V Arkitekt:Arkitema Ingeniør:COWI",
        "metadata": {
            "source": "https://www.berlingske.dk/arkitektur/denne-bygning-burde-ikke-findes-at-den-alligevel-goer-siger-alt-om-dsb",
            "image_url": "https://berlingske.bmcdn.dk/media/cache/resolve/image_x_large/image/180/1805909/24727798-det-spinkle-foldede-tag-fungerer-bde-som-praktisk.jpg",
            "publication_time": "Lørdag d. 15. juni 2024, kl. 20.06",
            "author": "Holger Dahl",
            "related_links": [],
            "attachments": []
        }
    }
}