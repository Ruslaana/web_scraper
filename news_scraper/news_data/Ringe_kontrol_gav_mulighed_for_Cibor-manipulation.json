{
    "version": "1.0",
    "document": {
        "id": 14689,
        "title": "Ringe kontrol gav mulighed for Cibor-manipulation",
        "content": "Finanstilsynet konkluderer i en ny rapport, at nogle bankfolk havde incitament til at fuske med renten, men at der ikke er bevis for systematisk svindel. Det skriverBørsen.  Rapporten konkluderer dog, at der på trods af \"ukønne\" samtaler mellem bankansatte ikke er nogle endelige beviser på svindel med renten og derfor ikke grundlag for politianmeldelser. - Med den slappe governance og den manglende ledelsesmæssige opmærksomhed kan man ikke afvise, at hvis nogen havde ønsket at gøre det her, så kunne det være sket. Mulighederne har i høj grad været til stede, siger Finanstilsynets direktør Ulrik Nødgaard til Børsen.  Danske Bank erkender, at man var blandt de banker, der lå mistænkeligt højt på Finanstilsynets liste over indrapportering af Cibor-renten. Banken kan hverken be- eller afkræfte, at dens medarbejdere har deltaget i den suspekte telefonsamtale, som Finanstilsynet har fået fingrene i. Jens Peter Neergaard, der er Danske Banks direktør i Danske Markets, forklarer, at bankens Cibor-rente, der på daværende tidspunkt lå højere end gennemsnittet, skyldtes det høje renteniveau, den generelle markedssituation, udbredt usikkerhed mellem bankerne og høj volatilitet.    ",
        "metadata": {
            "source": "https://www.berlingske.dk/virksomheder/ringe-kontrol-gav-mulighed-for-cibor-manipulation",
            "image_url": "https://berlingske.bmcdn.dk/media/cache/resolve/image_x_large/image/25/256543/7875853-ul.jpg",
            "publication_time": "Torsdag d. 06. november 2014, kl. 09.12",
            "author": null,
            "related_links": [],
            "attachments": []
        }
    }
}