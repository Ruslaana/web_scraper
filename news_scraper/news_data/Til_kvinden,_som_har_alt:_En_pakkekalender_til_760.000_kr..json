{
    "version": "1.0",
    "document": {
        "id": 20935,
        "title": "Til kvinden, som har alt: En pakkekalender til 760.000 kr.",
        "content": "Man kan roligt kalde juvelerfirmaet Tiffany & Co.s pakkekalender til julen 2019 for bling-bling. Det er helt klart gaven, som enhver millionær-rapper vil elske at bedåre kvinden i sit liv med. Normalt er pakkekalendere for børn og indeholder småtterier som en æske Smarties, en lille bog, en filtnisse, et marcipanbrød, en biografbillet og så videre. Men så små sko går det eksklusive firma, der oprindeligt var amerikansk, men for få dage siden blev overtaget af franske Louis Vuitton, naturligvis ikke i. Tiffany & Co. producerer smukke, superdyre smykker, og firmaets pakkekalender indeholder 24 pakker med blandt andet diamantøreringe, en guldbroche, en sølvæske, en parfume, en sølvkuglepen og et guldarmbånd. Den slags løber op. I dette tilfælde er prisen 112.000 dollar, svarende til 760.000 kr. Tiffany & Co. er godt klar over, at den slags ikke sælger lige så godt som DRs julekalender. Derfor udbyder man kun fire eksemplarer af denne pakkekalender, som indgår i det program, firmaet kalder »The Very, Very Extraordinary Tiffany Gifts«. Pakkekalenderen løser muligvis et problem for den, der vil give en helt ekstraordinært opulent julekalender, men den skaber også et nyt problem. For hvilken julegave giver man kvinden, som netop har modtaget et skrin fyldt med smykker og accessories? Det er ikke let, men Tiffany & Co. tilbyder en løsning. »The Very, Very Extraordinary Tiffany Gifts«tilbyder blandt andet en diamantbesat halskæde til 1,9 mio. dollar, svarende til knap 13 mio. kr. Man kan også – måske lidt uromantisk – give et jernkomfur af svensk model i den karakteristiske Tiffany-turkis farve. Prisen er fra 50.000 dollar, svarende til 340.000 kr. En anden mulighed er et drivhus i sølv. Pris 295.000 dollar, svarende til to mio. kr. Men så leverer Tiffany også friske blomster hver måned i et år. Endelig kan Tiffany levere en motorcykel fra 35.000 dollar, svarende til 237.000 kr. Der er virkelig tale om »Very, Very Extraordinary Tiffany Gifts«, for der er kun et enkelt eksemplar af hver af disse gaver til salg, så det gælder om at være hurtig. Og det ser ikke ud, som om man har tabt penge, fordi man ikke fik købt gaven på Black Friday.",
        "metadata": {
            "source": "https://www.berlingske.dk/kultur/til-kvinden-som-har-alt-en-pakkekalender-til-760000-kr",
            "image_url": "https://berlingske.bmcdn.dk/media/cache/resolve/image_x_large_vertical/image/123/1232031/23280260-bmr.jpg",
            "publication_time": "Søndag d. 01. december 2019, kl. 09.45",
            "author": "Henrik Dannemand",
            "related_links": [],
            "attachments": []
        }
    }
}