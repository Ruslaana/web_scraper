{
    "version": "1.0",
    "document": {
        "id": 9527,
        "title": "Tre bud på, hvorfor Tedros Haile ikke kommer i job",
        "content": "ANALYSE:Hvorfor kan Tedros Haile fra Eritrea ikke få et job? Han er flygtning og fortalte i dag sinhistorie i Berlingske. I ni måneder har han været i ulønnet virksomhedspraktik i IKEA, og han er ved at blive godt frustreret over, at det tilsyneladende ikke fører nogen steder hen. Der er - ifølge ham selv - ikke udsigt til, at han kan få hverken et ordinært job eller bare et job med løntilskud. Så hans ulønnede praktik bliver forlænget hver tredje måned, imens han må leve på integrationsydelse. Men måske er det ikke det rigtige spørgsmål at stille. Et spørgsmål, man kunne stille, er, om vi ønsker os et samfund, hvor Tedros Haile og andre flygtninge kan få et job på helt almindelige vilkår. Med de kvalifikationer, Tedros Haile har som flygtning, og det niveau af dansk, han taler, vil et job til Tedros Haile formentlig kræve at han kunne arbejde til en mindsteløn, som er et pænt stykke lavere, end den, der i dag eksisterer på omkring 110 kroner i timen. Og en lavere mindsteløn vil vel at mærke hurtigt komme til at gælde for alle, også for den danske ufaglærte på byggepladsen eller ved kassen i supermarkedet. Og hvis mindstelønnen bliver lavere, skal ydelserne for ledige - dagpenge og kontanthjælp - også være det. Ellers fjerner man det økonomiske incitament til at arbejde. Til gengæld vil - det viser erfaringer fra andre lande - lavere lønninger i bunden af sig selv skabe et arbejdsmarked for dem, der har ringere kvalifikationer og svært ved at yde en arbejdsindsats, der er mindstelønnen værd. Når udbuddet af arbejdskraft er der til en lav løn, vil jobbene blive skabt - i servicebranchen, i detailhandlen og hvor der ellers kunne være brug for ufaglærte.  Derfor er spørgsmålet om, hvordan Tedros Haile kommer i arbejde, vor tids måske største ideologiske slagmark sådan på den traditionelle højre-venstre skala. Det handler om vores samfundsmodel, om frihed, om lighed, og hvordan vi definerer solidariteten - broderskabet om man vil. Men det handler i lige så høj grad om den anden politiske akse - værdipolitikken. For hvordan kan det være, at ufaglærte østeuropæere i tusindvis kan besætte rengøringsjob og job i landbrug og gartneri og andre steder, mens Tedros Haile ikke bliver ansat. Handler det om kultur, religion og traditioner, og et velfærdssystem, der betragter flygtninge som ofre, der ikke er arbejdsmarkedsparate, som det hedder. Eller handler det måske om diskrimination? På den ene sidestår Socialdemokraterne, fagbevægelsen og venstrefløjen. Tedros Haile kommer ikke i job, fordi han mangler uddannelse, vil deres svar være. Argumentet er sådan skåret lidt firkantet ud, at der er jobs, som er for ringe og for ringe betalt  til, at vi vil have dem i Danmark. Hvis slagterierne for at konkurrere må producere med ansatte til en lavere timeløn, så må de flytte til Tyskland. Hvis supermarkederne vil have ansatte til en lavere løn, så må de ansætte skoleelever til at sidde ved kassen. Og så videre. Det er på denne fløj vigtigt at bevare ligheden i samfundet og forhindre en alt for stor lønspredning. Og hvis der er nogen, som ikke kan få job, fordi deres kvalifikationer ikke rækker til, at der er en arbejdsgiver der vil betale dem 110 kroner i timen, så må de uddannes og opkvalificeres til det. Derfor taler fagbevægelsen og den røde fløj altid om flere midler til uddannelse, opkvalificering, omskoling, efteruddannelse og den slags. Problemet er, at det for mange indvandrere fra ikke-vestlige lande ikke hjælper. Det har senest Socialdemokraterne indset. Manglen på integration på det danske arbejdsmarked er på mange stræk helt mislykkedes trods mange års politisk indsats. Derfor er det socialdemokratiske svar i dag i lighed med andre partier at lukke af for større indvandring, fordi indvandringen ikke flugter med opretholdelse af den danske velfærdsmodel, som forudsætter at alle eller næsten alle er i arbejde.  På den anden sidestår de borgerlige partier og arbejdsgiverne og foreslår indslusningsløn og lavere ydelser, der kan øge incitamentet til at tage et job. Haile kommer ikke i job, fordi han skal have for høj en løn. Lars Løkke Rasmussens masterplan fra valgkampen var netop at etablere et kontanthjælpsloft, så det bliver mere attraktivt, for dem der står uden for at få et job. Når man gør det, vil det med tiden betyde, at flere vil tage et job på mindsteløn, lønnen vil blive trykket og flere jobs vil opstå. Og hvis skatten, som foreslået i regeringens helhedsplan, samtidig sættes ned for dem, der er i arbejde med de laveste indkomster, så vil incitamentet øges yderligere og uligheden bliver knap så forværret som ellers. Derfor er midlet, at flygtninge og indvandrere skal ud på virksomhederne hurtigst muligt i virksomhedspraktik, i den nye IGU - integrationsgrunduddannelse eller med løntilskud. Det er vejen til job - ikke at sidde på skolebænken. På den tredje fløjtillægger man de kulturelle, religiøse og traditionelle barrierer, som gælder især for kvinderne i indvandrermiljøerne, meget stor vægt. Alle accepterer, at barriererne er der, men i Dansk Folkeparti vil man tillægge dem større vægt end på venstrefløjen. Derfor er kursen de senere år skærpet betydeligt over for de grupper, som at kulturelle årsager ikke finder et job. Og det vil formentlig fortsætte.",
        "metadata": {
            "source": "https://www.berlingske.dk/samfund/tre-bud-paa-hvorfor-tedros-haile-ikke-kommer-i-job",
            "image_url": "https://berlingske.bmcdn.dk/media/cache/resolve/image_x_large/image/17/172279/14810512-bm.jpg",
            "publication_time": "Tirsdag d. 20. september 2016, kl. 13.42",
            "author": "Bent Winther",
            "related_links": [],
            "attachments": []
        }
    }
}