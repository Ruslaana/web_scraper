{
    "version": "1.0",
    "document": {
        "id": 22155,
        "title": "Efter spektakulært angreb flytter Israel tusindvis af tropper klos op ad Libanon: »Det indikerer, at Israel vil slå til,« siger militæranalytiker",
        "content": "Mens elektronisk udstyr på mystisk vis fortsætter med at eksplodere i lommerne på Hizbollahs folk i Libanon, foretager det israelske militær et opsigtsvækkende træk. Flere tusinde soldater – den 98. division – bliver nu rykket fra kampene i Gaza mod den nordlige flanke, mens Israel taler om, at krigen er på vej ind i»en ny fase«. Det er bemærkelsesværdigt, vurderer militæranalytiker ved Forsvarsakademiet Kenneth Øhlenschlæger Buhl, der følger krigen i Gaza og konflikten i Mellemøsten tæt. »Det indikerer, at Israel vil slå til mod Hizbollah. Det kan meget vel være, at Israel vil bevæge sig ind på libanesisk territorium,« siger han. Om Israel har planer om at iværksætte en fuldskala invasion af Libanon, eller om det handler om mindre angreb, er ifølge militæranalytikeren endnu for tidligt at sige. Én ting er dog sikkert, slår han fast: »Man flytter ikke en division for sjov. Det gør man, fordi man har tænkt sig at bruge den til noget.« Hizbollah er nær allieret til Hamas, og begge bevægelser bliver støttet af iran. I tirsdags sprang såkaldte personsøgere pludselig i luften i lommerne på Hizbollahs medlemmer, og i går stod bevægelsens walkie-talkier for skud. Én for én eksploderede de i det, som er blevet kaldt»en af de mest succesfulde kontraterroroperationer nogensinde i verdenshistorien«. Tirsdag døde 12 mennesker, mens 3.000 blev sårede. Onsdag døde 20 mennesker, mens 450 blev sårede. Israel har ikke eksplicit kommenteret angrebene, men har af amerikanske kilder fået skylden, og den køber Kenneth Øhlenschlæger Buhl. Formålet med angrebet er endnu ukendt i den brede offentlighed, men ifølge mediet Axios var det slet ikke hensigten, at personsøgereksplosionerne skulle udløses i tirsdags. Amerikanske embedsmænd med indblik i sagen har fortalt mediet, at Israel udløste sprængstofferne, fordi Hizbollah havde opdaget deres operation. Kenneth Øhlenschlager Buhl lufter dog en anden teori. »Israel taler om en ny fase i krigen, som rykker op i den nordlige del af landet. Hvis man rent faktisk vil iværksætte en offensiv, er det en fordel at lamme Hizbollah netop nu,« siger han. Det kan dog også ifølge militæranalytikeren være, at en for tidlig udløsning af sprængladningerne har fremskyndet denne offensiv, fordi det er nu, at Hizbollah er lammet. Siden Hamas' overraskelsesangreb mod Israel 7. oktober sidste år, har Israel og Hizbollah angrebet hinanden med raketter over grænsen næsten dagligt. Så sent som i løbet af natten har det israelske militær ramt adskillige Hizbollah-mål i det sydlige Libanon, oplyser det israelske militær i et opslag på X.  במהלך הלילה, מטוסי קרב של חיל האוויר תקפו מבנים צבאיים של ארגון הטרור חיזבאללה במרחבים שיחין, א-טייבה, בליידא, מיס אל ג'בל, עיתרון וכפר כילא שבדרום לבנון>>pic.twitter.com/wz1P9veyfi Men konflikten mellem Hizbollah og Israel er langt fra ny, påpeger Kenneth Øhlenschlæger Buhl. »Israel har tidligere krydset klinger med Hizbollah inde i Libanon og er sluppet ualmindeligt dårligt fra det. Som tingene står til lige nu, har de næppe noget andet valg,« siger han. 60.000 israelere, der bor i den nordlige del af Israel, er ifølgeBBCblevet evakueret på grund af de mange angreb. Det er ifølge den danske militæranalytiker en »utålelig« situation for Israel at stå i. Og det har det været længe. »Så længe Hizbollah bliver ved med at lade raketter regne ned over den nordlige del af landet, så er Israel nødt til at foretaget sig et eller andet,« siger han. Til trods for, at Israel ikke har kommenteret de spektakulære eksplosioner i Libanon, meddelte forsvarsminister Yoav Gallant i går, at en »ny fase« af krigen er begyndt. Senere kunneBBCpå baggrund af en anonym kilde fortælle, at Israel vil flytte sin kampenhed fra Gaza til den nordlige del af landet. Noget, israelske medier senere også kunne berette. Den 98. division, der ifølge medietThe Times of Israelrummer mellem 10.000 og 20.000 tropper, blev tilsyneladende taget ud af Gazas Khan Younis i slutningen af august. Antallet af tropper beskriver Kenneth Øhlenschlæger Buhl som en »anseling størrelse«, der ifølge ham vil »batte« i den potentielt forestående kamp nordpå. Den 98. division  skal slutte sig til den 36. division, som arbejder tæt på grænsen til Libanon. Uanset, om Israel går efter en fuldskala invasion, eller udfører mindre angreb, vil det i den grad vække opsigt med israelske tropper på libanesisk jord, påpeger Kenneth Øhlenschlæger Buhl. »Det vil være en optrapning og intensivering af konflikten i hele regionen,« siger han. Militæranalytikeren vil ikke udelukke, at Iran, der støtter både Hamas og Hizbollah, i så fald vil blande sig. Hizbollah har meddelt, at de israelske angreb vil blive gengældt. ",
        "metadata": {
            "source": "https://www.berlingske.dk/internationalt/efter-spektakulaert-angreb-flytter-israel-tusindvis-af-tropper-klos",
            "image_url": null,
            "publication_time": "Torsdag d. 19. september 2024, kl. 16.56",
            "author": "Anne Meisner Synnestvedt",
            "related_links": [],
            "attachments": []
        }
    }
}