{
    "version": "1.0",
    "document": {
        "id": 15291,
        "title": "Filmkonsulents Swinger-film gøres færdig",
        "content": "Den danske komedie om kærlighed, parforhold og swinger-klubber, »Swinger«, får nu 1,9 millioner kroner til at blive færdiggjort med nogen forsinkelse, meddeler Det Danske Filminstitut. Filmen blev oprindeligt instrueret af Mikkel Munch-Fals og optagelserne gik i gang sidste forår. Men her blev Munch-Fals så ansat som filmstøttekonsulent hos Det Danske Filminstitut, og skulle altså bevilge penge til blandt andet sin egen film. Det blev af flere eksperter i filmbladet Ekko vurderet som ulovligt. I august forlod Mikkel Munch-Fals produktionen, og da Meta Film, som producerer filmens søgte om støtte til færdiggørelse, besluttede filminstituttet at lægge afgørelse ud hos konsulenter uden for huset for at undgå yderligere habilitets-problemer. Resultatet er blevet, at filmen nu har fået penge til at blive gjort færdig med filminstruktør Charlotte Sachs Bostrup ved roret i den sidste fase, og forventes at få premiere senere på året. »Swinger« beskrives som en romantisk komedie med Martin Buch - ham fra Rytteriet - i hovedrollen, som en mand i midtlivskrise, gift med Mille Dinesen og sammen med hende rutinemæssig deltager i en swingerklub. Hvor han en dag møder og falder for Patricia, spillet af Natalie Madueno, kendt fra »Bedrag« på DR.  ",
        "metadata": {
            "source": "https://www.berlingske.dk/kultur/filmkonsulents-swinger-film-goeres-faerdig",
            "image_url": "https://berlingske.bmcdn.dk/media/cache/resolve/image_x_large/image/28/289060/12603675-swinger.jpg",
            "publication_time": "Torsdag d. 10. marts 2016, kl. 15.19",
            "author": "Ivar Carstensen",
            "related_links": [],
            "attachments": []
        }
    }
}