{
    "version": "1.0",
    "document": {
        "id": 16400,
        "title": "Ericssons topchef tjente 41 millioner",
        "content": "Topchefen for verdens største leverandør af mobiludstyr, den svenske Ericsson-koncern, fik over to millioner kroner i lønforhøjelse i 2013 og nåede op på næsten 41 millioner svenske kroner. Det fremgår af årsrapporten fra Ericsson, som kom forleden. Hans Vestberg, der har stået i spidsen for Ericsson siden januar 2010, fik en årsløn i 2013 på 40,9 millioner kroner mod 38,7 millioner kroner i 2012, skriver Svenska Dagbladet. Hans Vestberg er civiløkonom i virksomhedsøkonomi fra Uppsala Universitet, hvor han tog eksamen i 1991. Han efterfulgte Ericssons topchef Carl-Henric Svanberg, som skiftede job til oliegiganten BP. Hans Vestberg var indtil da vicekoncernchef. Samlet lønfremgang til ledelsen Under Vestbergs ledelse har Ericsson omstillet sig til de helt nye mobilteknologier 4G/LTE, der sikrer datahastigheder fem-ti gange hurtigere end på dagens 3G-net, og Ericsson er blevet trimmet. Blandt andet solgte Ericsson sin halvpart af mobilproducenten Sony Ericsson til sin japanske partner Sony i oktober 2010 for en milliard euro. Ericssons aktiekurs er i Vestbergs periode steget med 19 procent, og i 2013 omsatte Ericsson for 225 milliarder svenske kroner. Samlet set voksede aflønningen af de 12 personer i Ericssons koncernledelse fra 194 millioner svenske kroner i 2012 til 218 millioner i 2013. Der kom dog to ekstra ind fra oktober.",
        "metadata": {
            "source": "https://www.berlingske.dk/virksomheder/ericssons-topchef-tjente-41-millioner",
            "image_url": "https://berlingske.bmcdn.dk/media/cache/resolve/image_x_large/image/36/368154/7239670-pix-hans-vestberg.jpg",
            "publication_time": "Mandag d. 17. marts 2014, kl. 17.54",
            "author": "Thomas Breinstrup",
            "related_links": [],
            "attachments": []
        }
    }
}