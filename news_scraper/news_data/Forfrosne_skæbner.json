{
    "version": "1.0",
    "document": {
        "id": 20431,
        "title": "Forfrosne skæbner",
        "content": "En midaldrende kvindelig skolebuschauffør (Amy Morton) overser en eftermiddag en sovende dreng i sin bus. Han findes først dagen efter, hvor han er gået i koma i nattekulden. Drengens uansvarlige alenemor (Louisa Krause) gik i øvrigt på bar i stedet for at bekymre sig om, at han ikke dukkede op derhjemme. I »Bluebird« er vi i den kolde amerikanske stat Maine, hvor en håndfuld i forvejen forfrosne skæbner går helt i stå efter ulykken. Det gælder blandt andre også skolebuschaufførens mand (John Slattery), der er skovhugger. Hver en rolle er velspillet og det hele er da vitterligt noget så forfærdeligt, men historien fortælles meget monotont og uden så meget som et enkelt temposkift eller humørsvingning væk fra gråt i sort hos de medvirkende. Når filmen oven i købet kun varer halvanden time, og der ikke bliver gravet særligt dybt i den frosne muld, er det svært at blive følelsesmæssigt ramt af »Bluebird«, der næsten kommer til at ligne en parodi på en amerikansk independent film. Hvad: »Bluebird«. Hvem: Instruktør: Lance Edmands. Medvirkende: Amy Morton, Stephen Payne, Louisa Krause. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/forfrosne-skaebner",
            "image_url": "https://berlingske.bmcdn.dk/media/cache/resolve/image_x_large/image/88/886048/7196872-bluebirdjpg.jpeg",
            "publication_time": "Onsdag d. 26. februar 2014, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}