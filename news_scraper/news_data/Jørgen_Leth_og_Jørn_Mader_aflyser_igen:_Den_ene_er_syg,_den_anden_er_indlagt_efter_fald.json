{
    "version": "1.0",
    "document": {
        "id": 21512,
        "title": "Jørgen Leth og Jørn Mader aflyser igen: Den ene er syg, den anden er indlagt efter fald",
        "content": "Det tidligere Tour de France-kommentatorpar Jørgen Leth og Jørgen Mader skulle tirsdag aften have holdt foredrag i Musikhuset i Aarhus om netop Tour de France. Men nu er arrangementet blevet aflyst, og årsagen er ifølgeDin Avis Aarhus, at Jørn Mader er blevet syg, og at Jørgen Leth er blevet indlagt efter et fald. Det fremgår af en mail, som billetmodtagere mandag har modtaget fra arrangørerne, Tikko og Musikhuset, skriver lokalavisen. Thomas Krogh Råhlin, kommunikationsansvarlig for Musikhuset, siger til avisen, at han ikke ved, hvordan de to herrer har det. »Det er brandærgerligt, for der er jo mange, der havde glædet sig til at se »Den Sidste Tour« og høre de mange spændende historier, de gemmer på – så det er superærgerligt. Men det kan vi ikke ændre ved, og det vigtigste er jo, at Jørn bliver rask, og at Jørgen kommer sig over sit fald.« Det er anden gang, Mader og Leth aflyser foredraget, der oprindelig skulle have været afholdt i september. Jørn Mader er 75 år gammel, og Jørgen Leth er 85 år gammel. Jørgen Leth og Jørn Mader kommenterede Tour de France sammen i 14 år, indtil TV 2 fyrede Jørn Mader fra posten i 2003. Makkerparret har fået en stor del af æren for at gøre cykelsporten populær i Danmark, og de to blev kendt for deresmalende billedsprog. Jørn Mader kaldte eksempelvis den legendariske cykelrytter Miguel Indurain for »den brune muskel«, mens Jan Ullrich blev kaldt »kraftværket fra Rostock«. Jørgen Leth fortsatte på TV 2 indtil 2005, hvor TV 2 fyrede ham, efter at han i sin selvbiografi fortalte om at have haft sex med sin haitianske husholderskes 17-årig datter. Han vendte dog tilbage til posten på TV 2 i 2009, inden han holdt op igen i 2019. I 2022 kommenterede Jørgen Leth tre etaper af Tour de France hos Discovery. Jørn Mader fortalte i 2021 tilB.T.at han blev meget berørt af sin fyring. »Det var forfærdeligt. Intet mindre. Det udviklede en længere depression. Jeg følte på en eller anden måde, at mit liv blev taget fra mig. Jeg følte, at alt inde i mig blev flået ud. Jeg var fandeme ked af det. Det kan jeg godt sige dig,« sagde Jørn Mader dengang. Siden 12. januar 2010, hvor et stort jordskælv ramte Haiti, har Jørgen Leth gået dårligt, fortalte han tilBerlingskei 2020.",
        "metadata": {
            "source": "https://www.berlingske.dk/kultur/joergen-leth-og-joern-mader-aflyser-igen-den-ene-er-syg-den-anden-er",
            "image_url": "https://berlingske.bmcdn.dk/media/cache/resolve/image_x_large/image/165/1658490/24379175-.jpg",
            "publication_time": "Tirsdag d. 21. marts 2023, kl. 09.09",
            "author": "Joachim Talbro Paulsen",
            "related_links": [],
            "attachments": []
        }
    }
}