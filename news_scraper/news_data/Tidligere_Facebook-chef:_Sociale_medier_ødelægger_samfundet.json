{
    "version": "1.0",
    "document": {
        "id": 433,
        "title": "Tidligere Facebook-chef: Sociale medier ødelægger samfundet",
        "content": "Er Facebook og andre sociale medier ved at ødelægge den måde, vores samfund hænger sammen på? Det mener nu også flere tidligere ledende ansatte hos Facebook. Senest har Facebooks tidligere vicepræsident for brugervækst, Chamath Palihapitiya, sagt, at han føler »overvældende skyld« over det selskab, han har været med til at skabe. »Jeg mener, vi har skabt redskaber, der er ved at ødelægge grundlaget for, hvordan samfundet virker,« sagde Palihapitiya for nylig til en forsamling på Standford Graduate School of Business, som han anbefalede at tage »en hård pause« fra sociale medier i en reportage gengivet imagasinet The Verge.  Palihapitiyas kritik handlede ikke blot om Facebook, men om hele online-økosystemet. »Det dopamin-drevne system, hvor man hele tiden skal have feedback, ødelægger samfundets måde at virke på,« sagde han om blandt andet hjerter og likes på netværkene. »Ingen samfundsmæssig diskurs, intet samarbejde, men misinformation og usandheder. Og det er ikke et amerikansk problem – det handler ikke om russiske opdateringer. Det er et globalt problem,« lød det fra den tidligere udviklingschef, der forlod Facebook i 2011. Han beskrev en sag i Indien, hvor en fupmeddelelse om kidnapninger blev delt på det Facebook-ejede site WhatsApp og endte i lynching af syv uskyldige mennesker. »Det er det, vi har med at gøre,« sagde Palihapitiya, der opfordrede sit publikum til at se grundigt på egne forhold til sociale medier. »I er ikke klar over det, men jeres adfærd bliver programmeret. Det var ikke intentionen, men nu må I beslutte jer for, hvor meget af jeres intellektuelle uafhængighed I vil opgive.«  Chamath Palihapitiya er ikke den eneste med en fortid i Facebooks top, der er gået over til kritikernes side. En af hovedinvestorerne ved Facebooks start, Sean Parker, sagde tidligere i november ved et stort arrangement i Philadelphia, at selskabet »udnytter en sårbarhed i den menneskelige psykologi« ved at bygge et system, hvor social accept nås gennem konstant feedback. »Det ændrer bogstaveligt talt ens forhold til samfundet og til andre ... Kun Gud ved, hvad det gør ved vores børns hjerner,« sagde den tidligere pioner inden for internettjenester Sean Parker ifølgeThe Guardian. I et lidt andet område af kritikken af de sociale mediegiganter kalder den danske EU-kommissær, Margrethe Vestager, også til kamp for at hive demokratiet tilbage fra Facebook og Google. I et interview med det amerikanske teknologimagasinRecodekritiserer Vestager internetgiganterne for at misbruge deres magt til at udkonkurrere mindre lokale firmaer – hun kalder det et wakeupcall og erklærer, at »nogle gange er man nødt til at intervenere for at sikre et frit marked ... Hvis man ikke ønsker jungleloven, men at det er samfundets love, der hersker,« siger den danske konkurrencekommissær. »Vi kan ikke overlade det til hverken Facebook eller Snapchat eller nogen andre. Vi skal tage demokratiet tilbage og forny det. Fordi samfundet handler om mennesker og ikke om teknologi,« lyder det fra Margrethe Vestager.",
        "metadata": {
            "source": "https://www.berlingske.dk/kultur/tidligere-facebook-chef-sociale-medier-oedelaegger-samfundet",
            "image_url": "https://berlingske.bmcdn.dk/media/cache/resolve/image_x_large/image/0/1148/19413573-britain-facebookhq.jpg",
            "publication_time": "Tirsdag d. 12. december 2017, kl. 09.10",
            "author": "Ivar Carstensen",
            "related_links": [],
            "attachments": []
        }
    }
}