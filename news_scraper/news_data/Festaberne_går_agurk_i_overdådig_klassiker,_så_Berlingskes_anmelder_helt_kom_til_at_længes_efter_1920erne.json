{
    "version": "1.0",
    "document": {
        "id": 16668,
        "title": "Festaberne går agurk i overdådig klassiker, så Berlingskes anmelder helt kom til at længes efter 1920erne",
        "content": "Vi er i 1920erne. Dengang, da den store krig var fortid, og Den Store Depression stadig var fremtid. Dengang, da kvindehåret blev kortere og kjolerne ligeså. Dengang, da sex blev for sjov, og verden blev moderne. Det var en fest for de få. For de rige og de smukke. Men det var stadig en fest. Det var et tiår, som F. Scott Fitzgerald skrev om i sin lille, store amerikanske roman »Den store Gatsby«, der udkom for præcis 100 år siden, og det er det tiår, der er klangbunden i Det Kongelige Teaters helt nye dæmonisk overdådigeballetaf samme navn. De brølende 1920ere.Nu som dans. Handlingen kort: Den stenrige, mærkelige, dragende Jay Gatsby prøver at generobre sin store kærlighed, Daisy Buchanan, der er gift med den brutale og lige så velhavende Tom Buchanan. Da Tom Buchanans elskerinde, Myrtle Wilson, bliver slået ihjel ved en ulykke, som Gatsbys luksuriøse automobil er involveret i, dør også Gatsby, for han bliver myrdet af elskerindens fortvivlede mand, George Wilson, der bagefter slår sig selv ihjel. Gatsby, den suspekte og kriminelle inkarnation af den amerikanske drøm om at skabe sit eget liv, sin egen formue, sit eget overdådige univers, dør, og med ham dør selvsamme amerikanske drøm. I hvert fald symbolsk. Historien om ham og hans griskhed og fald er en amerikansk tragedie. Men det også er en smuk tragedie. Det er den, der udspiller sig på Operaen. I »Den store Gatsby« er vi på det mondæne Long Island på den amerikanske østkyst uden for New York City, hvor de rige slår sig løs. Vi er i dekadencens højborg, hvor festen skylles ned med illegal sprut. Vi er i forbudstidens USA, hvor de drikkende og festende samles på smarte smugkroer, og hvor politiet kigger forbi, men pyt, strisserne får penge for at holde kæft, og det forbudte gør kun fornøjelsen så meget desto større. Livet er en fest. Så længe det varer. Men livet er også komplekst. Dæmonerne lurer allevegne. Eftertragtet og snart død: Isabella Carroll som Myrtle Wilson.Fold sammenLæs mereFoto: Camilla Winther. Er det muligt at omsætte en så psykologisk sammensat, på én gang overdådig og tragisk roman som »Den store Gatsby« til dans? Det er det. Men på dansens egne præmisser. Ord er ikke bevægelse, så forestillingens koreograf, Arthur Pita, udtrykker det verbale med kroppe, og det lykkes. I Ryan Tomash som Jay Gatsby har han en fortrinlig danser, der fungerer så fint som dramaets dragende midtpunkt. En ganske anden type er Nick Carraway (Andreas Kaas), der bliver Gatsbys nabo på Long Island, og som forelsker sig i ham, men som ikke får sin forelskelse gengældt. Han er en fin og klar kontrast til den dekadente dandy. Alexander Stägers Tom Buchanan er på sin side tilpas kold og brutal i sit udtryk til at skabe den spænding mellem de to banditter i habitter, der er motoren i fortællingen, mens Shonan Greve er fænomenalt kropslig som Myrtle Wilsons mand, George Wilson. Caroline Baldwin som Daisy Buchanan og Isabella Carroll som Myrtle Wilson er uundværlig kvindelig skønhed med modhager. Intet er bare smukt og skønt i denne histories univers. Det er det, de udtrykker, viser, gestalter, danserne. Gennem sigende mimik og dansetrin og kropslig virtuositet, der understreger, men ikke skygger for dramaet. Det er både rørende og skræmmende. Og lidt som en drøm. For 1920erne var (også) en drøm, og Gary McCanns overdådige scenografi og skønne, tidstypiske kostumer er med til at levendegøre den drøm. Han skaber rammerne for orgier, der folder sig ud, når festaberne går agurk. Han giver plads til labre barbenede kordanserinder, der signalerer erotisk løssluppenhed og 1920er-dekadence. Han billedliggør forbilledligt. Længes man efter dengang? Måske. Barbenede danserinder er en del af Gatsby-forestillingens erotiske univers.Fold sammenLæs mereFoto: Camilla Winther. Datidens uregerlige ungdomsoprør er i hvert fald uendelig fascinerende, og ingen musik understreger netop den tid bedre end den store samtidige amerikanske komponist George Gershwin, der får lov til at lægge lyd til det hele. Med sange som »Someone to Watch Over Me«, »Embraceable You« og »S Wonderful«, som Det Kongelige Kapel spiller, og Chanmin Chung dirigerer, og med fornem hjælp fra komponisten Frank Moon, der til lejligheden har skabt et begavet og bevægende partitur, hvor han også låner i rigt mål fra samme Gershwins berømte orkesterværk »Rhapsody in Blue«. Temaer fra rapsodien vendes og drejes, alt efter dramaturgisk behov. Det fungerer så fint. Det klinger så godt. Så jo, der er masser af skønhed i denne nye dansende version af den 100 år gamle og tragisk aktuelle historie om overfladiskhed, kynisme og grådighed i Guds eget land. Det er aldeles opløftende. Midt i al elendigheden. »Den store Gatsby« Forlæg:F. Scott Fitzgerald.Koreografi:Arthur Pia.Scenografi og kostumer:Gary McCann.Videodesign:Adam Ankarfeldt og Magnus Pind. Iscenesættelse:Arthur Pita, assisteret af Anna Trevien, Jared Angle og Michelle Larsen.Dirigent:Chanmin Chung.Orkester:Det Kongelige Kapel.Operaen.Til 31. maj.",
        "metadata": {
            "source": "https://www.berlingske.dk/scene/festaberne-gaar-agurk-i-overdaadig-klassiker-saa-berlingskes-anmelder-helt",
            "image_url": "https://berlingske.bmcdn.dk/media/cache/resolve/image_x_large/image/191/1918068/24944067-krlighed-uden-ord-caroline-baldwin-som-daisy-buc.jpg",
            "publication_time": "Mandag d. 05. maj 2025, kl. 11.26",
            "author": null,
            "related_links": [],
            "attachments": []
        }
    }
}