{
    "version": "1.0",
    "document": {
        "id": 13789,
        "title": "Billigere telefoner koster Samsung dyrt",
        "content": "Faldende priser på smartphonetelefoner rammer for andet kvartal i træk den sydkoreanske mobilgigant Samsung, hvis nye topmodel, Galaxy S5, kommer i handelen verden over fra fredag den 11. april. Overskuddet for januar-marts er faldet med 4,3 procent i forhold til sidste år på samme tid, mens det samlede salg er uændret, fremgår det af de foreløbige regnskabstal, som Samsung frigav tirsdag morgen. Sammenholdt med julekvartalet, oktober-december, er omsætningen dog gået 11 procent tilbage. Dagligt overskud på 467 millioner Samsung lider dog ingen økonomisk nød. Giganten forventer et overskud på 8,4 billioner won eller 43 milliarder kroner. Det svarer til 467,4 millioner kroner i rent overskud hver eneste dag i kvartalet. Omsætningen var i 1. kvartal på 53 billioner won (271 millioner kroner). Mobilsalget er Samsungs største indtægtskilde. To tredjedele af omsætningen kommer herfra. Derfor rammer de faldende mobilpriser hårdt. På et år er gennemsnitsprisen på en Samsung-telefon faldet med ni procent og står nu i 1.500 kroner eller 275 dollars, har Nomura Financial Investment beregnet for nyhedsbureauet Associated Press. Årsagen er, at mange af de store mobilmarkeder - Vesteuropa, Nordamerika, Japan og Sydkorea selv - efterhånden er mættet. Folk har allerede udskiftet den gamle, »almindelige« mobiltelefon med en smartphone, og de nye modeller tilfører ikke afgørende nye funktioner, som gør, at man nødvendigvis må skifte den gamle telefon ud. Desuden presses markedet af navnlig kinesiske telefoner, hvis kvalitet bliver bedre og bedre, men som samtidig holder et lavere prisleje. Denne tendens ventes kun at vokse, når den kinesiske elektronikgigant Lenovo snart overtager den amerikanske mobilproducent Motorola fra Google. Ny toptelefon kommer fredag Det ser dog ud til, at Samsung faktisk klarer sig godt i Kina med sine Galaxy-telefoner. I februar satte Samsung salgsrekord, viser tal fra Counterpoint Technology Market Research. Den nye toptelefon, Galaxy S5, får verdenspremiere i butikkerne på fredag, den 11. april. Den har fået gode anmeldelser og ventes at kunne rette op på tilbagegangen, også selv om den koster en anelse mindre end forgængeren, Galaxy S4. Samsung har skåret omkring ti procent af prisen, selv om det ikke ventes, at ærkerivalen Apple kommer med en ny telefon før til september. Samsung har tidligere meddelt, at der i år vil blive skåret ned på markedsføringen. I 2013 brugte Samsung 59 milliarder kroner på at gøre reklame for sine produkter.",
        "metadata": {
            "source": "https://www.berlingske.dk/virksomheder/billigere-telefoner-koster-samsung-dyrt",
            "image_url": "https://berlingske.bmcdn.dk/media/cache/resolve/image_x_large/image/26/262346/7290441-pix-galaxy-s5.jpg",
            "publication_time": "Tirsdag d. 08. april 2014, kl. 08.15",
            "author": "Thomas Breinstrup",
            "related_links": [],
            "attachments": []
        }
    }
}