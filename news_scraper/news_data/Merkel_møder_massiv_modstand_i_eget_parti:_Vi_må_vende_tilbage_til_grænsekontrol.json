{
    "version": "1.0",
    "document": {
        "id": 11089,
        "title": "Merkel møder massiv modstand i eget parti: Vi må vende tilbage til grænsekontrol",
        "content": "BERLIN: Wolfgang Bosbach er sandsynligvis den skarpeste modstander af Angela Merkels flygtningepolitik i kanslerens eget parti. »Vi har taget imod mere end en million flygtninge. På et eller andet tidspunkt er kapaciteten opbrugt hos selv det største land. I min hjemby Bergisch Gladbach siger borgmesteren til mig: ’Det går bare ikke længere. Punktum’«, siger CDU-politikeren og forbundsdagsmedlemmet Wolfgang Bosbach, som Berlingske har ringet op på valgkontoret i hjembyen Bergisch Gladbach.  Som den uofficielle anfører af en tilsyneladende voksende skare af konservative rebeller i den tyske forbundsdag er Wolfgang Bosbach kommet i vælten i de tyske medier med en serie af højlydte krav om et øjeblikkeligt kursskifte i tysk flygtningepolitik. »Vi må vende tilbage til at anvende den gældende lovgivning og registrere folk ved grænsen og indføre grænsekontrol, og vi må også tage muligheden for at afvise folk i brug. Eksempelvis når det er fuldstændig umuligt at fastslå identitet eller nationalitet på asylansøgere«, siger Bosbach.  »En stor andel af asylansøgere har overhovedet ingen papirer, og det er umuligt at vide, hvem de er, og hvor de kommer fra. Vi er nødt til at vide, hvem der kommer ind i vores land.« Tirsdag gjorde Wolfgang Bosbach derfor endnu et forsøg på at råbe sin formand op. Bosbach er forfatter og initiativtager til et brev, som 44 medlemmer af den konservative gruppe i forbundsdagen afleverede til Merkel. »Stillet over for de seneste måneders udvikling kan vi ikke længere bare betegne det som en stor udfordring, vi står snarere over for udfordringer, som vores land ikke kan leve op til«, skriver Bosbach og hans allierede i brevet, der dermed modsiger Merkels berømte slagord ’Wir schaffen das’. Bosbach og hans konservative meningsfæller har indtil videre ikke haft held til at påvirke Angela Merkel, der siden efteråret har håbet på en europæisk løsning på flygtningekrisen og derfor har bestræbt sig på at skabe enighed blandt de 28 EU-lande. Bosbach mener, at det er på tide at besinde sig på de politiske realiteter i nabolandene.  »Jeg deler ikke Merkels håb. Landene omkring os vil ikke slå ind på den tyske kurs. Tværtimod bliver de mere og mere restriktive. Sverige, Danmark og som det seneste Østrig«, siger Bosbach, der afviser at tage del i den internationale kritik af den danske flygtningepolitik. »Jeg ville aldrig komme på den tanke at kritisere de ansvarlige politikere i Danmark for deres beslutning. Det må Danmark selv om. Vi må høre op med at forsøge at opdrage på hinanden indenrigspolitisk i Europa. Som regel fører det til det modsatte af, hvad man ønsker.« »Det gør mig meget urolig, at vi kun tænker i ekstreme kategorier. Enten taler vi om at oprette en mur. Eller også taler vi om åbne grænser, som enhver kan krydse. Som om der ikke findes en mellemting«. »Eller at grænsetrafikken skulle falde helt sammen. Det handler jo først og fremmest om den tysk-østrigske grænse, ikke om Tysklands grænse til Frankrig, Holland eller Danmark.« »Hvorfor har vi pludselig ingen tillid til, at vores 40.000 forbundspolitibetjente kan beskytte grænserne mod illegale indrejsende?«, spørger Bosbach. Det er ikke første gang, at Bosbach offentlig fører an i et konservativt oprør mod kansleren. I løbet af eurokrisen tordnede han vedholdende mod tysk deltagelse i hjælpepakkerne til det gældsplagede Grækenland og stemte blandt andet nej til tysk deltagelse i EUs krisefond EFSF i 2011 og ved den seneste afstemning om kredit til grækerne i maj i år. Bosbachs mod til at tale kansleren imod har givet pote hos de tyske vælgere. Kort efter Merkels beslutning om at åbne de tyske grænser for syriske flygtninge i Ungarn i september sidste år, indtog Bosbach tredjepladsen efter udenrigsminister Frank-Walter Steinmeier og finansminister Wolfgang Schäuble på listen over de mest populære politikere i Tyskland. »Merkels beslutning om at tage imod de syriske flygtninge, som opholdt sig på banegården i Budapest, anså jeg for at være helt rigtig med henblik på at undgå en humanitær katastrofe«, siger Bosbach om de kritiske dage sidste efterår. »Jeg gik dog dengang ud fra, at vi efterfølgende ville komme frem til en reel grænsekontrol, men politikken fortsatte. Derefter er situationen blevet sværere og sværere dag for dag.« Set fra Bosbachs hjemby, Bergisch Gladbach, i nærheden af Køln er konsekvenserne af Angela Merkels flygtningepolitik netop en gradvis forværring af mulighederne for at hjælpe. »Når vi har ledige boliger, er de udlejet dagen efter, vi har ikke flere ledige hotelværelser eller boligblokke. Vi kan stille telte eller containere op eller fylde gymnastiksale op. Men på et eller andet tidspunkt er der heller ikke flere gymnastiksale. Det må man simpelthen indse i Berlin«, siger han til Berlingske. I alt mangler Tyskland mellem 60.000-125.000 boliger til flygtninge og asylansøgere. Miljø- og boligminister Barbara Hendricks (SPD) afsætte fem mia. euro yderligere til de tyske delstater over de næste fem år – en fordobling af det årlige budget fra en til to mia. euro. For Bosbach er det indlysende, at en stor del af Merkels svigt består i at deponere den politiske beslutningskraft hos modvillige EU-lande, mens antallet af velvillige lande svinder senest siden den svenske grænselukning er svundet kraftigt ind. I denne uge annoncerede Østrigs socialdemokratiske kansler, Werner Faymann, der indtil for nylig hørte til Merkels tætteste allierede i Europa, at alpelandet fremover vil sætte loft på det årlige optag af asylansøgere. I et interview med Frankfurter Allgemeine Zeitung siger den østrigske udenrigsminister, Sebastian Kurz, at Østrigs beslutning forhåbentlig vil føre til en »positiv dominoeffekt« i de EU-lande, som flygtningestrømmen løber igennem. Det er netop sådan en ’positiv effekt’, som Wolfgang Bosbach håber på i Berlin. »Østrigs beslutning dokumenterer helt entydigt, at Østrig er nået til grænsen for sine kapaciteter. Det må føre til eftertanke i Tyskland«, siger Bosbach.",
        "metadata": {
            "source": "https://www.berlingske.dk/internationalt/merkel-moeder-massiv-modstand-i-eget-parti-vi-maa-vende-tilbage-til-graensekontrol",
            "image_url": "https://berlingske.bmcdn.dk/media/cache/resolve/image_x_large/image/13/131936/12090373-24udlbosbach-wolfgang---poljpg.jpeg",
            "publication_time": "Lørdag d. 23. januar 2016, kl. 20.00",
            "author": null,
            "related_links": [],
            "attachments": []
        }
    }
}