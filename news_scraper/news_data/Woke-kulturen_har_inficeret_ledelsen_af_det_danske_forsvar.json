{
    "version": "1.0",
    "document": {
        "id": 3763,
        "title": "Woke-kulturen har inficeret ledelsen af det danske forsvar",
        "content": "Forsvarsministeriets personalestyrelse harifølge DRudarbejdet en række forslag til at skabe mere diversitet og inklusion i Forsvaret. Forslagene er samlet i en række dokumenter med titlen »Strategi for Diversitet og Inklusion«. Forslag som bederum til etniske minoriteter og bind til kvinder er noget af det, som Forsvaret mener, skal til for at sikre den nationale sikkerhed. Forslagene kommer, da man ønsker flere kvinder og etniske minoriteter i Forsvaret, men man kan spørge sig selv, om bederum og bind er løsningen på Forsvarets fastholdelsesproblemer. Den 14. marts, omkring to uger inden strategien blev præsenteret, stod Caspar Stefani, der er premierløjtnant ved Den Kongelige Livgarde, frem i »Debatten« og fortalte om sine egne og kollegers frustrationer over manglende ammunition til øvelser og kampvogne, der var i stykker. Stefani fortalte, at disse frustrationer blandt andet er årsag til, at han overvejer at stoppe sin karriere i Forsvaret. Her må man så forstå på Forsvarsministeriet, at dets svar til folk som Caspar Stefani og andre, der hver dag tjener vores land og sikrer friheden for alle os andre, ikke er mere i løn, flere penge til ammunition eller vedligeholdelse af udstyr. Nej, bederum og gratis bind, det er, hvad det kan blive til. Målet med diversitets- og inklusionsstrategien er angiveligt, at få flere kvinder og etniske minoriteter ind i Forsvaret. Men det er i virkeligheden en meget forfejlet tilgang til det større og altoverskyggende problem: fastholdelse af det allerede eksisterende personale i Forsvaret. Strategien problematiserer den lave andel, som kvinder og etniske minoriteter udgør i forsvaret, selvom dette ikke burde fremstå som problematisk. Først og fremmest er der ikke lige så mange etniske minoriteter og kvinder, der aftjener værnepligt, som er forsvarets primære rekrutteringsgrundlag. Derudover tiltrækker soldaterlivet med dets vilkår primært mænd. De etniske minoriteter føler af åbenlyse grunde måske heller ikke samme pligt til at trække i den danske uniform. Strategiens målsætning om at tiltrække flere kvinder og etniske minoriteter er et udtryk for den alt for store indflydelse, som woke-kulturen fortsat har i dag. Forsvarets ledelse udviser en respektløs ligegyldighed over for de reelle problemer ved at præsentere en virkelighedsfjern strategi, som skal bruges til at kaste bederum og menstruationsbind i hovedet på landets soldater. Kvinder og etniske minoriteter skal selvfølgelig have plads til at være i Forsvaret, men der er større problemer end ingen bind og bederum i Forsvaret. Fastholdelse må og skal komme i første række. Strategien, der skal hjælpe på både rekruttering og fastholdelse, kan risikere at få den modsatte effekt, da ellers duelige mænd og kvinder vil blive skræmt væk af en ledelse, der er distanceret fra virkeligheden, og hvor woke-kulturen har taget overhånd. Niels Jakob Marcussen Pilemand er medlem af Dansk Folkepartis Ungdom ",
        "metadata": {
            "source": "https://www.berlingske.dk/kommentatorer/woke-kulturen-har-inficeret-ledelsen-af-det-danske-forsvar",
            "image_url": "https://berlingske.bmcdn.dk/media/cache/resolve/image_x_large_vertical/image/178/1781343/24674155-kvinder-og-etniske-minoriteter-skal-selvflgelig.jpg",
            "publication_time": "Torsdag d. 04. april 2024, kl. 16.43",
            "author": null,
            "related_links": [],
            "attachments": []
        }
    }
}