{
    "version": "1.0",
    "document": {
        "id": 6890,
        "title": "45.000 migranter krydsede Den Engelske Kanal i 2022",
        "content": "Over 45.000 migranter krydsede Den Engelske Kanal til Storbritannien i løbet af 2022, viser officielle tal fra den britiske regering. De seneste illegale overfarter fandt sted juledag, hvor 90 migranter foretog rejsen fra Frankrig over kanalen i to fartøjer. Det britiske forsvarsministerium har ikke registreret yderligere overfarter i 2022, da der var dårlige vejrforhold i årets tilbageværende seks dage. Det britiske indenrigsministerium har tidligere forudsagt, at der ville komme omkring 60.000 migranter over kanalen i 2022. Gennem de seneste 12 måneder har politikerne gjort en række forskellige forsøg på at få mindsket migrantkrisen. Det er sket i en turbulent periode med konstante regeringskriser, hvor landet har haft tre premierministre og tre indenrigsministre. Indenrigsminister Suella Braverman, der er kendt for sin hårde linje i spørgsmål om migration, siger, at det er hendes »drøm«, at den britiske regering begynder at sende migranter til Rwanda. En britisk appeldomstol siger, at den omstridte britiske plan om at sende asylansøgere til Rwanda er lovlig, men der er endnu ikke åbnet for, at planen kan sættes i gang. Aftalen med Rwanda blev underskrevet i april. Premierminister Rishi Sunak har lovet at få en ny lovgivning på plads i 2023, så det bliver entydigt klart, at ingen, som kommer illegalt ind i Storbritannien, får lov til at blive der. /ritzau/dpa ",
        "metadata": {
            "source": "https://www.berlingske.dk/internationalt/45000-migranter-krydsede-den-engelske-kanal-i-2022",
            "image_url": "https://berlingske.bmcdn.dk/media/cache/resolve/image_x_large/image/163/1631616/24305519-files-britain-france-eu-rwanda.jpeg",
            "publication_time": "Søndag d. 01. januar 2023, kl. 14.47",
            "author": null,
            "related_links": [],
            "attachments": []
        }
    }
}