{
    "version": "1.0",
    "document": {
        "id": 7858,
        "title": "Asteroide suser tæt på Jorden søndag",
        "content": "USA: En asteroide med navnet 2014RC vil søndag suse forbi jorden i en afstand af bare 40.000 kilometer, oplyser NASA ifølge Reuters. Asteroiden er en af de mindre af slagsen, men er trods alt på størrelse med et hus. Ifølge eksperterne hos NASA vil det omkring 18 meter store himmellegeme ikke udgøre en fare for Jorden, men den er så tæt på, at den vil passere relativt nær de kommunikationssatellitter, der hænger omkring 36.000 oppe i verdensrummet. Dens bane svarer til en tiendedel af afstanden fra Jorden til Månen, men i en erklæring fra NASA hedder det ifølge Reuters: »Mens objektet ikke udgør en risiko for hverken Jorden eller for satellitter, vil den derimod skabe mulighed for forskere til at lære mere om asteroider.« 2014RC dog er så lille, at den ikke vil være til at se med det blotte øje, men ifølge NASA, vil amatørastronomer på New Zealand med selv beskedne teleskoper kunne gøre sig håb om at spotte asteroiden. Den aktuelle asteroide er blot en smule mindre end den, der eksploderede over den russiske by Chelyabinsk sidste år, der sendte enorme chokbølger af sted, og som kvæstede flere end 1.000 personer som følge af flyvende glas fra smadrede vinduer. Ifølge NASA suser flere end 11.000 asteroider rundt i rummet i baner, der fører dem relativt tæt på Jorden.",
        "metadata": {
            "source": "https://www.berlingske.dk/internationalt/asteroide-suser-taet-paa-jorden-soendag",
            "image_url": "https://berlingske.bmcdn.dk/media/cache/resolve/image_x_large/image/29/294494/7636355-israel-geminid-meteors.jpg",
            "publication_time": "Lørdag d. 06. september 2014, kl. 11.06",
            "author": null,
            "related_links": [],
            "attachments": []
        }
    }
}