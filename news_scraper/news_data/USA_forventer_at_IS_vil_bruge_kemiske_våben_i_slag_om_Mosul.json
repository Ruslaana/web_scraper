{
    "version": "1.0",
    "document": {
        "id": 6027,
        "title": "USA forventer at IS vil bruge kemiske våben i slag om Mosul",
        "content": "USA forventer, at Islamisk Stat (IS) vil bruge primitive kemiske våben i forsøget på at afværge en offensiv mod byen Mosul i Irak. Det oplyser amerikanske embedsmænd. De tilføjer, at gruppens tekniske evner til at udvikle sådanne våben dog er yderst begrænsede. Amerikanske styrker er begyndt at indsamle granatfragmenter for at teste for eventuelle kemiske stoffer. Det sker, fordi IS har brugt sennepsgas i månederne før lanceringen af offensiven.  Blandt andet bekræftede amerikanske styrker tilstedeværelsen af sennepsgas i fragmenter fra krigsmateriel fra Islamisk Stat i et angreb 5. oktober. - I betragtning af Isils forkastelige adfærd og åbenlyse foragt for internationale standarder og normer er dette ikke overraskende, siger en anonym embedsmand, som bruger et andet navn for Islamisk Stat. Amerikanerne vurderer, at Islamisk Stat indtil videre ikke har haft succes med at udvikle kemiske våben med dødelig virkning. Det betyder, at konventionelle våben fortsat er den største trussel mod de irakiske og kurdiske styrker.  Mosul er Islamisk Stats sidste højborg i Irak. Natten til mandag oplyste den irakiske premierminister på tv, at irakiske soldater og kurdiske styrker har indledt en offensiv for at generobre byen. Islamisk Stat har siddet på magten i Mosul siden juni 2014.  /ritzau/Reuters",
        "metadata": {
            "source": "https://www.berlingske.dk/internationalt/usa-forventer-at-is-vil-bruge-kemiske-vaaben-i-slag-om-mosul",
            "image_url": "https://berlingske.bmcdn.dk/media/cache/resolve/image_x_large/image/3/38420/15149840-iraq-conflict-mosul.jpg",
            "publication_time": "Onsdag d. 19. oktober 2016, kl. 03.53",
            "author": null,
            "related_links": [],
            "attachments": []
        }
    }
}