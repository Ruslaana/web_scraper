{
    "version": "1.0",
    "document": {
        "id": 17020,
        "title": "Onsdagens aktier: Mærsk sørgede for ny optur",
        "content": " A.P. Møller-Mærsk pustede liv i det danske aktiemarked onsdag eftermiddag, hvor et truende minus i det danske eliteindeks blev vendt til et lille plus. Håbet om en løsning på handelskonflikten mellem USA og Kina gav angiveligt næring til fremgangen i et marked, der i øvrigt holdt sig nogenlunde i ro op til aftenens rentemeddelelse fra den amerikanske centralbank. »Det hele blev lidt mere positivt i går, da det kom frem, at Trump nok vil mødes med Kina under G20-mødet, og det er stadig det, der er med til at skabe den underliggende lidt positive trend. Alt i alt ligger vi dog bare drøner rundt omkring nullet,« siger chefhandler i Danske Bank Mads Zink til Ritzau Finans. C25-indekset lukkede 0,3 pct. højere i 1142,19, ikke mindst understøttet af A.P. Møller-Mærsk, der steg 3 pct. til 7836 kr. målt på B-aktien. »Mærsk er en af de aktier, der har lidt mest under handelskrigen, så det er nok også en af dem, der skal stige mest, hvis der kommer en løsning,« siger Mads Zink.  Også Novozymes steg pænt med 3,2 pct. til 316,70 kr. uden at der dog var nyt fremme. Blandt onsdagens fokusaktier var Ambu, der oven på et kursfald på over 14 pct. tirsdag skvulpede rundt onsdag og nåede at ligge både højere og lavere, inden den sluttede med et minus på 0,2 pct. til 89,60 kr. Ambus ledelse var onsdag i London for at forklare sig oven på strategitilpasningen og nedjustering af forventningerne mandag aften. Inden da havde ABG, DNB, Danske Bank og SEB alle skåret deres kursmål for Ambu. For FLSmidth bød onsdagen på en gevinst på 2,2 pct. til 280 kr. »Jeg har ikke rigtigt set nogen årsag til, at den skulle ligge så godt, som den gør i dag, men jeg tror måske, at der er nogen, der fokuserer på, at aktien er faldet 18 pct. siden maj. Der har været lidt frygt for, om de kunne nå deres guidance, men den frygt er måske aftaget en smule,« siger Mads Zink.  For Pandora blev det igen til en lille stigning på 1,6 pct. til 228,90 kr. Det var tredje børsdag på stribe at aktien gik frem, efter at smykkeselskabet fredag lukkede i det laveste niveau siden 2013. Børsen bragt onsdag et interview med Pandoras relativt nytiltrådte topchef, Alexander Lacik, og hos Alm. Brand hæfter chefanalytiker Michael Friis Jørgensen sig ved interviewets timing så sent i kvartalet. »Der fokuseres i artiklen på, at man skal holde, hvad man har lovet. Selv om man altid skal passe på med at overfortolke, så ville det i vores optik være ret dumt at lave interview, hvis der var en nedjustering på vej,« fremhæver analytikeren. I bunden af det danske marked huserede det meste af onsdagen både Demant og GN, der tabte henholdsvis 0,9 pct. og 0,3 pct. til 217,10 kr. og 320,90 kr., uden at der tilsyneladende var nyt fremme. /ritzau/FINANS",
        "metadata": {
            "source": "https://www.berlingske.dk/aktier/onsdagens-aktier-maersk-soergede-for-ny-optur",
            "image_url": "https://berlingske.bmcdn.dk/media/cache/resolve/image_x_large/image/116/1167251/22941643-.jpg",
            "publication_time": "Onsdag d. 19. juni 2019, kl. 17.08",
            "author": null,
            "related_links": [],
            "attachments": []
        }
    }
}