{
    "version": "1.0",
    "document": {
        "id": 19474,
        "title": "Danskere i protestdemo mod nazister",
        "content": "For anden lørdag i træk lagde Dresden i går asfalt til sammenstød mellem nynazister, politi og autonome. Det skete i anledning af den årligt tilbagevendende nazi-march, der skal markere årsdagen for de allieredes bombardement af byen i 1945. Ifølge tyske medier var ca. 10.000 moddemonstranter samlet i byen for at hindre op mod 4.000 nynazister i at marchere gennem byen, skriver bt.dk. Politiet forsøger at hindre sammenstød Med tåregas, vandkanoner og knipler forsøgte politiet at hindre de to grupper i sammenstød, hvilket blev besvaret med barrikader af brændende skraldespande, stenkast - og mere fredelige sit down-demonstrationer. Også flere busfulde af danske unge deltog i protesterne. - For os er det vigtigt, at fascismen møder den utvetydigt retfærdige og ekstremt nødvendige modstand, hvor end den viser sig. Det afgørende for os er ikke, hvordan folk viser deres modstand på gadeplan, men simpelthen at det reelt gøres, fortæller en af de danske arrangører på hjemmesiden ProjektAntifa.dk. Idiot Ifølge tyske medier havde moddemonstranterne ligesom i fjor også heldet med sig lørdag. Således annoncerede lederen af nynazisternes march kl. 15.30 - efter timers stilstand ved hovedbanegården, hvor hovedmarchen var mandsopdækket af politiet - at marchen var aflyst, og at man ville forsøge sig i byen Leipzig i stedet, godt 100 kilometer derfra. Det skabte hørbar frustration. - Idioter. Vi har stået her siden kl. 11, lød det ifølge et tysk medie fra en nynazist ved hovedbanegården.",
        "metadata": {
            "source": "https://www.berlingske.dk/internationalt/danskere-i-protestdemo-mod-nazister",
            "image_url": "https://berlingske.bmcdn.dk/media/cache/resolve/image_x_large/image/77/776439/3830301-germany-extremism-nazi-protest.jpg",
            "publication_time": "Lørdag d. 19. februar 2011, kl. 18.04",
            "author": "Jan Lauridtsen",
            "related_links": [],
            "attachments": []
        }
    }
}