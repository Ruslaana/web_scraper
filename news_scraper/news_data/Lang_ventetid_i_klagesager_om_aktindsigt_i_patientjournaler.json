{
    "version": "1.0",
    "document": {
        "id": 1164,
        "title": "Lang ventetid i klagesager om aktindsigt i patientjournaler",
        "content": "Der er alt for lang behandlingstid i klagesager om aktindsigt i patientjournaler. Sådan lyder det i en pressemeddelelse fra Folketingets Ombudsmand. I gennemsnit er sagsbehandlingstiden 12,4 måneder, viser en undersøgelse fra ombudsmanden. »Det er alt for lang tid. Reglerne om aktindsigt i patientjournaler er en af de grundlæggende patientrettigheder, der er med til at sikre den enkelte patients selvbestemmelse og retssikkerhed i sundhedsvæsenet,« udtaler Folketingets Ombudsmand Niels Fenger i pressemeddelelsen. Sagerne bliver behandlet i Styrelsen for Patientklager. Coronapandemien og udflytningen af styrelsens opgaver er skyld i ventetiden. Sagerne har på baggrund af det hobet sig op. Med muligheden for aktindsigt er borgere bedre i stand til at følge med i behandlingen, drage omsorg for pårørende og eget helbred, men også at korrigere registrerede oplysninger, udtaler ombudsmanden videre. Undersøgelsen er gennemført fra start 2021 til udgangen af marts i år. Ventetiden er dog på vej ned. 1. april var behandlingstiden i verserende sager 6,1 måneder. Ombudsmanden vil igen i 2023 tjekke op på ventetiden /ritzau/",
        "metadata": {
            "source": "https://www.berlingske.dk/danmark/lang-ventetid-i-klagesager-om-aktindsigt-i-patientjournaler",
            "image_url": "https://berlingske.bmcdn.dk/media/cache/resolve/image_x_large/image/155/1553150/24104836-folketingets-nye-ombudsmand-ni.jpeg",
            "publication_time": "Onsdag d. 25. maj 2022, kl. 12.53",
            "author": null,
            "related_links": [],
            "attachments": []
        }
    }
}