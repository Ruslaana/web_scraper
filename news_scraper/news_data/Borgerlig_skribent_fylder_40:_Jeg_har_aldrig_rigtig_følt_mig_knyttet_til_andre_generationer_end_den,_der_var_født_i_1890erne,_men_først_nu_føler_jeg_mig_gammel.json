{
    "version": "1.0",
    "document": {
        "id": 465,
        "title": "Borgerlig skribent fylder 40: Jeg har aldrig rigtig følt mig knyttet til andre generationer end den, der var født i 1890erne, men først nu føler jeg mig gammel",
        "content": "I dag er det mandag. Det betyder, at det med usvigelig sikkerhed er tirsdag i morgen. Hvis alting går, som det har gået de sidste mange måneder, tør jeg slet ikke gætte på, hvilke verdenshistoriske bølgeskvulp morgendagen byder på. Mindre kan også gøre det. For uanset, hvad historien byder på, så er det jo et grundvilkår, at vi går ind i enhver historisk situation som enkeltmennesker, det vil sige som os selv. Det betyder også, at den store historie, som vi befinder os i, væver sig ind i den langt mere fundamentale historie. Den lille historie. Den historie, vi selv er, eller mere præcist: den historie, der er os. At være menneske er blandt meget andet at være en historie, der forholder sig til historien. Det er derfor aldrig at være et neutralt punkt, hvorfra alting kan betragtes under evighedens synsvinkel. Vores filosofi må væreendelighedens filosofi, som det hedder hos Odo Marquard. Og af samme grund går det heller ikke an at stille sig uden for det hele og bilde sig selv ind, at man i virkeligheden ikke er et menneske, men en slags seismograf, der med mekanisk præcision aflæser sin tids vældige begivenheder, men i øvrigt ikke føler sig fordret til afgørelse, stillingtagen eller moralske ræsonnementer. »Indtil for ganske nylig blev jeg konsekvent beskrevet som en ung borgerlig skribent. Det var omkring tre år siden, jeg måtte konstatere, at jeg nu kun blev kaldt en yngre, borgerlig skribent. Det er vel også slut nu?«Fold sammenLæs mereFoto: Mathias Svold. Det gælder vist også, når vi forholder os til noget så fjernt sompræsidenter i USA og krige i Ukraine. Den eneste vej uden om det moralske valg er valget af amoralen. Det kan man kalde objektivt. Andre kunne kalde det fejt, og andre igen kunne kalde det at sejle under eksistentielt bekvemmelighedsflag. Men tilbage til i morgen. Min egen lille historie, som jo altså for mig er den væsentligste historie, er nået så vidt, at jeg til min egen store overraskelse – og ikke uden en vis forargelse over, at det allerede er kommet så vidt – fylder 40 år. Ja, nu findes der vel en læser eller to derude, som vil indvende, at det jo ikke er nogen alder. Selv kan jeg ikke mønstre en sådan optimisme. Det var først her i efteråret sidste år, at jeg opdagede, hvor gammel jeg var blevet. Sandt at sige, havde jeg ikke skænket det mange tanker før det. Indtil for ganske nylig blev jeg konsekvent beskrevet som en ung borgerlig skribent. Det var omkring tre år siden, jeg måtte konstatere, at jeg nu kun blev kaldt en yngre, borgerlig skribent. Det er vel også slut nu? Men som sagt; indtil for nylig levede jeg i illusionen om en – om ikke evig – så da udstrakt ungdom. Godt nok havde jeg registreret, at jeg har børn og endda stundom har været gift. Og begge dele er jo unægtelig voksent. Ja, og ganske vist har jeg også gjort mig den erfaring, at der gradvist var opstået en følelig afstand i sind og tækning til de unge, men dette tilskrev jeg i højere grad deres vildfarelse end noget, der havde med mig at gøre. Det hele var et udslag af en stadig mere udbredt umodenhed, der ramte os unge. Desuden havde jeg jo i min egenskab af mærkværdig aldrig rigtig følt mig knyttet til andre generationer end den, der var født i 1890erne. Og så kan det med Millennial eller GenZ jo komme ud på ét. Det var den britiske forfatter Evelyn Waugh, der fik mig på sporet af virkeligheden. For i efteråret slog jeg op i hans klassiske værk »Gensyn med Brideshead«. Jeremy Irons (stående) som Charles Ryder og Anthony Andrews som Sebastian Flyte i tv-serien »Gensyn med Brideshead« fra 1981.Fold sammenLæs mere Formålet var alene at finde et beklædningsråd, som hovedpersonen Charles Ryder – i den populæretv-seriefra 1980erne spillet af Jeremy Irons – får af sin fætter, da han begynder på universitetet. Men da mine øjne gled hen over bogens sider, faldt jeg over den hårde dom. »Her begyndte jeg i en alder af 39 år at føle mig gammel,« beretter Charles Ryder ved bogens begyndelse, der udspiller sig under Anden Verdenskrig, hvis kakifarvede tristesse danner kontrast til Ryders farverige og sværmeriske ungdom, da han var omkring de 20. Det var champagne, vagtelæg og liv i sød lediggang og længsel efter det kommende. Men så faldt det mig ind. Jeg var ikke meget ældre end det, da jeg læste bogen sidste gang. Samme mængde af år lagt sig mellem dengang og nu. Nu måtte også jeg i en alder af 39 pludselig føle mig gammel. Og så er jeg ikke engang Jeremy Irons! (Beklædningsrådet var i øvrigt, at man ikke må kombinere med flannelsbukser og tweedjakke. Det kan manikke engangregne med længere) Ja, og pludselig åbnede svælget sig. Den betagende ungdom var pludselig alt for ung, og jeg alt for tumpet og usamtidig – og så en dag vågnede jeg op med noget, jeg længe bildte mig ind var slidgigt i tommelfingeren, men nu har fundet fred med at acceptere som en uforklarlig aldersbetinget skavank, der sikkert snart får følgeskab af flere. Her er der i hvert fald ét punkt, hvor der næppe kommer en god løsning i morgen. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/borgerlig-skribent-fylder-40-jeg-har-aldrig-rigtig-foelt-mig-knyttet",
            "image_url": "https://berlingske.bmcdn.dk/media/cache/resolve/image_x_large/image/189/1899879/24909904-det-var-frst-her-i-efterret-sidste-r-at-jeg-o.jpg",
            "publication_time": "Mandag d. 17. marts 2025, kl. 08.15",
            "author": "Christian Egander Skov",
            "related_links": [],
            "attachments": []
        }
    }
}