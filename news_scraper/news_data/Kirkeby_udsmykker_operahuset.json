{
    "version": "1.0",
    "document": {
        "id": 19207,
        "title": "Kirkeby udsmykker operahuset",
        "content": "Det bliver Danmarks største maler, Per Kirkeby, der skal udsmykke det ny operahus på Dokøen - og det bliver med noget nyt, han ikke har arbejdet med før: Bronzerelieffer. Kontrakten blev underskrevet i går, hvor der var præcis et år til operahusets åbning. Per Kirkeby vil gøre sit bedste for at nå at blive færdig til indvielsen, men aner ikke, om han gør det. »Det er vel heller ikke så afgørende som at få en udsmykning i verdensklasse,« siger underdirektør i A.P. Møllers Fond og operahusets talsmand, Bo Wildfang. Han var bare glad i går over kontraktens indgåelse. Det var alle. Både bygherren, skibsreder Mærsk Mc-Kinney Møller, operahusets arkitekt Henning Larsen og Per Kirkeby: »Udsmykningen af foyeren i Operaen København er en spændende og udfordrende opgave, som kommer på det helt rigtige tidspunkt i forlængelse af mine seneste udsmykningsarbejder,« siger Per Kirkeby uden i øvrigt at ville gå i detaljer med tema og udformning. Reliefferne skal ses i operaen. Det er inden døre, det foregår - i foyeren bag glasfacaden. Selve salen bliver med sin nøddebrune vægbeklædning et kunstværk i sig selv, som ikke dekoreres - man maler heller ikke på en Stradivarius-violin. Salens nøddebrune træ-yderskal dominerer også foyeren. Men nedenunder nøddeskallen er der et tre meter højt og 40-50 meter langt stykke mur. Det er det, Kirkeby skal udsmykke med fire bronzerelieffer, der hver især bliver tre meter høje og halvanden meter brede. A. P. Møllers Fond ønsker ikke at svare på, hvorfor det har taget så lang tid at finde frem til Per Kirkeby - og slet ikke, hvad det koster. »Vi har fået en lykkelig afslutning på en proces i dag, og det er pragtfuldt,« siger Bo Wildfang. Til fortiden hører uenighed mellem bygherre og arkitekt om operaens udformning og udsmykning og aldrig bekræftede rygter om, at Henning Larsen skulle have ønsket den engelske billedkunstner David Hockney. I stedet blev Per Arnoldi ansat som skibsrederens kunstneriske rådgiver, og det er han stadig. Det har ikke ligget i kortene, at Per Arnoldi dermed skulle stå for udsmykningen. Per Kirkeby har før arbejdet for Det Kgl. Teater, som får overdraget operahuset den 1. oktober. Han skabte de store billedtæpper til opsætningen af »Svanesøen« med Peter Martins som instruktør i kulturby-året 1996, arbejdede i døgndrift, elskede det og nåede det. Maleren, forfatteren og murkunstneren har også tidligere arbejdet i bronze i form af skulpturer - hele 20 af slagsen til pladsen foran Nykredits domicil. Blandt hans seneste udsmykninger er også det store lofts- og vægmaleri i Århus Universitetcenters store aula og så loftsmaleriet, som man ikke kan se for de fejlplacerede lamper i Det Kgl. Biblioteks Diamanten.",
        "metadata": {
            "source": "https://www.berlingske.dk/kultur/kirkeby-udsmykker-operahuset",
            "image_url": "https://berlingske.bmcdn.dk/media/cache/resolve/image_x_large_vertical/image/73/732937/486445-kirkeby-udsmykker-operahuset--.jpg",
            "publication_time": "Torsdag d. 15. januar 2004, kl. 22.30",
            "author": null,
            "related_links": [],
            "attachments": []
        }
    }
}