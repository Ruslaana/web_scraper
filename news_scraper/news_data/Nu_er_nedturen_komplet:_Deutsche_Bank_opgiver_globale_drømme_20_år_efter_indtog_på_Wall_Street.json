{
    "version": "1.0",
    "document": {
        "id": 12820,
        "title": "Nu er nedturen komplet: Deutsche Bank opgiver globale drømme 20 år efter indtog på Wall Street",
        "content": "Ambitionerne var store, da Deutsche Bank i 1999 gjorde sit indtog på Wall Street med overtagelsen af finanshuset Bankers Trust. Den tyske bankgigant ville opbygge et globalt finansimperium, der gennem en voksende obligations-, aktie- og handelsafdeling skulle konkurrere med branchens tunge drenge som Goldman Sachs, Merrill Lynch og JPMorgan. Den amerikanske dominans af finansverden skulle være slut – nu ville tyskerne også have en massiv vægt og tilstedeværelse blandt bankfolkene. Men projektet fejlede voldsomt. 20 år efter ankomsten på Wall Street har Deutsche Bank nu kastet håndklædet i ringen og erkendt, at den aldrig – i hvert fald i nuværende form – kommer til at blive en ledende global bankgigant. Efter lang tids spekulation, meddelte den kriseramte bank søndag, atden vil gennemgå en radikal omstrukturering, der indebærer en markant reducering af investeringsdelen, en nedlukning af de globale aktieaktiviteter, og at der ryger 18.000 job – en femtedel af arbejdsstyrken. Så dramatisk en omlægning og så mange fyringer er ikke set siden blodbadet under finanskrisen i 2008. »Det var imperiumopbygning af den værste slags. I boomårene var der intet, der kunne gå galt og de prøvede at følge i fodsporene på amerikanerne,« siger Chris Beauchamp, chefanalytiker hos handelsplatformen IG i London. »Men nu har de været nødt til at opgive deres lange drøm om at blive en af verdens største banker. De opdagede for ti år siden, at de blev nødt til at reformere banken, men det har ikke virket. En omstrukturering var intensivt nødvendig. Den er kommet, og den er dramatisk, men er det, der kræves nu.Men det kommer til at gøre ondt,« tilføjer han. Aktiekursen har også været under massivt pres på det seneste, og bliver nu handlet omkring den laveste kurs nogensinde, omkring syv euro. Det betyder, at aktien er faldet 92 pct. siden sit rekordniveau på over 90 euro i 2007. Mandag steg aktien til at starte med, men faldt om eftermiddagen.  De ambitiøse planer bar ellers frugt i starten af 00erne. Deutsche Bank ekspanderede voldsomt og fik gennem virksomhedsopkøb og aggressive investeringsplaner markeret sig på både det amerikanske og globale finansmarked. I 1990erne solgte banken mange af sine aktieposter i store tyske virksomheder for at frigøre kapital til mere risikofyldte og potentielt mere lukrative investeringsstrategier. På den måde blev investeringsbanken Deutsches kerneområde, og den traditionelle bankforretning blev kørt ud på et sidespor. Det er nu dén kerneforretning, ledelsen ønsker at komme tilbage til ved igen at blive en solid og anerkendt bank og formueforvalter for privat- og virksomhedskunder. For selvom Deutsche Bank i en periode for så vidt lykkedes med sine globale ambitioner, havde succesen en enorm slagside. Prisen var nemlig en virksomhedskultur, hvor profit til tider blev sat før moral, og hvor normal risikostyring blev kastet overbord i jagten på indtægt. Det var ikke noget problem, indtil finanskrisen ramte i 2008 og fik eksponeret en række skandaler i finansbranchen. Ikke mindst sagen om de såkaldtemortgage-backed securitiesi USA – komplekse finansielle produkter baseret på dårlige boliglån –der endte med at koste Deutsche Bank 7,2 mia. dollar i et forlig med det amerikanske justitsministerium i 2016. Amerikanerne vurderede yderligere, at bankens »adfærd bidrog til finanskrisen i 2008«. Uheldigvis for den tyske storbank stoppede det ikke der. I de efterfølgende år væltede skeletterne ud af skabet, og det viste det sig, atden var involveret i næsten samtlige skandaler, der kom frem i lyset efter finanskrisen. Herunder svindel med en af de vigtigste renter i verden, Libor-renten, systematisk omgåelse af sanktioner mod diktaturstater som Iran, hjælp til kunder med at fifle med udbytteskat for milliarder, og overvågning af egne direktører og kritiske aktionærer. Herhjemme dukkede Deutsche Bank også op som en væsentlig spiller i Danske Banks hvidvaskskandale, da op mod 80 pct. af de 1.500 mia. kroner i mistænkelige transaktioner løb gennem tyskernes filialer. Samlet har banken de seneste ti år betalt mere end 18 mia. dollar i bøder og forlig, ifølge Bloomberg. Bankens risikoappetit ses også tydeligt i dens forhold til Donald Trump. Da andre banker havde lukket pengekassen i over for den kontroversielle forretningsmand og nu præsident, fordi det var for risikabelt, fortsatte Deutsche Bank med at låne penge til Trump Organization. »De har jo i virkeligheden sat indtjening over governance (virksomhedsledelse,red.), selvom du aldrig får dem til at indrømme det. Men det har været muligt at gøre de ting i den her struktur, og det har de så senere måttet betale for, men det giver jo et blakket ry, at sådan noget kan lade sig gøre,« siger Lars Krull, bankekspert og seniorforsker ved Aalborg Universitet.  Indtil 49-årige Christian Sewing – der er ekspert i risikostyring – tog over som topchef sidste år, havde banken været drevet af mænd fra investeringssiden, der ikke havde den store appetit på ændringer. De blev ved med at hente store lønpakker, mens aktiekursen styrtdykkede, og banken fra 2014 til 2017 hvert år tabte penge. I 2018 vendte Deutsche tilbage til et lille overskud, men har med den seneste omstrukturering advaret om, at der formentligt kommer et nettounderskud på 2,8 mia. euro i andet kvartal. Spørgsmålet er nu om Sewings længe ventede reorganisering kommer for sent, eller om han kan få vendt skuden. »Jeg føler mig overbevist om, at de har en størrelse og en ledelse, der godt ved, hvad det her handler om, så det skal nok gå hen og blive en rigtig god bank igen. De har haft en stabil udlånsvolume på 400 mia. euro de seneste år, og deres basisforretning er stadigvæk sund,« siger Lars Krull.",
        "metadata": {
            "source": "https://www.berlingske.dk/virksomheder/nu-er-nedturen-komplet-deutsche-bank-opgiver-globale-droemme-20-aar",
            "image_url": "https://berlingske.bmcdn.dk/media/cache/resolve/image_x_large/image/117/1174627/22984745-deutsche-bank-strategy.jpg",
            "publication_time": "Mandag d. 08. juli 2019, kl. 16.13",
            "author": "Sara Sjølin",
            "related_links": [],
            "attachments": []
        }
    }
}