{
    "version": "1.0",
    "document": {
        "id": 12478,
        "title": "Novo-ejer afskriver 1,3 mia. kr. på farmainvestering",
        "content": "Rekordoverskuddet skæmmes dog en kende af en tvivlsom investering i det danske medicinalselskab Xellia Phamaceuticals, der i 2014 nedskrev for 1,3 mia. kr., hvilket svarer til en fjerdedel af virksomhedens samlede værdi. Det skriver Børsen.  Novo A/S købte i 2013 Xellia Pharmaceuticals for 4 mia. kr., men uheld i produktionen har kostet dyrt på bundlinjen. Eivind Kolding, der er administrerende direktør for Novos investeringsselskab, mener dog ikke, at der er tale om en mislykket investering. - Man har arbejdet på at løse det og styrket organisationen, men sådan noget tager tid, siger topchefen til Børsen og tilføjer, at han forventer, at tabet genvindes på sigt. Investeringsselskabets overskud var tidligere hovedsageligt skabt af udbytter fra Novo-døtrene Novo Nordisk og Novozymes, men i 2014 var 10 mia. kr. ud af overskuddet på 13 mia. kr. skabt af Novo A/S' egne investeringer.  Da obligationer for tiden giver et meget begrænset afkast, er Eivind Kolding i gang med at sælge ud af obligationsbeholdningen og har i stedet rettet kikkerten mod det mere svingende aktiemarked for at øge det samlede afkast. - Vi har valgt at lægge os tungere i aktier, selv om det er mere volatilt, men det giver ganske enkelt et bedre afkast, forklarer Kolding over for Børsen. ",
        "metadata": {
            "source": "https://www.berlingske.dk/virksomheder/novo-ejer-afskriver-13-mia.-kr.-paa-farmainvestering",
            "image_url": "https://berlingske.bmcdn.dk/media/cache/resolve/image_x_large/image/17/170938/8455247-novo.jpg",
            "publication_time": "Mandag d. 23. marts 2015, kl. 08.20",
            "author": null,
            "related_links": [],
            "attachments": []
        }
    }
}