{
    "version": "1.0",
    "document": {
        "id": 2982,
        "title": "Nykredit møder hård kritik op til valg af ledelse: Koster privatkunder dyrt på to punkter",
        "content": "De vil være med til at bestemme over landets største finanshus, Nykredit. Og deres argumenter for at blive valgt til det indeholder en kras kritik af den måde, som Nykredit behandler private kunder på. Det løbende gebyr på realkreditlån, bidragssatsen, skal sættes ned, og private betaler alt for meget, når de handler obligationer, lyder kritikken. Den kommer fra to af de kandidater, der nu går til kampvalg for at blive medlemmer af den øverste myndighed hos Nykredits ejer. Det er repræsentantskabet i Forenet Kredit, som vælges af kunder i Nykredit og Totalkredit. Og for første gang siden 2020 er der kampvalg. De nævnte to kritiske kandidater er Hans-Jørgen Jagd og Per Grønborg. Hans-Jørgen Jagd henviser til, at han allerede som medlem af repræsentantskabet har været med til at forhindre en planlagt børsnotering af Nykredit. »Men for at få en god pris for selskabet på børsen var bidragssatserne blevet sat op, så man kunne få et stort overskud. Og satserne blev ikke sat ned igen,« påpeger Jagd. Ifølge ham var det i et stykke tid også i orden at polstre Nykredit økonomisk ved hjælp afde høje bidragssatser. Men nu er der gået otte år. Koncernen er velpolstret og har senest i 2023 fremlagt et overskud på mere end ti milliarder kroner, påpeger han videre. »Det er i bund og grund penge, som ejerne – igen låntagerne – har betalt for meget via de stadig høje bidragssatser,« konstaterer Hans-Jørgen Jagd i sit valgoplæg til Berlingske. Hans-Jørgen Jagds mærkesag er at få sænket bidragssatserne for Nykredit og Totalkredits kunder.Fold sammenLæs mereFoto: Privat. Ganske vist får kunderne nogle af pengene retur som de såkaldte kundekroner. Men det er en rigtig skidt forretning, mener han, for inden pengene delvist tilbagebetales, er de blevet beskattet. Forenet Kredit får som ejer udbytte fra overskuddet, som så beskattes og gør foreningen til en af Danmarks absolut største skatteydere. »Kunderne, ejerne, betaler altså høje bidragssatser, som giver et kæmpe overskud. Overskuddet beskattes, og derefter får man nogle af pengene igen som kundekroner – men i alt mindre end 40 procent af det, man reelt har betalt for meget,« mener Hans-Jørgen Jagd. Derfor går han til valg påat få bidragssatserne sat nedtil det »nødvendige« niveau, som han formulerer det. Per Grønborg går til valg på at varetage obligationsejeres interesser. Især i takt med, at renterne siden 2022 er steget, er obligationer igen blevet en interessant investering til private opsparinger, som med obligationer kan få en højere rente end på bankernes indlånskonti. Der er bare et stort men. Når private køber og sælger obligationer, sker det til meget dårligere kurser, end når bankerne og andre professionelle gør det. Per Grønborg kalder obligationsmarkedet for »dysfunktionelt«. »Problemet er, at man ofte mødes af spænd mellem købs- og salgskurser på et helt kurspoint eller mere. Det er reelt en skjult handelsomkostning, der er markant større end den kurtage på typisk 0,1 procent, som de fleste banker tilbyder,« slår Per Grønborg fast i sit valgoplæg. Per Grønborg vil arbejde for bedre kurser, når private handler med obligationer.Fold sammenLæs mereFoto: Jens Nørgaard Larsen/Ritzau Scanpix. Problemet er, at private investorer kun har mulighed for at handle på fondsbørsen Nasdaq OMX via deres netbank. Men de professionelle handler obligationer på andre handelsplatforme, hvor private investorer ikke har adgang. Det betyder, at der er få handler på Nasdaq, og få handler betyder, at kurser bevæger sig trægt, og det såkaldte kursspænd mellem købs- og salgspriser typisk bliver stort. Per Grønborg nævner som eksempel, at en statsobligationen med udløb 15. november 2025 handles med et kursspænd på 0,04 procent på en markedsplads for de professionelle, mens den handles med et spænd på 0,6 procent på Nasdaq. En forskel på et halvt procentpoint medfører et tab på 5.000 kroner pr. million kroner i det øjeblik, der handles. »Derfor kalder jeg det danske obligationsmarked for dysfunktionelt for de private investorer – også selvom man har en, to eller tre millioner kroner at placere,« lyder det fra Per Grønborg. Og ifølge ham er billedet mindst lige så slemt for private investorer, når det drejer sig om realkreditobligationer. Derfor stiller han op til at komme ind i repræsentantskabet i Forenet Kredit for at »skabe bedre vilkår for privates investeringer i Nykredit obligationer«, som han udtrykker det. Forenet Kredits repræsentantskab er øverste myndighed i Nykredit-koncernen via dets 79 procents ejerskab. Men ud over den tyngde, det giver, så foreslår Per Grønborg, at Forenet Kredit kunne bruge bare én procent af de penge, der nu bruges til at understøtte låntagerne i Nykredit og Totalkredit med kundekronerne, til at skabe bedre vilkår og udbrede ejerskabet af Nykredits obligationer blandt private investorer. I praksis kunne det ske ved at betale en såkaldtmarket makerfor at handle og dermed skabe et mere likvidt marked for eksempelvis 20 af Nykredits obligationer på Nasdaq – hvor private investorer kan handle. Og så minder Per Grønborg alle boligejere om, at de også via deres lån handler obligationer – både når lånet optages og indfries ved salg ellerved en opkonvertering, og man skal købe de obligationer, der ligger bag lånene. »Mange, der det seneste år har lavet en opkonvertering, har måske opdaget, at priserne på de obligationer, der købes til at indfri det gamle lån, ofte synes at være i den høje ende,« påpeger Grønborg. Dermed vil et mere likvidt obligationsmarked gavne både låntagere og investorer. Per Grønborg stiller op til valget som obligationsejer, og deres repræsentanter bliver valgt ved afstemning online frem til og med 12. marts. Ellers foregår valget til repræsentantskabet rullende hvert fjerde år efter geografisk område, så alle medlemmer er ikke på valg hvert år. I år er det kunderne på Sjælland og Bornholm samt Syd- og Sønderjylland, der vælger – for førstnævntes vedkommende også frem til og med 12. marts og i Syd- og Sønderjylland frem til 14. marts.",
        "metadata": {
            "source": "https://www.berlingske.dk/dine-penge/nykredit-moeder-haard-kritik-op-til-valg-af-ledelse-koster-privatkunder",
            "image_url": "https://berlingske.bmcdn.dk/media/cache/resolve/image_x_large/image/177/1773208/24656246-60-rige-per-grnborgs-baggrund-er-knap-40-r-i-ba.jpg",
            "publication_time": "Søndag d. 10. marts 2024, kl. 19.00",
            "author": "Povl Dengsøe",
            "related_links": [],
            "attachments": []
        }
    }
}