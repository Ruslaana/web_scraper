{
    "version": "1.0",
    "document": {
        "id": 14421,
        "title": "Gidselrederi giver op",
        "content": "Den udskældte rederivirksomhed Shipcraft har drejet nøglen om og eksisterer i dag kun på papiret. Shipcraft har solgt sit hovedkontor i Hørsholm, frasolgt sin flåde af tørlastskibe, mens selskabet heller ikke længere har ansatte.Det skriver Dagbladet Børsen. Shipcraft blev for alvor kendt i offentligheden, da selskabets coaster MV Leopard blev kapret i januar 2011 i det Arabiske Hav. De seks besætningsmedlemmer, herunder de to danskere Søren Lyngbjørn og Eddy Lopez, blev holdt gidsler af somaliske pirater i 838 dage. Shipcraft endte i sidste ende med at betale en løsesum på 39 mio. kr.  Under kidnapningssagen haglede kritikken ned over Shipcraft. Selskabet blev først politianmeldt og siden smidt ud af siden egen brancheorganisation, Rederiforeningen af 2010. Politiet valgte allerede i 2011 ikke at gå videre med sagen, men Shipcraft blev aldrig lukket ind i varmen igen af sin brancheforening.  Shipcrafts tidligere direktør, Claus Bech, er ikke i tvivl om, at gidselsagen endte med at blive selskabets undergang. »Der er ingen tvivl om, at gidselsagen drænede rederiet for frie midler. Vi havde al energi rettet mod at få løst den ulykkelige situation, og i den proces havde vi ikke tilstrækkeligt fokus på vores eksisterende kunder, og da det hele var overstået, havde vi ikke kapital nok til de almindelige operationer,« siger Claus Bech til Dagbladet Børsen.",
        "metadata": {
            "source": "https://www.berlingske.dk/virksomheder/gidselrederi-giver-op",
            "image_url": "https://berlingske.bmcdn.dk/media/cache/resolve/image_x_large/image/26/262359/8526091-somalia.jpg",
            "publication_time": "Torsdag d. 09. april 2015, kl. 07.59",
            "author": "Thomas Mikkel Mortensen",
            "related_links": [],
            "attachments": []
        }
    }
}