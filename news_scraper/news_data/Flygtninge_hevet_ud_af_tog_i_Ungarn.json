{
    "version": "1.0",
    "document": {
        "id": 14884,
        "title": "Flygtninge hevet ud af tog i Ungarn",
        "content": "UNGARN: Den tilspidsede flygtningesituation i Ungarn fortsætter torsdag eftermiddag med at udvikle sig. Tidligere på dagen forlod et tog fyldt med migranter Budapests Keleti togstation med kurs mod Sopron, der ligger i grænseområdet til nabolandet Østrig. Men kort inden klokken 12.30 er toget blevet stoppet af ungarsk politi i Bicske, der ligger lidt vest for Budapest, skriver Reuters.  Nyhedsbureauet har en journalist om bord på toget, og ifølge journalisten fik migranterne besked på at forlade toget, hvorefter de fleste måtte gå om bord på et andet tog. Myndighederne i Ungarn slog ellers fast torsdag formiddag, at der ikke var nogen tog, der vil afgå mod destinationer i Vesteuropa foreløbig.  Det er uklart, hvorfor der alligevel var et tog med afgang mod Vesteuropa, der fik lov at forlade perronen. Politiet har bevogtet indgangen til banegården i den ungarske hovedstad de seneste to døgn for at forhindre et stort antal migranter i at trænge ind på banegården og komme videre ind i Europa via tog til Østrig og Tyskland.  Men torsdag morgen ophævede politiet blokaden, hvilket fik migranterne til at storme tog, og de mange flygtninge skubbede deres børn gennem vinduerne og forsøgte selv at mase sig om bord på de overfyldte tog, skriver Reuters. Bicske har en flygtningelejr, men det er fortsat uvist, hvad der præcist skal ske med de flygtninge, der var på vej til Sopron. ",
        "metadata": {
            "source": "https://www.berlingske.dk/internationalt/flygtninge-hevet-ud-af-tog-i-ungarn",
            "image_url": "https://berlingske.bmcdn.dk/media/cache/resolve/image_x_large/image/27/272733/10475176-hungary-europe-migrants-austria-eu.jpg",
            "publication_time": "Torsdag d. 03. september 2015, kl. 12.59",
            "author": null,
            "related_links": [],
            "attachments": []
        }
    }
}