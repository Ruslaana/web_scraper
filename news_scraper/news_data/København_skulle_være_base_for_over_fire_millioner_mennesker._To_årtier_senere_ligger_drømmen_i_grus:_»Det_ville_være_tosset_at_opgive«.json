{
    "version": "1.0",
    "document": {
        "id": 9148,
        "title": "København skulle være base for over fire millioner mennesker. To årtier senere ligger drømmen i grus: »Det ville være tosset at opgive«",
        "content": "Da vejbanen var færdigasfalteret og togskinnerne lagt på Øresundsbroen i år 2000, var det ikke kun en bro, der stod færdig. Det var også en idé om et arbejdsmarked på over fire millioner mennesker, der skulle udvide København over Øresund og langt ind i Sverige. Greater Copenhagen blev den idé døbt. I årevis pendlede flere og flere hen over broen. Men så kom finanskrisen i 2008. Flygtningekrisen i 2015. Coronakrisen i 2020. Førstnævnte medførte arbejdsløshed, og de sidste to lukkede den åbne grænse mellem Danmark og Sverige, der var selve forudsætningen for et Greater Copenhagen. Mange stoppede med at bo og arbejde på hver sin side af Øresund, og den udvikling skal vendes, lyder det nu fra organisationer og politikere. »Vi risikerer at gå glip af arbejdspladser og vækst. København er en kommune med under 700.000 indbyggere, men Greater Copenhagen har over fire millioner, og så begynder det at batte noget i internationalt regi,« siger Sophie Hæstorp Andersen (S), der er næstformand i organisationen Greater Copenhagen og spidskandidat til overborgmesterposten i København. Ligeså kan Dansk Industri dårligt understrege nok, hvor vigtigt de mener, at Greater Copenhagen er. »Hvis vi dropper det, fraskriver vi os den mest kvalificerede arbejdskraft. Det ville være tosset at opgive tanken om det frie, grænseoverskridende arbejdsmarked, der ligger lige foran os,« siger Peter Lanng Nielsen, der er formand for Dansk Industri Hovedstaden. Den nu hedengangne statistikbank for Øresundsregionen Örestat har analyseret sig frem til,at svenske øresundspendlere løftede den danske økonomi med 5,5 milliarder kroner årligt i 2010. Arbejdskraften, der flyder frit over Øresund, er en af grundstenene i Greater Copenhagen, men siden 2008 er pendlingen kun gået nedad. Ganske betydeligt faktisk. Øresundspendleriets guldalder udspillede sig i 2008, da antallet af svenske pendlere i Danmark ifølge Styrelsen for Arbejdsmarked og Rekruttering toppede med 17.916. I de efterfølgende år faldt det tal, indtil det i 2013 stabiliserede sig på 12.510 – de følgende år er det fortsat med at falde, dog i mindre grad. Hos organisationen Greater Copenhagen frygter man, at hovedstaden risikerer at gå glip af den vækst, som svenskerne før har bidraget med, hvis den negative tendens blandt pendlerne ikke bliver vendt, siger direktør Tue David Bak. »Vi skal leve af teknologi og grøn omstilling, og både det danske og det svenske arbejdsmarked kommer til at mangle mange folk med kompetencer i fremtiden,« siger han. Hvis man mangler hænder på begge sider af Øresundsbroen, hvad godt gør et integreret arbejdsmarked så? »Blandt flere mennesker findes mere specialiseret arbejdskraft. Desuden skal vi også tiltrække talent fra andre lande, og så skal der være job til dem, der følger med.«  Tue David Bak nævner det fælles forskningssamarbejdeESS og MAX IV, der ligger i København og Lund, som skal gøre Øresundsregionen til et af verdens førende centre for materialeforskning, der blandt andet bruges i produktion af vindmøller, biler, fødevarer og medicin. »Hvis det center skal kunne tiltrække nogle af de dygtigste forskere i verden, skal der også være noget at lave til de familier, der følger med. Det er der ikke til dem alle i Lund, men det er der sandsynligvis i København,« siger Tue David Bak. Greater Copenhagen har for nylig lavet en analyse, der viser, at der i sundhedssektoren er et overskud af arbejdskraft i Sydsverige, mens der er mangel på selvsamme i København. »Det var det, vi drømte om. At en efterspørgsel på arbejdskraft i København kunne fyldes med mennesker fra Skåne og Halland,« siger han. I flere år har Skåne haft højere arbejdsløshed end resten af Sverige.I 2020 lå den på 10,7 procent mod et svensk gennemsnit på 8,5, og fordi København både har brug for specialiseret såvel som ufaglært arbejdskraft til for eksempel restaurationer og detailhandel, rummer den sydsvenske arbejdsløshed gode perspektiver. Desuden kan en mulig løsning på fremtidig mangel på specialiseret arbejdskraft i hovedstaden findes i Sydsverige. En analyse foretaget af Danmarks Vækstråd i 2016 viser, at særligt it- og kommunikationsbranchen i Region Hovedstaden i de kommende år kommer til at efterspørge mere specialiseret arbejdskraft. På det internationalt anerkendte Lunds Universitet findes der i øjeblikket omtrent 44.000 studerende, hvoraf mange netop uddannes eller forsker indenfor naturvidenskab og it. Fra alle sider lyder det, at ingen simpel løsning kan bringe Greater Copenhagen på ret køl. Men Tue David Bak savner konkret politisk handling. Han kunne ikke få øje på noget i den danske regerings seneste infrastrukturudspil, som pegede mod Sverige. Samme observation gjorde han sig, da Sveriges regering for nylig lancerede en lignende plan. »I sidste ende er det politikere, der lovgiver og har den store tegnebog. Man løste et stort problem ved at bygge broen, men der skal mere til, hvis vi vil have en reelt konkurrencedygtig region,« siger han. Regionsrådsformand i Region Hovedstaden, overborgmesterkandidat og næstformand i Greater Copenhagen Sophie Hæstorp Andersen (S) mener, at der skal oprettes et permanent politisk øresundsforum.Fold sammenLæs mereFoto: Asger Ladefoged (arkiv). Sophie Hæstorp Andersen (S) siger ligeledes, at politikere på begge sider af sundet har en stor opgave foran sig, når de skal sikre, at perspektiverne i Øresundsregionen ikke slås ned af fremtidige kriser, som det skete under flygtninge- og coronakriserne. »Ikke kun politikere, der er engagerede i Greater Copenhagen, men også dem i Folketinget, Riksdagen og Nordisk Råd, så vi kan få langsigtede aftaler, der sikrer, at uanset hvilke kriser, der rammer, så taler vores regeringer sammen,« siger Sophie Hæstorp Andersen. Under coronakrisen har Danmark og Sverige gjort brug af vidt forskellige værktøjer for at holde epidemien i ave, og uenigheden har ligeledes ramt pendlerne over Øresund, som har skullet forholde sig til forskellige teststrategier og omskiftelige indrejserestriktioner. Desuden er mange blevet ramt hårdt af skatteregler, der ikke tog forbehold for hjemmearbejde. Det er uregelmæssigheder som disse, Sophie Hæstorp Andersen gerne vil afhjælpe fremover. »Vi skal have et permanent forum, der mødes nogle gange om året, hvor både kommunale, regionale og nationale politikere fra både Danmark og Sverige mødes og gør status på samarbejdet i regionen,« siger hun. Et lignende politisk tiltag blev for nylig foreslået af det bornholmske folketingsmedlem Peter Juel-Jensen (V) i form af en Øresundstraktat, der skal sikre, at bornholmere altid kan rejse gennem Skåne. Folketingets nestor Bertel Haarder (V), som i 2020 var formand for Grænsehindringsrådet,bifaldt forslaget og argumenterede for, at det burde udvides, så man også sikrede pendlernes rettigheder. I Berlingske skrev han, at det handlede om at »genoprette tilliden til det dansk-svenske Øresundssamarbejde«. Ifølge Dansk Industri er det centralt, at folk tror på, at det også i fremtiden lader sig gøre at pendle over Øresund. »Der er mennesker, der har troet på pendlingen over Øresund tidligere, men som ikke tror på den mere. Vi skal finde ud af, hvorfor de engang tænkte, at det var en god idé, og så skal vi gøre det lige så nemt at pendle fra Malmø til København som fra Ringsted til København,« siger Peter Lanng Nielsen.",
        "metadata": {
            "source": "https://www.berlingske.dk/metropol/koebenhavn-skulle-vaere-base-for-over-fire-millioner-mennesker-to-aartier",
            "image_url": "https://berlingske.bmcdn.dk/media/cache/resolve/image_x_large/image/142/1424024/23751357-sverige-indfrer-grnsekontrol.jpg",
            "publication_time": "Fredag d. 21. maj 2021, kl. 06.05",
            "author": "Rasmus Bragh Schulz",
            "related_links": [],
            "attachments": []
        }
    }
}