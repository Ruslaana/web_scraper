{
    "version": "1.0",
    "document": {
        "id": 9354,
        "title": "Sony stopper ubegrænset dataindsamling efter indgreb fra forbrugerombudsmanden",
        "content": "Den japanske elektronikgigant Sony holder øjeblikkeligt op med sin ubegrænsede indsamling af data fra 15 forskellige Blu-ray-afspillere og højttalere, der er solgt i Danmark. Det sker, efter at forbrugerombudsmand Christina Toftegaard Nielsen har grebet ind. På de 15 produkter harSonyhaft brugervilkår, som »gav selskabet ubegrænset adgang til at indsamle og overvåge data fra de computere og enheder, som brugerne havde koblet til Sonys software«, påpeger Forbrugerombudsmanden. Køberne fik først kendskab til vilkårene om indsamling og overvågning af deres data, efter at de havde købt produktet, og de kunne ikke bruge det, før de havde accepteret vilkårene. »Vilkårene var formuleret generelt og gav Sony og unavngivne tredjemænd ubegrænset adgang til at indsamle og overvåge data fra brugernes computere og enheder, der var koblet sammen med Sonys software,« konstaterer Forbrugerombudsmanden, der kalder vilkårene i strid med aftaleloven. Formuleringerne var uklare og uforståelige, og de gav »en betydelig skævhed« mellem Sony og køberne. Ifølge Sony har man udelukkende indsamlet og delt data, hvor det har været nødvendigt for at sikre, atprodukterne fungerer.",
        "metadata": {
            "source": "https://www.berlingske.dk/virksomheder/sony-stopper-ubegraenset-dataindsamling-efter-indgreb-fra",
            "image_url": "https://berlingske.bmcdn.dk/media/cache/resolve/image_x_large/image/141/1415503/23729381-pix-sony.jpg",
            "publication_time": "Tirsdag d. 27. april 2021, kl. 13.36",
            "author": "Thomas Breinstrup",
            "related_links": [],
            "attachments": []
        }
    }
}