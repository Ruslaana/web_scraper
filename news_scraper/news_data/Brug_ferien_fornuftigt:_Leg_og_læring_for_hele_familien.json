{
    "version": "1.0",
    "document": {
        "id": 16457,
        "title": "Brug ferien fornuftigt: Leg og læring for hele familien",
        "content": "»Mor, mor, se mig, jeg er herinde.« 12-årige Rasmus er ganske rigtigt derinde. ’Derinde’ er i denne sammenhæng en boble af sæbevand i størrelse 12 år. Blæst op i den størrelsesorden af en fastmonteret ring, som Rasmus forsigtigt - så den skrøbelige sæbevandsboble, der befinder sig inde i ringen, ikke brister - har trukket op over sig. Bag ham kommer lillebror springende fra sin beskæftigelse med at kreere regnbuefarvede sæbebobler i ballonstørrelse ved hjælp af håndholdte redskaber og lidt tålmodighed – nu vil han også prøve at være inde i en boble.  Vi er i Universe (som, siden den åbnede i 2005 og indtil 2013, hed Danfoss Universe), en såkaldt oplevelsespark et ejendomsmæglerstenkast fra den tyske grænse i Sønderjylland. Initiativet til parken er Jørgen Mads Clausens, efterkommer af Danfoss’ grundlægger, Mads Clausen, og var realiseringen af Jørgen Mads Clausens 10-årige ønske om at lave et univers - deraf navnet - hvor børn kan lege sig til at blive klogere på teknik og naturvidenskab. Experimentarium i København genåbnede sidste år med et enormt udbud til samme målgruppe og med samme formål. Besøgstallet for både Experimentarium og Universe har de sidste år slået egne rekorder, og at børn gerne vil blive klogere, er i hvert fald de ivrige ansigter i Universe denne solbeskinnede dag i efterårsferien et tydeligt bevis på. FAKTARejseinfoTransport: Universe ligger på Als i Sønder-jylland, knap fire timer i bil fra København.Entre: 245 kr., for børn mellem fem og 15 år 195 kr. Køber man billetter online før besøget, sparer man 50 kr. per billet.Åbningstider: Åbent fra marts til og med den sidste weekend i oktober. Se universe.dk for åbningstiderne de enkelte dage.FOLD UD Transport: Universe ligger på Als i Sønder-jylland, knap fire timer i bil fra København. Entre: 245 kr., for børn mellem fem og 15 år 195 kr. Køber man billetter online før besøget, sparer man 50 kr. per billet. Åbningstider: Åbent fra marts til og med den sidste weekend i oktober. Se universe.dk for åbningstiderne de enkelte dage. Spændte børn, fra de små i trækvogne til langlemmede teenagere, løber, hopper, råber, koncentrerer sig – ingen har hovedet nede i deres mobiltelefoner, og ingen ligner nogen, der er slæbt med hertil mod deres vilje. Universe er ikke en forlystelsespark i gængs forstand: Her er ingen vilde rutsjebaner eller karruseller, der handler om gys eller grin. Samtlige attraktioner giver en eller anden form for viden om, hvordan verden teknisk og naturvidenskabeligt er skruet sammen.  Men ikke på en tør og voksenvidenskabelig facon. Læringen sker gennem finurlige måder at lege på og tydeligvis med udgangspunkt i børns krav til underholdning i 2010erne. At vand har sin egen måde at gebærde sig på, lærer man via leg med vandpistoler. Hvordan balance påvirker kørsel, opdager man på Segwaybanen. Hvad 5D er for en størrelse, finder man ud af i 5D-simulatoren. Og at sæbebobler kan blive så store, at man kan stå inde i dem, ved Rasmus nu. Og så er der Den Blå Kube. Der som en kæmpemæssig skinnende blå terning – deraf navnet – rager op midt i og over resten af parken.  Kuben var det første, Jørgen Mads Clausen købte til parken, og den er stadig Universes vartegn. Ikke bare fordi man kan få øje på den (og dermed orientere sig, hvis det er nødvendigt), næsten uanset hvor i parken man er, men også fordi den ikke bare er en imponerende blå skal: Den indeholder en must see-udstilling. »Wooow,« udbryder niårige Emil med øjne som tekopper, da han åbner den tunge dør til kuben. Wowet er møntet på selve rummet. Det er mørkt, lidt hemmeligt og kun oplyst af dunkle pærer, som er med til at give det en særlig stemning og løfter om, at her foregår noget, man ikke vil gå glip af. Foto: Ritzau ScanpixFold sammenLæs mere Mens mormor, som også er med i Universe denne dag, langsomt vænner øjnene til den dæmpede belysning, er Emil forsvundet rundt om hjørnet til det, der gemmer sig midt i bygningen. Et ’hul’ på noget, der ligner 50 meter i diameter og samme højde som hele bygningen, indeholder en lavet-til-lejligheden-gejser, boblende og sydende, som man kan betragte fra forskellige niveauer, afhængig af hvor højt man orker at følge spiralgangen uden om ’hullet’ op. Emil og resten af selskabet orker det meste af vejen, for heroppe gemmer sig også rummet, hvor der vises film om vulkaner, mens viden om gletsjere – og hvor koldt der kan være på dem – befinder sig i stueetagen.  Da vi er mætte af naturfænomener, går vi videre mod virtual reality-universet, som har stået højt på ønskelisten hos Emil, Rasmus og deres syvårige kusine Amalie, siden turen til Universe blev planlagt. Og det ér sjovt. Og vildt, som Amalie grinende udtrykker det efter sin første oplevelse bag de overdimensionerede briller, der kaster en direkte ind i et andet – virtuelt – univers. Sjovt og vildt, at man i denne brilleverden kan stå på toppen af en bjergtop, være en del af feltet i et racerløb eller træde ud på en planke i 160 meters højde over en storby. Det sidste fremkalder i bogstaveligste forstand sved i håndfladerne, indtil man tager brillerne af og hjernen forstår, at man i virkeligheden står i et 3x3 meter stort rum afgrænset af flagrende gardiner og en mur af børn og voksne, der mere eller mindre tålmodigt venter på deres tur til at gå planken ud.  Det er sidst på eftermiddagen, da vi trækker mod udgangen. Som ikke betyder, at alt det sjove nu er forbi, for den sidste oplevelse findes uden for tælleapparaterne. Det, der ligner en udstilling lige foran hovedindgangen, er i virkeligheden en gratis smagsprøve på oplevelserne inden for murene. En bil står parkeret og inviterer til, at man ved hjælp af vægtstangsprincippet kan prøve at lege superstærk dreng eller pige og løfte den op fra jorden. Børnelogik siger, at man ikke kan løfte en bil, og at det er vildt at prøve, så adskillige af de børn, der er på vej ud af parken, prøver. Og jubler, da de finder ud af, at ja, gør man det rigtigt, kan man rent faktisk løfte en bil. ",
        "metadata": {
            "source": "https://www.berlingske.dk/rejser/brug-ferien-fornuftigt-leg-og-laering-for-hele-familien",
            "image_url": "https://berlingske.bmcdn.dk/media/cache/resolve/image_x_large/image/99/993656/21661150-28rejbm-leg-og-l-r-092842-5jpg.jpeg",
            "publication_time": "Lørdag d. 04. august 2018, kl. 19.00",
            "author": null,
            "related_links": [],
            "attachments": []
        }
    }
}