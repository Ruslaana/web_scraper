{
    "version": "1.0",
    "document": {
        "id": 8962,
        "title": "Fem stjerner: Det seriøse legebarn Henrik Vibskov er både til origami og salami",
        "content": "»Mode er mest af alt bevægelse, og kunst har altid en dimension af hvile,« tænker jeg efter et besøg på det fine udstillingssted Sophienholm ved Bagsværd sø, hvor dansk mode- og tøjbranches efterhånden voksne »enfant terrible« Henrik Vibskov under overskriften »Performative handlinger« præsenterer sit værk næsten – næsten – som var det kunst. Vibskovs meritter er ofte og med rette fortalt i medierne. Historien om den ranglede efternøler fra Kjellerup, der ad mærkelige omveje nærmest tilfældigt falder ind på en af verdens bedste designskoler, består med glans, bliver international stjerne uden sådan rigtig at gøre noget for det og så lige fastholder en nebengesjæft som trommeslager for blandt andre et verdensnavn som Trentemøller, er blevet fortalt masser af gange, uden at den bliver dårligere af den grund.  Vibskov er helt sit eget system. En »space cadet«, som ud over sin æstetiske sans har en naturstridig evne til at lande på benene, næsten lige meget hvor og hvordan han springer ud i den tyndeste blå luft. Vi har altså at gøre med et så fortærsket begreb som en vaskeægte multikunstner, der nu er blevet sluppet løs i Sophienholms små rum og i den store, dramatisk beliggende park, og lad det være sagt med det samme: Det er flot, men det går bedst i parken. Ikke at det går dårligt indenfor, slet ikke. Vibskovs verden er et mylder af associative inspirationer og »kunne-man-ikke?«-øjeblikke, som det er spontant sjovt at være i nærheden af. Den fungerer bare bedst i blink og bevægelse. I billetsalget modtages man af strikkede salamier, de kendte signaturstrømper, nogle tallerkenfade med hul i og en række slet ikke uefne grafiske værker. Alt er til salg her, i Vibskovs univers er grænserne mellem butik og udstilling ikke faste. Et helt rum med farverige japanske nøddeknækkerhoveder fra Vibskovs »Jaw Nuts Piece«- show fra 2016 er det næste. Vi kan læse os til, at nøddeknækkerhovederne oprindeligt bevægede sig og støjede som en kommentar til tidens rastløse informationsstrøm. Det er et element, man savner. Væggen med hovederne er dekorativ, men allerede her melder spørgsmålet sig: Hvordan fungerer mode som kunstudstilling? Tøj er flux, tid, bevægelse, mens kunst, selv når den bevæger sig, har en form for ro i sin kerne. Det store rum i stueetagen er et af udstillingens bedste. Her kan man se Vibskovs kostumer til Hotel Pro Formas»Madame Butterfly«, og de er både som objekter og som kostumer »showstopper«-agtigt mærkelige og suggestive: 100 procent japanske uden at falde i tehandlerfælden og selvfølgelig 100 procent æstetiske, som alt fra Vibskovs hånd. En videoskærm på væggen giver os en idé om, hvordan de har fungeret i forestillingen, og man får en klar fornemmelse af, at teatrets verden passer Henrik Vibskov perfekt, som en sok i en sandal. Det er da også et indtryk, der styrkes gennem hele udstillingen i Sophienholms meget små rum. Det er showet, forestillingen, der er Henrik Vibskovs egentlige medie. Artiklen fortsætter under billedet. Rummet med The Great Chain of Sleepers fungerer. Selv om det atter er ophobningen, der anvendes som kunstnerisk strategi.Fold sammenLæs mereFoto: Leif Bolding. Hans ting betjener sig næsten alle af ophobningen som kunstnerisk greb. Ophobningen og mærkeligheden. Begge dele bestemt lødige strategier, men uden den centrale resonans, som Kunsten med stort K har, kommer de samme strategier ofte til til at virke som tomme gestus. Det er nogle gange tæt på at ske her, og det er ærgerligt, for Vibskov er og bliver et fantastisk legebarn med en vildtvoksende, eksperimenterende kreativitet af den slags, der er alt for lidt af i Danmark. Og både hans tryk og hans strik og hans skøre eksperimenter med nylonet er fantastiske. Man har bare gjort ham lidt af en bjørnetjeneste ved ikke at kuratere selve udstillingen lidt skarpere. Både »Madame Butterfly« og videoen fra en fantastisk »Svanesøen«i vandpjaskeri på Operahuset i Oslo viser, hvor meget Vibskov kan, når rammerne passer til hans evner. Ellers bliver de forskellige fotoeksperimenter i de små rum på førstesalen ogkunst-videoerne i stueetagen lidt for løsrevne fra en overordnet mening, mens det lyserøde badekar-overloadi førstesalens store rum tværtimod virker fortænkt og for intimiderende. Artiklen fortsætter under billedet. Bearbejdningen af Norske Hus er udstillingens bedste udendørs element. Stoffets fjottede takeover af Hein Heinsens alvorstunge postmodernisme rammer præcis den mærkelige sprække, hvor kunsten vokser.Fold sammenLæs mereFoto: Hampus Berndtson. Heldigvis fortsætter udstillingen altså udenfor i parken, og her kommer multikunstneren Vibskovs flyvske fantasi langt mere til sin ret. Det er, som om han har brug for plads for at kunne udfolde sig. I parken er der dels en formation af mannequiner på hvidetrappestige-gyngeheste-både. De ligner på afstand noget fra »The Handmaid’s Tale«, uden at det vist helt er meningen. Men associationen til blomsterklædte kvinder, klynget op i lygtepæle, er stærk, skræmmende og nærværende. Desuden kan man besøge en mystisk transformationstunnel med orange akrylbånd og store lysende plastikballoner monteret med både lamper, elektronik og planter i en kommentar til fremtidens landbrug, biodiversitetskrisen, dr. Frankensteins laboratorium elleret-eller-andet! Men det er også ligemeget, hvad meningen er, for den er god nok – og så er alt OK. Bedst af det hele er dog indpakningen af den lille træhytte Norske Hus, hvor Henrik Vibskov går i dialog med Hein Heinsens og Torben Schønherrs meget spekulative projekt på en ligefrem og helt uforståelig måde, der med humor perfekt spejler det oprindelige projekts cool, filosofiske (post)modernisme. Det greb alene er hele billetprisen værd, og på mange måder vil jeg anbefale enhver besøgende at starte i parken. For med parkens vilde og udflippede installationer bliver bygningens lidt klemte indmad langt mere interessant, og Vibskovs rastløse hittepåsomhed får en scene, der passer til dens spændvidde. The Radish Arm Charm skal associere til fødevareproduktion, biodiversitetskrise, teknologiangst, fremmedgørelse, rumrejser eller noget, men det er en sjov ting.Fold sammenLæs mereFoto: Leif Bolding. Henrik Vibskov: Performative handlingerTil 15. november SophienholmNybrovej 401, 2800 Kgs. Lyngby Tirsdag-søndag 11-17. Torsdag 11-19 (1. november-29. februar 11-17).Helligdage 11-17 (dog lukket 24., 25. og 31. december samt 1. januar)Omvisning kl. 15 på udvalgte søndage ",
        "metadata": {
            "source": "https://www.berlingske.dk/design-mode-og-arkitektur/fem-stjerner-det-serioese-legebarn-henrik-vibskov-er",
            "image_url": "https://berlingske.bmcdn.dk/media/cache/resolve/image_x_large/image/134/1345615/23551372-topbillede.jpg",
            "publication_time": "Søndag d. 18. oktober 2020, kl. 11.57",
            "author": "Holger Dahl",
            "related_links": [],
            "attachments": []
        }
    }
}