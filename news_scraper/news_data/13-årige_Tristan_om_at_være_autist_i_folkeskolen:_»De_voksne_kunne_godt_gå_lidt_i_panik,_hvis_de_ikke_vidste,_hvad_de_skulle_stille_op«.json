{
    "version": "1.0",
    "document": {
        "id": 7866,
        "title": "13-årige Tristan om at være autist i folkeskolen: »De voksne kunne godt gå lidt i panik, hvis de ikke vidste, hvad de skulle stille op«",
        "content": "Det var ikke lykken, da Tristan Baustier begyndte sit skoleliv på en almindelig folkeskole. Hvor andre børn intuitivt lærer at navigere i skolegårdens komplekse, indforståede spilleregler og efterhånden kan sidde stille, reagerede Tristan anderledes. Han havde svært ved at være en del af undervisningen, og relationerne til de andre børn kom ikke let. For Tristan har nogle andre behov end de fleste børn. Derfor skiftede han kort efter til en specialskole, hvor han dog heller ikke trivedes. »Jeg er autist, og på min gamle skole gik der mange med ADHD, men de vidste ikke så meget om autisme,« fortæller Tristan Baustier og fortsætter: »De voksne kunne godt gå lidt i panik, hvis de ikke vidste, hvad de skulle stille op med et barn, der havde det svært.«  Det kaotiske undervisningsmiljø gik ikke bare ud over Tristans trivsel. Hans faglige udvikling led også, da han ofte måtte undervises hjemme eller simpelthen holde helt fri, fordi han ikke kunne klare at komme i skole. Derfor valgte hans forældre efter to år at trække ham ud af specialskolen, og lod ham starte hos Behandlingsskolerne, et privat behandlingstilbud der har en række skoler for børn, som folkeskolen og specialskolerne ikke kan hjælpe. Det skifte viste sig at gøre en verden til forskel.  »Det har været rigtig godt for mig, især fordi jeg kommer fra et sted, der ikke var så godt for mig. De voksne herovre har en meget bedre viden, så de kan gøre deres arbejde,« fortæller 13-årige Tristan, der igen er glad for at gå i skole. Dermed kan han forhåbentlig forlade skolen med folkeskolens afgangsprøve i hånden om få år. Så heldige kommer mange af hans tidligere klassekammerater på specialskolen ikke til at være. På de danske specialskoler det nemlig kun 13 procent af eleverne, der går op til alle deres eksamener. På Behandlingsskolerne ligger det tal på 83 procent, hvilket er sammenligneligt med de 86 procent af en almindelig folkeskoleklasse, der tager alle eksamener. De sidste tre år har Tristan gået på Fyrtårnet, der er en skole for normaltbegavede børn, der har vanskeligheder indenfor autismespektret. Fyrtårnet er den ældste af Behandlingskolernes ni dagskoler på Sjælland. Skolerne har forskellige fokusområder, men fælles for deres elever er, at de næsten alle har flere psykiatriske diagnoser og dårlige skoleoplevelser med i baggagen. Karaktermæssigt sakker skolen ikke voldsomt bagud, da eleverne kunne præstere et gennemsnit på 6,1. Det er cirka et karakterpoint lavere end gennemsnittet for folkeskolen og lidt over et karakterpoint højere end gennemsnittet for andre specialskoler.  »Vi har rigtig mange ansatte for hvert barn, og det er nødvendigt, for de børn vi får her, har prøvet alle mulige andre typer skoletilbud. De har simpelthen ikke kunne passe ind i den ramme, man har i normale skoler,« fortæller Christopher Moyell Juul, administrerende direktør for Behandlingsskolerne. I dag er 13-årige Tristan Baustier igen glad for at gå i skole, fordi de voksne har den fornødne viden til at tage hensyn til ham. Formanden for Landsforeningen Autisme, Heidi Thamestrup, kalder skolens resultater for »vildt imponerende« og tilføjer: »Det er lige netop det vi mangler alle vegne: De varme hænder, der både gider at have en relation til barnet, og som kan hjælpe barnet med at skabe en relation til de andre børn.«Fold sammenLæs mereFoto: Thomas Lekfeldt. På tværs af Behandlingsskolernes mange tilbud har de næsten 300 ansatte ansvar for omkring 350 elever. De arbejder ud fra, at der skal være en fastansat psykolog for cirka hvert tiende barn på skolen. Heidi Thamestrup, formand for Landsforeningen Autisme, kalder Behandlingsskolernes resultater for »vildt imponerende«. Hun er især imponeret over mængden af ansatte i forhold til elever. »Hold da op, det er godt. Det er lige netop det, vi mangler alle vegne: De varme hænder, der både gider have en relation til barnet og som kan hjælpe barnet med at skabe en relation til de andre børn,« siger Heidi Thamestrup. Et af Behandlingsskolernes kerneprincipper er, at eleverne ikke skal pakkes ind i vat, selv om der selvfølgelig skal tages hensyn til deres diagnoser. Der skal være en balancegang mellem at tilpasse miljøet til børnene og at tilpasse børnene til en verden uden for skolen. »Hvis du skal have en chance i det danske samfund i 2017, skal du have folkeskolens afgangsprøve. Uden den er dine chancer for at få en læreplads eller ungdomsuddannelse væsentligt forringet,« siger Christopher Moyell Juul og fortsætter: »Jeg synes godt, vi i Danmark kan være stolte af, at vi har et velfærdssamfund, hvor vi har råd til at hjælpe de her meget udsatte børn. Det ser man ikke i de fleste andre lande i verden. Der skal man have penge til at sende sit barn på sådan en skole.«  En anden elev, der gerne vil fortælle sin historie, er Maria, der dog ikke vil have sit fulde navn i avisen. Hun er 16 år gammel og går i 10. klasse på Behandlingsskolerne tilbud Polaris, der primært har elever med psykiske lidelser som angst, skizofreni, personlighedsforstyrrelser og depression. »Jeg havde et rigtig svært halvår i starten af 9. klasse, og hvis ikke skolen havde stået ved siden af med pædagogiske støtte, var jeg ikke kommet igennem alle mine prøver,« fortæller hun stolt. Før Maria startede på Behandlingsskolerne, følte hun sig meget ensom på grund af sin diagnose. Derfor har meget af hendes ophold på skolen ikke blot handlet om det faglige – men også om at arbejde med sig selv og at udvikle nogle redskaber til at tackle livet med en diagnose.  »Jeg har lært rigtig meget om at acceptere mig selv og min diagnose, selv om det kan lyde både svært og dumt. Alle der kommer til et sted som det her, går igennem en periode, hvor man tænker, at man bare er en freak, der sidder i lokale med alle de andre freaks,« siger hun og fortsætter: »Det er i hvert fald en følelse, der tit er gået igennem mit hoved. Den måde vi har arbejdet på, som om det ingenting betyder, har givet mig overskuddet til at acceptere, at jeg står i den her situation.«",
        "metadata": {
            "source": "https://www.berlingske.dk/indland/13-aarige-tristan-om-at-vaere-autist-i-folkeskolen-de-voksne-kunne-godt-gaa-lidt",
            "image_url": "https://berlingske.bmcdn.dk/media/cache/resolve/image_x_large/image/13/134224/18643882-bm.jpg",
            "publication_time": "Fredag d. 29. september 2017, kl. 10.30",
            "author": "Simon Freiesleben",
            "related_links": [],
            "attachments": []
        }
    }
}