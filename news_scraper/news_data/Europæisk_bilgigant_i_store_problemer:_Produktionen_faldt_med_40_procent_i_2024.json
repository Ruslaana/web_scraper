{
    "version": "1.0",
    "document": {
        "id": 21633,
        "title": "Europæisk bilgigant i store problemer: Produktionen faldt med 40 procent i 2024",
        "content": "Ikke siden 1950erne er der blevet produceret så få biler i Italien på de fabrikker, der tilhører Stellantis, som ejer bilmærker som Citroën, Peugeot, Fiat og Opel. Bilproduktionen i 2024 faldt med 37 procent, viser tal, som fagforeningen FIM-CISL har offentliggjort, og som dermed understreger den krise, som europæiske bilproducenter lige nu står i. Stellantis blev til, da Fiat-Chrysler og franske PSA-Peugeot i 2021 gik sammen med den italienske Fiat-milliardærfamilie Agnelli som største aktionær. Hele sidste år blev der produceret 475.090 biler på fabrikker i Italien – et betydeligt fald fra lige over 750.000 i 2023, skriver den britiske finansavis Financial Times og nyhedsbureauet Reuters. Produktionen af personbiler lå i 2024 på det laveste niveau siden 1956, altså 68 år, efter et fald på hele 46 procent. Stellantis, som har fem fabrikker i Italien, vil ikke kommentere tallene. Stellantis ersom de øvrige bilproducenter i Europa hår﻿dt økonomisk presseti den svære omstilling fra benzin- og dieselbiler til elbiler. Skiftet til og udviklingen af elbiler har været bekosteligt, når udviklingen og produktionen af benzin- og dieselbiler sideløbende skulle fortsætte, men mens elbilsalget fortsat eksploderede, betød det mindre. Gennem særligt det seneste år er elbilsalget så stoppet–i Europa ligefrem gået tilbage. Det sker på et tidspunkt, hvor kinesiske elbilproducenter har fået et godt tag i det europæiske bilmarked og dermed har sat sig på lige under ti procent af det samlede bilsalg.De kinesiske bilmærker er kommet til fadet– og købernes pengepunge – ved at kunne presse priserne, hvilket ifølge EU-Kommissionen er sket med ulovlig, kinesisk statsstøtte i ryggen. Derfor indførte EU i juli 2024 ekstratold på alle biler produceret i Kinaog importeret til Europa, hvilket rammer ikke blot kinesiske producenter men også europæiske bilmærker, der får biler fremstillet med billigere arbejdskraft i Kina. De sværere tiderhar fået også elbilpriserne til at styrtdykke, fordi producenterne ikke kan komme af med dem. Det er især kommet danskerne, som fortsat køber elbiler i stor stil, til gode. Der har været store protester, efter at Stellantis i december meddelte, at fabrikken i Luton i Storbritannien, hvor Vauxhall-varevogne produceres, vil blive lukket som led i en spareplan.Fold sammenLæs mereFoto: Chris Radburn/Reuters/Ritzau Scanpix. Stellantis fyrede i december uventet sin topchef, Carlos Tavares, som følge af problemerne, der har fået koncernen til af afskedige tusinder af italienske ansatte. Ifølge fagforeningen er produktionen på Stellantis' hovedfabrik i Torino gået hele 70 procent tilbage. Kun koncernens Maserati-fabrik i Modena i hjertet af Italiens »motordal«, klarede sig dårligere med et fald på 79 procent. Stellantis meldte dog i december ud, at man forpligter sig til at nå en produktion i Italien på en million biler i 2030, hvilket skal ske gennem nye investeringer på to milliarder euro (14,9 milliarder kroner) i 2025 i nye modeller på nogle af de italienske fabrikker. Den italienske premierminister Giorgia Meloni har i december meldt sig klar til at samarbejde med Stellantis, hvis man kan enes om at bevare arbejdspladser og undgå fabrikslukninger.  ",
        "metadata": {
            "source": "https://www.berlingske.dk/virksomheder/europaeisk-bilgigant-i-store-problemer-produktionen-faldt-med-40",
            "image_url": "https://berlingske.bmcdn.dk/media/cache/resolve/image_x_large_vertical/image/187/1875183/24864290-file-photo-a-stellantis-worker-stands-at-work-dur.jpg",
            "publication_time": "Mandag d. 06. januar 2025, kl. 13.22",
            "author": "Thomas Breinstrup",
            "related_links": [],
            "attachments": []
        }
    }
}