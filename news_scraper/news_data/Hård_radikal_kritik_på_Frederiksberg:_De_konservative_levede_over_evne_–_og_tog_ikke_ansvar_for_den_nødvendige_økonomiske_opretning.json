{
    "version": "1.0",
    "document": {
        "id": 14616,
        "title": "Hård radikal kritik på Frederiksberg: De konservative levede over evne – og tog ikke ansvar for den nødvendige økonomiske opretning",
        "content": "Som radikal viceborgmester og en del af det politiske flertal, der overtog ansvaret i 2022, er jeg nødt til at korrigere det billede, De Konservative forsøger at tegne. Da den grønne koalition (S, R, SF, EL) trådte til, overtog vi en kommune med økonomisk ubalance. Det skyldtes ikke kun udligningssystemet, men i høj grad også mange års underfinansiering og forsømt vedligehold af de kommunale bygninger og velfærdsområder, særligt på det specialiserede socialområde, familieområdet og folkeskolen. Kort sagt: Regningen fra fortiden var landet. Frederiksberg havde i årevis haft landets laveste skatteprocent. Det lyder måske godt i en CEPOS-overskrift, men virkeligheden var, at det konservative flertal levede over evne – og lod være med at tage ansvar for den nødvendige økonomiske opretning. Deres økonomiske linje var ganske enkelt ikke bæredygtig. Det efterlod os med meget lidt råderum og et akut behov for at handle. Vi har derfor været nødt til at tage svære, men nødvendige beslutninger. Vi har gennemført store besparelser, vi har arbejdet med effektiviseringer – og vi har som sidste udvej også ladet skatten stige. Det var ikke ønskværdigt, men nødvendigt, hvis vi både skal overholde lovgivningen og sikre balance mellem indtægter og udgifter – nu og i fremtiden. Det er derfor misvisende, når konservative profiler somMichael Brautsch,Anders StorgaardogClaus Wagenblast-Franckinsinuerer, at alt kunne være undgået, hvis blot man havde konkurrenceudsat og effektiviseret mere. De lavthængende frugter er for længst plukket, og vores administration er blandt de mest effektive i landet – målt både i udgifter pr. borger og i ressourceanvendelse. Samtidig overser kritikerne, at også De Konservative selv har erkendt nødvendigheden af en skattestigning – blot i en mindre skala. Det svarer til at komme for sent til festen og brokke sig over menuen. Ja, skatten er steget. Det er konsekvensen af at tage ansvar for en økonomi, der længe har haltet bagud. Det er ikke en nyhed, at udligningssystemet rammer Frederiksberg hårdt – men det er heller ikke nyt, at tidligere konservative borgmestre undlod at reagere. Havde de gjort det nødvendige i tide, havde vi stået et andet sted i dag. For Radikale Venstre er økonomisk ansvarlighed ikke et slogan – det er en forudsætning for, at vi kan investere i en grøn og bæredygtig by med velfærd og udvikling. Det kræver både rettidig omhu og ærlighed om, hvor vi står. Det skylder vi borgerne. Og det skylder vi fremtidens Frederiksberg. Lone Loklindt er 1. viceborgmester og rådmand i Frederiksberg Kommune (R) ",
        "metadata": {
            "source": "https://www.berlingske.dk/kommentarer/haard-radikal-kritik-paa-frederiksberg-de-konservative-levede-over",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913754/24935977-lone-loklindt-fotograferet-p-gammel-kongevej-p.jpg",
            "publication_time": "Onsdag d. 23. april 2025, kl. 11.55",
            "author": null,
            "related_links": [],
            "attachments": []
        }
    }
}