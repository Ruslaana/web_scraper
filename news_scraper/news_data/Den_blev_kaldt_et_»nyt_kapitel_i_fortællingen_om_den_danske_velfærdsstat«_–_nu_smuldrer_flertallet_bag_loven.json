{
    "version": "1.0",
    "document": {
        "id": 13436,
        "title": "Den blev kaldt et »nyt kapitel i fortællingen om den danske velfærdsstat« – nu smuldrer flertallet bag loven",
        "content": "Partierne forlader skuden. Der er ikke længere flertal bag Socialdemokratiets version af en »velfærdslov«. Under valgkampen i 2019 var det et af Mette Frederiksens store salgsnumre at sikre milliarder til fremtidens velfærd. Og det bakkede en lang række partier – blandt andet Venstre – umiddelbart op om. Socialdemokratiets såkaldte velfærdslov skulle sikre, at der i fremtiden tilføres de nødvendige milliarder til velfærdsområdet i takt med, at der ventes at komme flere børn og ældre i Danmark – også kaldet det demografiske træk. Regeringens lovforslag blev for nylig sendt i høring. Lovforslaget er af finansminister Nicolai Wammen (S) blevet kaldt et »nyt kapitel i fortællingen om den danske velfærdsstat«. Men det nye kapitel er allerede truet, da Venstre er kommet medto ultimative kravtil loven, mens både Dansk Folkeparti og Radikale Venstre nu også siger, at man ikke vil stemme for lovforslaget, som det foreligger. Dansk Folkepartis formand, Kristian Thulesen Dahl, mener ikke, at regeringens forslag til en velfærdsreform er andet end »symbolpolitik«, da den reelt ikke lægger op til, at man fra Christiansborg kan sikre, at pengene, der tildeles kommunerne, faktisk går til velfærd.Fold sammenLæs mereFoto: Henning Bagger/ Ritzau Scanpix. »Regeringen har sendt et meget primitivt lovforslag i høring, som bærer præg af at være symbolpolitik i anledning af kommunalvalgkampen. Men det er alene et forslag om, at vi hvert år skal bruge flere penge, mens der intet er i lovforslaget, som sikrer, at pengene rent faktisk bruges på velfærd,« siger Dansk Folkepartis formand, Kristian Thulesen Dahl. Radikale Venstre agter også at stemme mod forslaget, meddeler politisk ordfører, Andreas Steenberg, i et skriftligt svar. Han har dog helt andre argumenter end Dansk Folkeparti: »De Radikale er for at styrke vores velfærd, især på børne- og ungeområdet. Det kræver, at der er råd til det, og at der er mennesker i økonomien til at udføre velfærd og arbejde i erhvervslivet. Som det ligger nu, er velfærdsloven bare symbolpolitik, fordi den ikke medfører noget af det ovenstående.« Venstre har allerede præsenteret to ultimative krav til velfærdsloven. I etinterview med Berlingskeudtalte Venstres formand, Jakob Ellemann-Jensen, op til Folketingets åbning, at den økonomiske vækst – målt ved bnp – som minimum altid skal være lige så stor som det demografiske træk. Sker det ikke, kan regningen for det demografiske træk ikke betales, sagde V-formanden. Derudover kræver Venstre, at regeringen accepterer at skrive et skattestop ind i loven, således at ingen skatter kan hæves for at betale velfærdsregningen. De to krav fikSocialdemokratiet og dens røde støttertil at kritisere Venstre for at løbe fra det velfærdsløfte, Lars Løkke Rasmussen gav under valgkampen i 2019, da Socialdemokratiet fremlagde velfærdsloven. Her ville Socialdemokratiet have Folketinget til at garantere, at man fremover afsætter de ekstra milliarder til den offentlige sektor, som flere børn og flere ældre kræver. Socialdemokratiet ville med loven »binde« Venstres daværende formand, Lars Løkke Rasmussen, »til masten«, så han ikke kunne løbe fra sit velfærdsløfte efter valgkampen i 2019. Her havde han lovet, at Venstre frem mod 2025 ville bruge 69 milliarder kroner mere på velfærd for at imødekomme det demografiske træk. I valgkampen 2019 fyldte fremtidens velfærd en hel del. Venstres daværende formand, Lars Løkke Rasmussen, lovede blandt andet 69 milliarder frem mod 2025 for at imødekomme det demografiske træk, mens Mette Frederiksen (S) fremlagde tankerne bag den velfærdslov, regeringen nu har sendt i høring.Fold sammenLæs mereFoto: Mads Claus Rasmussen/Ritzau Scanpix. Dansk Folkeparti er tilhængere af intentionen bag velfærdsloven, men er ingenlunde tilfredse med forslaget. Kristian Thulesen Dahl forklarer, at partiet går ind for, at der skal være en realvækst i den offentlige sektor, fordi der løbende kommer flere danskere over 80 år, hvoraf mange har brug for pleje og omsorg. »Men vi har desværre set talrige eksempler på, at vi øger udgifterne for at hjælpe de ældre, hvor vi bagefter kan se, at pengene er endt andre steder i kommunernes budgetter. Hvis velfærdsloven skal give mening, skal vi have en langt mere håndfast implementering, hvor vi sikrer, at pengene rent faktisk går til velfærd,« siger han. Kan det ikke være svært at lave sådan en model uden at sætte det kommunale selvstyre ud af kraft? »Jo, men det er også derfor, at det Socialdemokratiske lovforslag let ender i afdelingen for symbolpolitik,« siger Kristian Thulesen Dahl. Socialdemokratiets politiske ordfører, Christian Rabjerg Madsen, mener, at partiets forslag til en velfærdslov hænger sammen med velfærdsforliget fra 2006, hvor VK-regeringen sammen med Socialdemokratiet, Radikale Venstre og Dansk Folkeparti blandt andet hævede pensionsalderen for at betale fremtidens velfærd. »Den aftale er den primære årsag til, at den danske økonomi er overholdbar, og at det nu er muligt at komme med dette velfærdsløfte,« siger Rabjerg Madsen om velfærdsloven. Kan I reelt sikre, at velfærdsloven også garanterer mere velfærd? »Ja. En forudsætning for, at vi kan levere god velfærd i kommuner, regioner og stat, er, at pengene følger med, når vi bliver flere børn og ældre. Men vi har også en opgave i at sikre, at der er nogle rammer for velfærdsgerningen ude i frontlinjen, så vi kan levere god omsorg.« Er der ikke en risiko for, at velfærdsloven ender som symbolpolitik, hvis pengene ender med at gå til flere konsulenter, pressemedarbejdere og DJØF'ere ude i kommunerne? »Vi lægger ikke op til at ændre ved det kommunale selvstyre, men der muligheder for at aftale forskellige indsatser med kommunerne, og det har vi jo gjort helt konkret ved at aftale besparelser på konsulenter.« Er det ikke modsigende, at du på den ene side siger, at I har fuld tiltro til det kommunale selvstyre, mens I samtidig er nødt til at indgå aftaler om, at kommunerne ikke bruger pengene på konsulenter? »Det mener jeg ikke, for en del af det kommunale selvstyre er jo, at man hvert år aftaler den økonomiske ramme med staten, og i den forbindelse er det helt almindeligt at lave aftaler, som at kommunerne bruger færre penge på konsulenter mod at prioritere den nære velfærd mere.« »Det er helt fair, at de borgerlige ikke ønsker at bruge så mange penge på velfærd, som vi gør. Men hvis man kalder det symbolpolitik, synes jeg, man skulle læse udspillet en gang til.« Socialdemokratiets politiske ordfører, Christian Rabjerg Madsen, (tv.) mener, at Venstres ultimative krav til velfærdsloven er et udtryk for, at partiet nu flygter fra løftet i valgkampen 2019 om at sikre finansieringen af fremtidens velfærd.Fold sammenLæs mereFoto: Søren Bidstrup. Men det er vel ikke helt rigtigt at sige, at Venstre ikke vil bruge pengene? De vil vel bare sikre, at pengene er der, før de bruges? »Nej, det mener jeg ikke. Jeg mener, at deres ultimative krav er en undskyldning for at flygte fra et valgløfte. Argumentet om, at pengene skal være der først, strider jo mod realiteterne, fordi vi netop lavede velfærdsaftalen i 2006, hvor vi bad danskerne om at arbejde mere.« Der er kritik fra blå blok af, at hvis man ikke bakker op om Socialdemokratiets forståelse af velfærd, så er man imod velfærd. Mener I det? »De borgerlige må stå på mål for deres prioriteringer. De underprioriterede velfærden hvert eneste år uden undtagelse, da de var i regering sidst. De ønskede i stedet at give nogle betydelige skattelettelser,« siger Christian Rabjerg Madsen. Han henviser tilfolderenom de »ti fremskridt for Danmark«, som Socialdemokratiet præsenterede i august. Her fremgår det – med henvisning til Finansministeriets årlige Økonomiske Redegørelse – at væksten i det offentlige forbrug hvert år under VLAK-regeringen var mindre end væksten i det demografiske træk, mens det modsatte er tilfældet for S-regeringen i 2020 og 2021. Landets største arbejdsgiverorganisationer, Dansk Industri (DI) og Dansk Erhverv, har for nylig udtryktstor bekymringfor konsekvenserne af Socialdemokratiets forslag til en velfærdslov. Således har Lars Sandahl Sørensen, direktør i DI, blandt andet kaldt grundtanken i velfærdsloven for »oldnordisk« og »uambitiøs«, da den fokuserer rent på udgifter frem for »omstilling, innovation og nytænkning«. Også i den liberale tænketank CEPOS har cheføkonom Mads Lundby Hansen udtrykt bekymringer ved velfærdsloven. Dels risikerer forslaget at kollidere med budgetloven, der forbyder den siddende regering at arbejde med et budgetunderskud på mere end en halv procent af bnp, mener han. I 2020, hvor økonomien naturligvis var præget markant af covid-19-pandemien, endte det offentlige underskud kun med at være 1,1 procent af bnp. I 2019 lød tallet på 3,8 procent i overskud, viser tal fra Danmarks Statistik. Det demografiske træk på det offentlige forbrug er i gennemsnit 0,6 procent om året frem mod 2030, viser tal fra Finansministeriet ifølge CEPOS. Mette Frederiksen har tidligere afvist, at budgetloven skaber problemer for velfærdsloven, fordi dansk økonomi er sund, og »skulle der indtræffe en ny økonomisk krise, så ville vi jo under alle omstændigheder være tvunget til at revurdere den økonomiske politik,« som hun sagde. Mads Lundby Hansen, der selv har en baggrund i Venstre, frygter, at velfærdsloven vil presse udgifterne op, og han er derfor »delt« i sit syn på Venstres ultimative krav. »På den ene side er det ærgerligt, at partiet vil tilslutte sig en velfærdslov under nogen omstændigheder. På den anden side er det positivt, at man vil binde sig til masten, så man tvinger sig til per automatik at gennemføre vækstreformer.« FAKTAS-regeringens velfærdslovRegeringen sendte for nylig sit lovforslag om velfærdsloven i høring.Loven skal pålægge politikerne altid som minimum at lade de offentlige udgifter stige lige så meget som det såkaldte demografiske træk, der er en teknisk betegnelse for det pres på velfærden, som opstår i takt med, at der kommer flere ældre og børn.Regeringen lægger ikke op til, at pligten skal gælde i »exceptionelle situationer« såsom alvorlige tilbageslag i økonomien uden for statens kontrol.Regeringen lægger heller ikke op til, at alle de offentlige sektorer skal have en vækst i bevillingerne, der svarer til det demografiske træk. Den specifikke prioritering skal altså stadig tages fra år til år.FOLD UD Regeringen sendte for nylig sit lovforslag om velfærdsloven i høring. Loven skal pålægge politikerne altid som minimum at lade de offentlige udgifter stige lige så meget som det såkaldte demografiske træk, der er en teknisk betegnelse for det pres på velfærden, som opstår i takt med, at der kommer flere ældre og børn. Regeringen lægger ikke op til, at pligten skal gælde i »exceptionelle situationer« såsom alvorlige tilbageslag i økonomien uden for statens kontrol. Regeringen lægger heller ikke op til, at alle de offentlige sektorer skal have en vækst i bevillingerne, der svarer til det demografiske træk. Den specifikke prioritering skal altså stadig tages fra år til år.",
        "metadata": {
            "source": "https://www.berlingske.dk/politik/den-blev-kaldt-et-nyt-kapitel-i-fortaellingen-om-den-danske-velfaerdsstat",
            "image_url": "https://berlingske.bmcdn.dk/media/cache/resolve/image_x_large/image/147/1478488/23903144-slor.jpg",
            "publication_time": "Mandag d. 25. oktober 2021, kl. 06.53",
            "author": "Emil Bo Rask",
            "related_links": [],
            "attachments": []
        }
    }
}