{
    "version": "1.0",
    "document": {
        "id": 10152,
        "title": "Juraprofessor Ditlev Tamm: Danske domstole forstod ikke det system, som de tyske krigsforbrydere stod for",
        "content": "Det er i disse dage 80 år siden, at Anden Verdenskrig ophørte og dermed også den tyske besættelse af Danmark. Jeg er selv i født 1946 og har derfor ikke selv oplevet Befrielsen, men tæller jeg ni måneder tilbage fra min fødselsdag 7. marts 1946, kan jeg da regne ud, at befrielsesdagenes opstemthed næppe har været helt uden betydning. Jeg er da også ret optaget af Besættelsen og efterkrigsårene. I 1984 udgav jeg en bog om det, vi sædvanlig kalder retsopgøret efter Besættelsen. I det sidste års tid har jeg skrevet på en ny version, kortere og friskere – synes jeg selv – og beregnet for en ny generation, for hvem besættelsestiden er rigtig historie ligesom Napoleon, romerne og krigen i 1864. Så den tid har aldrig rigtig været ude af min erindring. Det interessante ved at skrive om det samme emne med 40 års mellemrum er at opdage, at selv om tid og emne er det samme, så forskyder perspektiverne sig. I 1984 betragtede vi opgøret med landssvigerne eller dem på den forkerte side af stregen som et nationalt opgør på lige fod med tilsvarende opgør i andre besatte lande såsom Norge, Frankrig, Belgien og Holland. I dag er det anderledes. Europa og verden har siden været igennem en lang række opgør med fascistiske diktatorer, med militærstyre, med kommunismen, med Apartheid, som har krævet et »overgangsopgør«, så man kunne begynde på en frisk. Opgøret efter Besættelsen var et sådant overgangsopgør, og derfor vil jeg i dag helst blot tale om opgøret, så vi undgår fornemmelsen af, at det bare handlede om lov og ret. Jeg var i årene op til udgivelsen af min bog i 1984 en ung, måske lidt naiv jurist, der troede på, at det danske retssystem grundlæggende byggede på retfærdighed, juridisk kompetence og fornuft. Men jeg opdagede, at det danske retsvæsens måde at gribe opgøret efter Besættelsen an på tværtimod viste manglende evne til prioritering af sager, manglende konsekvens og manglende internationalt udsyn. Det gav mig et langt mere kritisk syn på myndigheder, magt og ret, som ikke er blevet bedre med tiden. Beskæftigelsen med opgøret blev min befrielse for overdreven autoritetstro eller tro på systemet. I 1945 og endnu i 1984 accepterede vi fortællingen om to sammenhængende fortællinger; den officielle samarbejdspolitik, som reddede Danmark fra fysisk ødelæggelse, og en modstandsbevægelse, som aktivt var med til at skaffe Danmark en plads blandt de allierede. Med den viden, vi i dag har om Det Tredje Riges Tyskland, om holocaust og krigsforbrydelser, står modstandspositionen klarere og klarere som det standpunkt, der fortjener anerkendelse, mens den officielle samarbejdspolitik virker som magelighed og mangel på evne og lyst til at se ud over landets grænser og forstå, hvad krigen handlede om. Vi lod andre kæmpe, helt på samme måde som dele af dagens velfærdsstat er opbygget på midler sparet ved svigt af ansvar for landets sikkerhed og en fortrøstning om, at USA nok skulle klare det for os, hvis noget skulle hænde. Under opgøret efter Besættelsen gik det ikke rigtig op for danske domstole, hvad det egentlig var for et system, som de tyske krigsforbrydere stod for. En af myterne var, at den tyske rigsbefuldmægtigede, Dr. Werner Best, som i virkeligheden var en glødende nazist og nøglefigur i opbygningen af det hemmelige tyske politi, var »en god mand for Danmark«, og han slap med en kort fængselsstraf. En særlig del af opgøret handlede om, at politikerne løb fra ansvaret på samme måde, som danske politikere i dag nægter at påtage sig et ansvar for at have demonteret Forsvaret, som nu er rigtig dyrt at bygge op igen. Besættelsen og opgøret bagefter handlede rigtig meget om at slippe billigst muligt og om ikke at tage ansvar. En lidt trist konklusion, som desværre er lærerig også i dagens Danmark. Ditlev Tamm er juraprofessor emeritus, forfatter og debattør ",
        "metadata": {
            "source": "https://www.berlingske.dk/kommentatorer/juraprofessor-ditlev-tamm-danske-domstole-forstod-ikke-det-system",
            "image_url": "https://berlingske.bmcdn.dk/media/cache/resolve/image_x_large/image/191/1918765/24945605-det-interessante-ved-at-skrive-om-det-samme-emne.jpg",
            "publication_time": "Onsdag d. 07. maj 2025, kl. 10.09",
            "author": "Ditlev Tamm",
            "related_links": [],
            "attachments": []
        }
    }
}