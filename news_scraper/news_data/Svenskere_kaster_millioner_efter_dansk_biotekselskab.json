{
    "version": "1.0",
    "document": {
        "id": 13907,
        "title": "Svenskere kaster millioner efter dansk biotekselskab",
        "content": "Med 20 millioner svenske kroner i pengekassen er det danske biotekselskab Oncology Venture klar til at kaste sig ind i tilværelsen som børsnoteret selskab i Sverige. De svenske investorer har været sultne efter at komme ombord i den danske biotekaktie, da der blev afgivet ordrer for 78 mio. svenske kroner, hvilket var næsten fire gange mere end målsætningen. Det danske biotekselskabs aktie handles første gang onsdag i næste uge på den svenske minibørs Aktietorget. I spidsen for Oncology Venture står serieiværksætteren Peter Buhl Jensen, der har en fortid som direktør for biotekselskabet Topotarget, som var børsnoteret i København indtil en fusion med et fransk selskab i 2014.  Peter Buhl Jensen glæder sig over, at han nu kan byde mere end 1300 svenske investorer velkommen i Oncology Venture. Han ville gerne have rejst pengene i Danmark, men i modsætning til Sverige er der ikke meget liv i minibørserne herhjemme. »Vi ville gerne have rejst pengene i Danmark, hvis der havde været liv i First North, men der skal jo være et marked for aktien. First North i Danmark startede med nogle svage virksomheder, som har givet børsen et dårligt ry. I dag er der vel 10-12 virksomheder tilbage. Hvis du kigger på Sverige, er der jo hundredvis af virksomheder i First North,« siger Peter Buhl Jensen. Han peger på, at der i Sverige findes en helt anden investeringslyst, når det gælder selskaber i den lidt mindre kategori. »I Sverige er der stor interesse for den type aktier. Der er stor forskel på Danmark og Sverige på det her område. I small cap i Danmark er det næsten umuligt at få ørenlyd. Der findes en dundrende interesse for de største. Og mange tænker: Hvorfor gå længere end Novo Nordisk? Der er det helt anderledes med svenskerne,« siger Peter Buhl Jensen. Oncology Ventures forretningsmodel består kort fortalt i, at selskabet vil give kasseret kræftmedicin en ekstra chance. Virksomhedens hemmelige »genoplivelsestrick« er den såkaldte drug response predictor-teknologi, der blev opfundet af den danske matematikprofessor Steen Knudsen. Med den teknologi i hånden vil Oncology Venture genoptage udviklingen af lægemiddelkandidater, der tidligere har vist en vist effekt i forsøg uden dog at komme igennem myndighedernes nåleøje. Det handler om at påvise, at kuldsejlede kræftlægemidler virker, hvis patientens kræft har særlige gener.  Det danske selskab har store planer for fremtiden og satser på at få fem kræftmidler i pipelinen inden for de næste tre år. Med en samlet pengekasse på godt og vel 20 mio. kr. er der et stykke vej til at få drømmen udlevet, men det er helt efter planen, forklarer Peter Buhl Jensen. Finansieringen i Oncology Venture er nemlig stykket sammen som en salgs step by step-model. Jo bedre resultater selskabet kan fremvise, jo flere penge kan Peter Buhl Jensen og hans folk rejse på børsen, lyder planen. »Det er en ny måde at tænke biotek på. Vores aktionærer skal være tilfredse med det her, det vil sige, at vi laver en kapitalrejsning og lover, at der kommer flere. Det kommer til at ske efterhånden, som vi skal bruge pengene og i takt med, at vi når vores resultater,« siger Peter Buhl Jensen. FAKTAFakta om minibørserMange lande har efterhånden fået minibørser, der fungerer som markedsplads for virksomheder, der ligger under smallcap-segmentet.Fidusen er, at de lovbestemte tilsynsregler giver potentielle investorer en garanti for en vis indsigt i de noterede virksomheder. Den indsigt skal gøre det mere tillokkende at blive investor. Minibørserne opererer under mindre stramme regler og med langt lavere omkostninger.I Danmark er der to minibørser: Nasdaq OMX First North Danmark og GXG Markets – sidstnævnte hed tidligere Dansk AMP. Begge var særdeles omtalte midt i forrige årti, men finanskrisens indtog tog luften ud af dem.I Sverige er der tre minibørser. Aktietorget, Nordic MTF og den svenske gren af First North. De har alle medvind, men de er også begunstiget af anderledes rammevilkår, en stærkere svensk økonomi og ikke mindst en tradition for at private investerer i aktier.Kilder: Nasdaq, GXG, AktietorgetFOLD UD Mange lande har efterhånden fået minibørser, der fungerer som markedsplads for virksomheder, der ligger under smallcap-segmentet. Fidusen er, at de lovbestemte tilsynsregler giver potentielle investorer en garanti for en vis indsigt i de noterede virksomheder. Den indsigt skal gøre det mere tillokkende at blive investor. Minibørserne opererer under mindre stramme regler og med langt lavere omkostninger. I Danmark er der to minibørser: Nasdaq OMX First North Danmark og GXG Markets – sidstnævnte hed tidligere Dansk AMP. Begge var særdeles omtalte midt i forrige årti, men finanskrisens indtog tog luften ud af dem. I Sverige er der tre minibørser. Aktietorget, Nordic MTF og den svenske gren af First North. De har alle medvind, men de er også begunstiget af anderledes rammevilkår, en stærkere svensk økonomi og ikke mindst en tradition for at private investerer i aktier. Kilder: Nasdaq, GXG, Aktietorget At flere og flere danske biotekselskaber vender ryggen til det danske børsmarked og i stedet søger lykken i udlandet, ærgrer den danske biotek-direktør. Han ser en klar tendens til, at danske biotekselskaber i stigende grad søger mod lande som Norge, Sverige og USA. »Dansk biotek står super stærkt, men mange selskaber søger jo væk. Jeg synes, at det er meget ærgerligt, for det er jo altså det, vores børn skal leve af,« siger Peter Buhl Jensen.",
        "metadata": {
            "source": "https://www.berlingske.dk/virksomheder/svenskere-kaster-millioner-efter-dansk-biotekselskab",
            "image_url": "https://berlingske.bmcdn.dk/media/cache/resolve/image_x_large/image/22/221020/9837063-peter-buhl-jensen.jpg",
            "publication_time": "Torsdag d. 16. juli 2015, kl. 16.55",
            "author": "Thomas Mikkel Mortensen",
            "related_links": [],
            "attachments": []
        }
    }
}