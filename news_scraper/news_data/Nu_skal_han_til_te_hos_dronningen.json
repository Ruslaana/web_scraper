{
    "version": "1.0",
    "document": {
        "id": 17288,
        "title": "Nu skal han til te hos dronningen",
        "content": "Nick Griffin, den kontroversielle leder af det britiske nationalistiske parti BNP, vil gøre debut på de bonede gulve, når han tager til te hos dronningen. Trods protester insisterer den højreekstreme partileder på at dukke op til dronning Elizabeths årlige teselskab for prominente britiske personligheder. I 2009 blev Griffin valgt til EU-Parlamentet, og det giver automatisk adgang til den royale havefest ved Buckingham Palace. - Hoffet har gjort det meget klart, at de ikke vil diskriminere noget valgt parlamentsmedlem, og jeg synes, det er det rigtige at gøre, så det er der intet pinligt i, siger han til britisk morgen-tv. Sidste år blev BNP-lederen inviteret med af en partikollega, der selv kom med via sit sæde i Londons byråd. Nick Griffin endte dog med at melde afbud efter enormt pres på partikollegaen fra organisationer, medier og Londons borgmester. Blåstempling? Antiracistiske organisationer frygter, at Nick Griffins deltagelse i den royale havefest med 8000 deltagere vil legitimere hans højreekstreme, nationalistiske synspunkter. Disse blev blandt andet dokumenteret i en BBC-dokumentar fra 2004. Her afslørede skjulte kameraoptagelser fra partimøder en stærkt racistisk stemning, hvor vold mod etniske minoriteter både var accepteret og i visse tilfælde noget, man pralede af. BNP har ingen medlemmer af det britiske parlament, men har siden 2009 haft to sæder i EU-Parlamentet. /ritzau/AFP",
        "metadata": {
            "source": "https://www.berlingske.dk/internationalt/nu-skal-han-til-te-hos-dronningen",
            "image_url": "https://berlingske.bmcdn.dk/media/cache/resolve/image_x_large/image/45/455569/2853855-britain.jpg",
            "publication_time": "Torsdag d. 22. juli 2010, kl. 12.52",
            "author": null,
            "related_links": [],
            "attachments": []
        }
    }
}