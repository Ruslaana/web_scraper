{
    "version": "1.0",
    "document": {
        "id": 7406,
        "title": "Jyske Bank skal skaffe 3,8 mia. kr. til Basel-krav",
        "content": "Jyske Bank skal skaffe 3,8 mia. kr. for at leve op til de strammere regler, som Basel-komitéen lancerede sent torsdag. Det ser banken ifølge administrerende direktør Anders Dam ikke som et problem. »Vi har regnet på det her, og Jyske Bank mangler kun 3,8 mia. kr., hvis vi forestiller os, at det skulle indføres i morgen, og vi fastholder vores kapitalmålsætning på 17,5 pct. De penge bør vi snildt kunne tjene i de kommende år,« siger Anders Dam til Finans. Da de nye stramninger skal indføres over en femårig periode fra 2022 er der tid nok. Jyske Bank har en målsætning om, at banken vil være helt på plads med sin kapital allerede 1. januar 2022. »Så vi har fire hele år til at tjene det ind. Det betyder, at vi med en normalindtjening kan spare de 3,8 mia. kr. op, og samtidig har vi plads til at betale normalt udbytte, og vi har plads til vækst,« siger Anders Dam.  Selv om Jyske Bank ikke får problemer med at komme på plads, påpeger Anders Dam over for Finans, at erhvervsminister Brian Mikkelsen (K) selv kan gøre meget for den danske finanssektor i forhold til den nye regulering uden at spørge i Bruxelles. Brian Mikkelsen har været ude at sige, at han vil kæmpe en kamp i EU for at få lempet reguleringen, men det behøver han ikke kun at gøre ifølge Anders Dam. Ministeren har to nationale stilleskruer, han kan dreje på.  Han henviser til, at de store banker - som er så store, at det bliver et problem for hele samfundet, hvis de krakker - skal have en ekstra økonomisk buffer. Den kaldes en sifi-buffer. »Den danske sifi-buffer er blandt de absolut højeste i Europa. Det er muligt at reducere den til et niveau svarende til det europæiske gennemsnit,« siger Anders Dam. Det andet håndtag kaldes for en søjle II-buffer. Det er en slags ekstra økonomisk stødpude, som Finanstilsynet kræver, at de enkelte banker og realkreditselskaber skal have. »Den buffer dækker langt hen ad vejen de samme risici, som de nye Basel-stramninger skal dække. Derfor er der mange steder i Europa en forventning om, at søjle II-kravet reduceres,« siger Anders Dam til Finans. Hvis ministeren skruede moderat på de to knapper, så vil kravene i Danmark komme ned på et niveau, som ville gøre, at Jyske Bank ifølge Anders Dam allerede nu ville være på plads i forhold til de nye Basel-krav. /ritzau/FINANS",
        "metadata": {
            "source": "https://www.berlingske.dk/virksomheder/jyske-bank-skal-skaffe-38-mia.-kr.-til-basel-krav",
            "image_url": "https://berlingske.bmcdn.dk/media/cache/resolve/image_x_large/image/5/56498/19376924-jyske-bank.jpg",
            "publication_time": "Fredag d. 08. december 2017, kl. 15.54",
            "author": null,
            "related_links": [],
            "attachments": []
        }
    }
}