{
    "version": "1.0",
    "document": {
        "id": 3327,
        "title": "Tre forskellige steder skrev kandidat for Nye Borgerlige, at tragedien i Field’s var terror, der skyldtes indvandring",
        "content": "Det var mandagen efter, at et masseskyderi søndag eftermiddag havde rystet Danmark i sin grundvold. Politiet havde gjort det klart, at en 22-årig etnisk dansk mand stod bag. Og at de ikke havde nogen grund til at tro, at der var tale om terror, selvom de endnu ikke kunne sige noget om motivet for angrebet, der kostede tre mennesker livet og sendte yderligere fire på hospitalet. Men den konklusion fra politiet var Jan Bigum Warming tilsyneladende ikke helt enig i. Han er byrådskandidat i Guldborgsund Kommune for Nye Borgerlige, og selvom han anerkendte, at motivet for angrebet endnu var ukendt, kom han på sin Facebook-profil med et bud. »Som det altid er tilfældet med terror, skyldes det nok, at mennesker med forskellige verdenssyn støder sammen,« skrev Jan Bigum Warmingklokken 10.23 mandag formiddag. Altså efter atpolitiet havde meldt ud, hvad de mente at videom angrebet og personen bag det. Hvis man er i tvivl om, hvad Jan Bigum Warmings ord betyder, havde han allerede aftenen før i en kommentar forsøgt at forklare, hvordan det hang sammen. »Vi har via slap indvandringspolitik igennem mange år skabt spændinger mellem befolkningsgrupper, som nu resulterer i, at de skyder mod hinanden. Det er lige meget, hvem der trykker på aftrækkeren, det er politikernes ansvar, at integrationen ikke har virket. Blandt andet fordi der er lukket alt for mange indvandrere ind, i forhold til hvor hurtigt de kunne integreres,« skrev han i en kommentar på Facebook. Politiet havde og har på intet tidspunkt meldt noget ud om, at angrebet skulle være rettet mod specifikke befolkningsgrupper. I en anden Facebook-kommentar, der senere er blevet fjernet, til et opslag fra Ekstra Bladet skriver Jan Bigum Warming, at »naive politikere har ødelagt vores ellers trygge samfund«. »Der skal ryddes op, og vi skal ikke have flere indvandrere ind, før vi har fået styr på dem, der allerede er her,« fortsætter han i samme kommentar. Berlingske har via flere forskellige kanaler forsøgt at få en kommentar fra Jan Bigum Warming, men han er ikke vendt tilbage på henvendelserne. Han har dog onsdag skreveti et opslag på Facebook, at hans kommentar om angrebet i Field’s »kunne misforstås« på sådan vis, at han tillagde indvandringen ansvaret for angrebet. Det er uvist, hvilken af de tre kommentarer eller opslag, han hentyder til. Jan Bigum Warming skriver dog, at han havde formuleret sig forkert og »var for tidligt ude«, idet der ikke var noget, der tydede på, at angrebet var politisk motiveret. Nye Borgerliges politiske næstformand, Peter Seier Christensen, siger til Berlingske, at Jan Bigum Warming har fået en advarsel. »Man skal lade være med at udtale sig om tingene, når man ikke ved, hvad der er foregået endnu. Det skal man selvfølgelig lade være med,« siger Peter Seier Christensen til Berlingske. Peter Seier Christensen hæfter sig ved, at Jan Bigum Warming nu har været ude og beklage, at han var for hurtig på aftrækkeren. Jan Bigum Warming skriver, at hans opslag kunne misforstås, men han har jo været meget klar i mælet i flere forskellige kommentarer og opslag om, at han mente, at indvandringen spillede en rolle. »Han skriver, at det er på grund af indvandrere, og at der er nogle spændinger i samfundet, som er baggrunden for det, der er sket. Og det er selvfølgeligt faktuelt forkert. Det skal man lade være med at skrive.« Han skriver også, at Danmark igen har været udsat for et terrorangreb. Det er ikke søndag aften, men mandag formiddag, hvor politiet for længst har sagt, at de ikke havde nogen grund til at tro, at der var tale om terror. Hører det nogen steder hjemme i Nye Borgerlige? »Nej selvfølgelig skal han ikke sige, at der er tale om et terrorangreb, når der ikke er tale om et terrorangreb.« Det gør han, efter at Danmark aftenen før er blevet ramt af det største masseskyderi i mange år. »Absolut. Man skal ikke sige sådan noget, når man ikke ved, at det er et terrorangreb. Når man taler om det, er man med til at skabe yderligere spændinger.« I har tidligere benyttet jer af eksklusion i lignende sager. Hvorfor ikke gøre det her? »Vi kommer ikke til at foretage os yderligere i den her sag, efter at han har beklaget det. Der kommer ikke til at være en eksklusion her, men vi benytter os af eksklusion, når det er på sin plads.« Det er en af de største tragedier i Danmark i lang tid, og Jan Bigum Warming går direkte ud og skriver flere steder, at det handler om indvandring stik imod, hvad Rigspolitiet siger. Hvad skal man overhovedet sige eller skrive for at blive ekskluderet fra Nye Borgerlige? »Det vurderer vi fra sag til sag, men i det her tilfælde mener vi, at den klare undskyldning, for at han har sagt, som han har sagt, er nok,« siger Peter Seier Christensen.",
        "metadata": {
            "source": "https://www.berlingske.dk/politik/tre-forskellige-steder-skrev-kandidat-for-nye-borgerlige-at-tragedien-i",
            "image_url": "https://berlingske.bmcdn.dk/media/cache/resolve/image_x_large/image/156/1568633/24143951-.jpg",
            "publication_time": "Onsdag d. 06. juli 2022, kl. 17.45",
            "author": "Rasmus Bragh Schulz",
            "related_links": [],
            "attachments": []
        }
    }
}