{
    "version": "1.0",
    "document": {
        "id": 22414,
        "title": "Museer skal have kuratoriske nosser til at vise historisk faktuelle bryster",
        "content": "Koldkrigsmuseum Stevnfortet skal til at indrette kommandocentralen på museet. Gamle fotos af rummet viser, at væggene var delvist beklædt med plakater af imødekommende, storbrystede kvinder, som notorisk mandlige arbejdspladser nu engang kan eller kunne være. Museets kuratorer fik dog anfægtelser og bekendte i april påFacebook, at de »står i et dilemma«. De bad om hjælp til at træffe valget, for »på den ene side vil vi gerne genskabe rummet så autentisk som muligt, på den anden side har holdningen til denne type vægudsmykning ændret sig markant, og det vil vi også gerne respektere.« Publikum skulle stemme om »historisk korrekthed eller nutidens værdier.« Dilemma? Virkelig? Er der ikke en akademisk faglighed at gøre godt med på museet? Eller er det netop uddannelse på det postfaktuelle universitet, hvor følelser trumfer viden, som er problemet? At indrette historiske museer i imødekommelse af tidsåndens smag vil jo medføre museernes død efter en kort sygdomsperiode med diagnosen terminal irrelevans. For hvorfor overhovedet besøge friktionsløse, behagesyge museer med slesk, elastisk faglighed, hvis man nemmere i egetsafe spacekan dyrke sine værdier og tilbede sin personlige identitetsgud direkte: Den kastrerede strategisk tavse hvide mand, Den hævngerrige magtsyge feminist etcetera. Afstemningen på sociale medier om historisk akkuratesse versus nutidig krænkelse er et symptom på den generelle mangel på tydelige voksne drevet af integritet og solid faglig kundskab. »Skal der bryster på væggen i kommandocentralen?« spurgte Koldkrigsmuseet Stevnsfortet deres brugere på Facebook.Fold sammenLæs mereFoto: Jens Nørgaard Larsen/Ritzau Scanpix. Fremfor faglig ansvarsfølelse udliciteres indhold i Oplysningens templer til publikum selv med den kvasi-demokratiske »Hvad synes DU?«-hed, som også dyrkes via clickbait-kriterier og meningsmålinger. Hvis det ikke var fordi, det ville være vulgær clickbait i pæne Berlingske, ville jeg råbe i rubrikken, at STEVNSFORTET HAVDE IKKE NOSSER TIL AT VISE PATTER. Stevnsfortet lufter dilemmaet offentligt, så man ved selvsyn kan konstatere, at koldkrigsmuseets følgere er museologisk klogere end dets ængstelige kulturarvsforvaltere: »Selvfølgelig skal der være dameplakater på væggen, jeg har selv hængt nogle op, da jeg var marinesoldat i den bunker. på Stevnsfortet i cirka 1967. NB. Herlig tid!«, lyder det helt konkret i kommentarsporet. Mere principielt, hos en anden: »Det er utroværdigt at være i tvivl, om I skal formidle HISTORIE. Det skal I sgu ikke spørge om. I skal fortælle den; ligegyldigt om det er bryster, gamle computersystemer eller kanoner … det er sgu da jeres opgave og ansvar – ikke den nuværende folkestemning.« Og en tredje: »Selvfølgelig skal billederne op – ligesom i Pompeji og andre historiske steder.« Jovist, de festlige samlejer påmalet Pompeji-villaernes vægge var en anden tid – nemlig år 79 e.Kr. En dybt interessant tid i menneskehedens kulturelle og moralske kompleksitet, som var gået tabt, hvis fromme katolikker havde overkalket løjerne. På samme måde vil sandheden om, at Stevnsfortets mænd i kommandocentralen mellem 1955 og 2000 holdt trofast øje med både russere i Østersøen og damer på væggen, gå tabt udenkuratorcourage. Hvis den til en hver tid gældende morals ikonoklasme afretter kulturhistorien efter egne nærsynede ideologier, mister vi begribelsen af menneskelig kompleksitet. Og vi mister universalismen, som forbinder kultur-, tids- og stedspecifik menneskelighed, og dermed gamle romeres fyrige freskoer med nordisk koldkrigsporno – og fremtidens »syndere« af alle slags. Det erbesluttet, at storbrystede damer genophænges på Stevns. Men den vankelmodige omvej via afstemning er et symptom på tidsånden. Katja Kvaale er antropolog ",
        "metadata": {
            "source": "https://www.berlingske.dk/kommentatorer/museer-skal-have-kuratoriske-nosser-til-at-vise-historisk-faktuelle",
            "image_url": "https://berlingske.bmcdn.dk/media/cache/resolve/image_x_large/image/192/1920495/24949229-kronprins-frederik-deltager-i-den-officielle-bnin.jpg",
            "publication_time": "Fredag d. 16. maj 2025, kl. 18.44",
            "author": "Katja Kvaale",
            "related_links": [],
            "attachments": []
        }
    }
}