{
    "version": "1.0",
    "document": {
        "id": 15209,
        "title": "Ny litteraturgenre dyrker robotsex",
        "content": "Det var nok de færreste, der tænkte på, om robotten Optimus Prime havde en penis, efter de havde set robotfilmen Transformers, men det gjorde en forfatter med kunstnernavnet Phantom. Han har dedikeret en helhjemmesidetil historier om Transformer-robotternes sexliv, og han er langt fra den eneste. Gennem de senere år er en hel subkultur af amatørforfattere, der skriver erotisk fanfiktion, blomstret op på internettet. Berlingske har taget sig frihed til at oversætte en lille tekstbid fra et afPhantoms engelske værker. Citatet omhandler hovedpersonens møde med Optimus Prime: - Jeg har hørt rygter om, at Megatron og Ultra Magnus (to andre robotter, red.) er større, men denne fyr er stor nok til mig. Hans penis har en smuk blå farve, som hans hænder, og den er lækker og skinnende. Jeg savler som et karbon-baseret dyr, mens jeg kigger sultent på den.” Med det citat er det vist på sin plads at sige: Velkommen til den sære verden af erotisk fanfiktion. Robotter er langt fra de eneste karakterer, hvis sexeventyr udfoldes i erotisk fanfiktion. Alt fra fiktive karakterer som Harry Potter og Twilight-vampyrerne til kendisser som popstjernen Justin Bieber og skuespilleren Kiera Knightley indtager hovedroller i sexhistorierne. Der er faktisk ingen grænser for kreativiteten, hvilket du vil få et grufuldt eksempel på senere.  Søger man på »adult fanfiction« på Googles søgemaskine, kommer der over syv millioner resultater. To af de mest populære sider eradultfanfiction.netogfanfictionxxx.com, hvor man kan finde tusindvis af historier, som brugerne, der har oprettet profiler på de respektive sider, ivrigt kommenterer på. Erotisk fanfiktion er grundlæggende en subgenre til den voksende fanfiktion-trend, som også har vundet stor popularitet gennem de senere år. Faktisk er genren erotisk fanfiktion blevet så stor, at den selv har fået subgenrer, heriblandt “slash”-genren hvor karaktererne primært er homoseksuelle. Berlingske giver dig følgende et kort eksempel på “slash”-litteratur. Udplukket kommer fra en komplet vanvittig historie, hvor Kaptajn Picard fra sci-fi-universet Star Trek er kommet i vanskeligheder. Hans rumskib er nødlandet i J.R.R. Tolkiens Middle Earth (eller Midgård), hvor elvere, dværge og orker holder til. Følgende beskriver forfatteren Kaptajn Picards sensuelle møde med elverkongen Elrond: - Den afslørende bule i elverens gamachebukser kunne mærkes mellem dem. Specielt på grund af den vægt den havde på Picards lår. (læs mere her) Berlingske undskylder på forhånd for de billeder, teksbidden måtte generere i vores læseres hoveder. Men las os glemme alt om elvergamacher, og i stedet fokusere på spørgsmålet: Hvad er grunden til, at erotisk fanfiktion er så populært? Hvad får man ud af, at skrive historier om for eksempel Harry Potters troldmandstricks i køjesengene på slottet Hogwarts? - Fanfiktion starter, når en læser bliver fascineret af et univers og begynder at tænke egne behov og fantasier ind i originalteksterne. Erotisk fanfiktion er en måde at udleve dette behov på,” siger lektor Helene Høyrup, der forsker i digital litteratur. Hun mener, at mange eksperimenterer med deres seksualitet gennem genren. - Dem, der skriver, kan jo lege med deres identitet på en måde, som de ikke kan i den virkelige verden. De kan for eksempel skifte køn. Og de gør det gennem en verden, som de elsker, og gerne vil holde i live. Sexolog Joan Ørting mener også, at erotisk fanfiktion hænger sammen med identitetsskabelse. - De skriver jo om deres egen seksualitet, og det er en god måde at få præciseret sin seksualitet på. Joan Ørting skal selv i gang med at skrive en erotisk novellesamling, og hun er ikke afvisende over for tanken om at indbygge fanfiktion-elementer i udgivelsen. - Jeg kunne da godt forestille mig en historie, der handler om, at skuespilleren Clive Owen har problemer med bilen, hvorefter han banker på min dør. Det hele kunne ende i en trekant,” improviserer sexologen drømmende. Selv om den erotiske fanfiktion, der florerer på nettet, er af nyere dato, så er fanfiktion ikke noget nyt fænomen. Fanfiktion blev en genrebetegnelse helt tilbage i 1930erne, hvor der blev trykt såkaldte »Fanzines«. I 1970erne skrev dedikerede Star Trek-fans nye fortolkninger af rumeventyrerne. Fanfiktion fik endnu et boost i 1980erne, hvor Star Wars blev populært at skrive om, men i dag er den blevet mega stor med de digitale medier, ifølge lektor Helene Høyrup. - Internettet har skabt muligheden for selv at publicere historier på en nem måde. Der er en meget lav barriere for deltagelse, og man kan endda dele og få feedback på sine historier med det samme, hvilket engagerer brugerne og er med til at gøre dette fænomen stort.” Nu er det på sin plads at afslutte med endnu et citat fra en erotisk fanfiktion-historie. Måske historien om Indiana Jones' hæsblæsende møde med Tom Riddle (Lord Voldemort som ung)? Eller vi kunne også bare lade være...",
        "metadata": {
            "source": "https://www.berlingske.dk/videnskab/ny-litteraturgenre-dyrker-robotsex",
            "image_url": "https://berlingske.bmcdn.dk/media/cache/resolve/image_x_large/image/28/285434/4979674-flere-og-flere-skriver-erotisk-fanfiktion-p-internettet.jpg",
            "publication_time": "Torsdag d. 15. marts 2012, kl. 16.43",
            "author": "Rasmus Palludan",
            "related_links": [],
            "attachments": []
        }
    }
}