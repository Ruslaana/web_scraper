{
    "version": "1.0",
    "document": {
        "id": 6629,
        "title": "C.V. Jørgensen gør comeback efter otte år: »Han er farlig at høre for meget, hvis man selv skal skrive sange«",
        "content": " Sanger og sangskriver i Love Shop »Jeg er kommet lidt for sent – generationsmæssigt – til, at C.V. har været en hjørnesten for mig. Det var mere sådan nogle som Sods og Kliché og Gasolin’. C.V. var noget, hippierne hørte, da jeg var ung. Det var først senere, at jeg kom ind i det, og der var det meget teksterne, der fascinerede mig. Når man laver det, jeg gør, så er han én af dem, man sørger for ikke at høre for meget, fordi han er så god til det, han gør. Man ender med at blive fanget i hans spil. Man kan kun blive en trist taber, hvis man prøver at lave C.V.-agtige tekster på den måde, som han er så fantastisk til, hvor det nærmest er sådan nogle ligninger, der opløser sig selv i en dybere mening. Der er jo ingen almindeligheder. Hans tekster er fuldstændigt barberet for det ordinære, som findes i alle andres tekster. Der er han jo en mester, og derfor er han farlig at høre for meget, hvis man selv skal skrive sange. Man får nemt lyst til at være C.V., men det kan man bare ikke.  Min favoritsang er »Amor og den sidste pil« fra »Tidens Tern«, som er en helt fantastisk forårs-/sommerskildring, hvor han ligger vågen gennem natten og mærker villavejenes sommerluft. Det er en utroligt sansefuld beretning om Nordens lyse sommermorgener, som kunne være skrevet af en hvilken som helst stor dansk forfatter de seneste 200 år. At musikken så også er fantastisk, gør det ikke værre. Ja natten den er lys & lang som vejen hjem til der hvorMin uredte seng står frit i rummet fristende & klarMed drømme der vil ku’ sende enhver til verdens endeMen jeg la’r andre om at sove & forbli’r i min troPå at vinden hvisker i mit øre ka’ du høre græsset gro (Fra »Amor og den sidste pil«, albummet »Tidens tern«, 1980) Men så er han jo også god til at spidde os. Hans tekster er tit mere eller mindre skjulte protestsange mod tidsånden. Det er jo det, han er mest kendt og berygtet for: At han på så elegant vis kan være så kritisk over for samtiden uden egentlig at pege fingre eller komme til at virke fordømmende eller moraliserende. Han spidder det bare.«  Sanger, sangskriver og digter »Han har altid været en af de der gamle drenge, som jeg altid har set op til rent sprogligt, humoristisk og tekstmæssigt. Jeg synes jo, at C.V. Jørgensen er den eneste, der kan rime hjerte på smerte og rent faktisk gøre det godt. Den måde, han beskriver folk og følelser på, er så knivskarp. Uh, det ville jeg gerne kunne. Da jeg var yngre, var det meget hans smukke og enkle sætninger, der ramte mig. »Det regner i mit hjerte / det smager lidt af smerte / det minder mig om noget«. Da jeg blev ældre, var det mere numre som »Byen uden midler«. »Klarsynet tog mig for en gangs skyld med storm / og jeg ku’ se at individet var bedre stillet uden uniform,« synger han. Det er jo egentlig nemme rim, der er ikke noget farligt ved det, de står bare så fint og stærkt i sig selv. Hvis man kunne ramme bare én af den slags linjer, ville man have udrettet sit. Noget af det, jeg har lært af C.V., er, at første sætning er så vigtig. »Fanget i en fælde af lys / bag et forhæng af regn / står vi stumme og smiler,« indleder han en sang. Allerede fra første sætning skal tekstens følelse, det rum, man går ind i som lytter, indkapsles. Det tænker jeg meget over, når jeg selv skriver. C.V. er god til at skabe et rum og opretholde det, så man som lytter hele tiden ved, hvor man er. Det lyder meget simpelt, men det er fandme en kunst. Hver gang jeg tænker tilbagepå Hovedgaden 84 Eka’ jeg tydelig se tingjeg ved ikke findes der mer’men det’ jo den slags ting der sker (Fra »Elisabeth«, albummet »Lediggang agogo«, 1983.) Det er så simpelt. De voksne mennesker i ens barndom bliver gamle og dør på et tidspunkt. Det er jo den slags ting, der sker. Man kan sætte sig ind i det der med at gå ned ad sin barndomsgade, hvor man kan se ting, der ikke er der mere. Det er jo den slags ting, der sker.«  Kulturentréprenør »Helt tilbage fra folkeskolen skrev jeg en længere opgave om C.V.Jørgensen. Vores dansklærer var af den slags, der mente, at vi skulle beskæftige os med ting, vi brændte for. Det var også i orden, hvis man klippede og klistrede, så jeg lavede to store mapper med collager, der fortolkede C.V.Jørgensens tekster. På den måde tiltrak universet mig, før jeg fik et sprog for det. Jeg kunne tidligt mærke, at C.V. Jørgensen var en stemme, der insisterede på at være sig selv. Hvis du hører en sang som 'Entertaineren', rammer den en særlig nerve. C.V. Jørgensen har et mellemværende med tilværelsen. En stor del af hans tekster handler om at stræbe efter friheden og så opleve, at friheden er næsten umulig at opnå. Også selv om drifterne banker og blodet suser. På den måde er der en fantastisk paradoksbevidsthed i teksterne. Det mulige er det, vi ikke vil. Og det umulige er det, vi vil.« Ensomt banker mit hjerte mit blod rundt som var det en flodog håbløse tanker tapper mig for mine meningers modDet, jeg førhen forbandt/med hvad jeg siden forlod (Fra »Johnny og Djiim«, albummet »Lediggang agogo«, 1983.« Teksten fra 'Johnny og Djiim' har altid hjemsøgt mig. Og jeg mener faktisk hjemsøgt. Der er en eksistentiel dybde hos C.V. Jørgensen, som er helt særlig. Hvis jeg skal pege på én, der kan bringe faklen videre, vil jeg mene, at Peter Sommer har samme niveau som sangskriver. Og det ved Peter Sommer godt. Han kan umuligt slippe fra C.V.«.   Sanger og sangskriver »Jeg dykkede først ned i hans musik, da jeg selv begyndte at skrive på dansk, så jeg har først i de senere år fundet ud af, hvor dygtig han er. Det var især 'Sjælland' og 'Tidens tern', som er nogle af de helt store dansksprogede plader i mine øjne. Han har jo hele pakken. Både den melodiske og den lyriske, og så synger han pissegodt. For mig satte han barren så højt, at det gav mig noget at sigte efter. Det var især den sang, der hedder 'Blåt blod til alle', jeg blev vældig inspireret af. Helt konkret i forhold til en scene, der er i min egen sang 'Et hav af udstrakte hænder', hvor jeg beskriver de her overskudsmennesker, der er overladt til sig selv på bunden af det hele. Det er nogle andre ord, jeg bruger, men det er stadig lidt det samme billede. Gi’ mig en pause på klodsalle her er en af osbrikker i et spilhvor tilfældet råder som tilfældet vil Gadeklog og ghettoviisalt eller intet for enhver prisdumme dage på en skyaf gamle drømme fra De Glemtes By (Fra sangen »Blåt blod til alle«, albummet »Sjælland«, 1984.) Det er spillevende, selv om det er ligetil. Han opfinder billeder, som man ikke har set før. For mig er hans katalog en kæmpe skat at dykke ned i, og jeg er slet ikke færdig endnu. Men jeg har ikke travlt. Når der opstår et behov, kan jeg åbne op for det og lytte.«   Forfatter og underviser Jeg hører C.V. i bilen. På lange ture, på motorvejen op langs den østjyske hundredkilometerby, hvor jeg ikke skal andet end at sidde der, med fødderne oppe, sædet lagt lidt tilbage, kaffe i papkruset og de papkasseagtige industribygninger, der suser forbi uden for vinduet, monotont, rytmisk. Østjysk Våbenforsyning, for eksempel. At sidde dér og glo ud, grundløst lykkelig. Det passer så godt til de af hans sange, jeg elsker højest. Det messende, det lystfyldte, det zenagtige. Sådan er det at sidde dér, og sådan er hans sange for mig. Vi er et og altvi er nøgne, vi er småvi er dem ingen tænker påvi er et og alt (Fra »Indian Summer«, albummet »Indian Summer«, 1988.) Det er for mig noget af det smukkeste, der er skrevet om mennesket, og den bedste trøst, når jeg er bange eller bekymret eller vred, det er at zoome ud til et kosmisk perspektiv, det er at trække på smilebåndet ad sig selv, af menneskene, af tiden. Det er at håndtere livet og verden med mildhed og overbærenhed, det er at løfte sig en lille smule ud af sin egen neurotiske megalomani. Det er den bedste trøst af alle i det her mærkelige liv.« ",
        "metadata": {
            "source": "https://www.berlingske.dk/kultur/c.v.-joergensen-goer-comeback-efter-otte-aar-han-er-farlig-at-hoere-for-meget-hvis",
            "image_url": "https://berlingske.bmcdn.dk/media/cache/resolve/image_x_large_vertical/image/101/1014931/20568696-saxo-photo.jpeg",
            "publication_time": "Fredag d. 06. april 2018, kl. 09.00",
            "author": "Michael Charles Gaunt",
            "related_links": [],
            "attachments": []
        }
    }
}