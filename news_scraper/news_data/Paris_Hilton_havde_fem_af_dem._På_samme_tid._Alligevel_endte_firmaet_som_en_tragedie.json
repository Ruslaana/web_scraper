{
    "version": "1.0",
    "document": {
        "id": 3755,
        "title": "Paris Hilton havde fem af dem. På samme tid. Alligevel endte firmaet som en tragedie",
        "content": "Det begyndte som en tosset idé båret frem af to canadiske nørder, der mest fordrev tiden med at sælge ligegyldige modemmer fra deres støvede kontor. Før iPhonen overtog, var BlackBerry en af verdens første mobiltelefoner, der på få år bredte sig med pandemisk vækst. Den første BlackBerry-telefon ramte markedet i 1999. Få år senere, i 2011, var der 85 millioner af dem på markedet. Tidens brandvarmeit girl, Paris Hilton, havde fem styk. På samme tid. Telefonen var så stor en landeplage, at den fik et kælenavn: CrackBerry.Opkaldt efter den form for narko, som mange amerikanere blev afhængige af i de samme år.En ny film historien fortæller om det lille, geniale firma, der opfandt telefonen. Og som endte med at tabe det hele på gulvet. »BlackBerry« begynder i 1996, hvor Mike Lazaridis (spillet af Jay Baruchel) og Douglas Fregin har stiftet det halvsuccesfulde techfirma Research in Motion Ltd, der hutler sig igennem på halvambitiøs vis. Parrets gode ideer samler støv sammen oven på de kasser med fejlindkøbte modemmer, der fylder på lageret. Det ændrer sig først, da firmaet får en ny ceo, den benhårde Jim Balsillie (spillet af Glenn Howerton), der kræver noget mere end kageordning og hyggesludder af de ansatte. Nogle gange har man bare brug for at blive sparket i røven af en fyr i et jakkesæt. Balsillie får vækket de to nørder og sat gang i produktionen af BlackBerry-telefonen. Den første model er flikket sammen af delene fra en regnemaskine. En scene viser, hvad der sker, da de nødvendige investorer pludselig opdager, hvad det vil sige at have en maskine i lommen, der både kan ringe og sende tekst. Hvis der er noget, jeg altid har savnet, er det gode film om dansk erhvervsliv. Klart nok, tænker du. Det lyder da ikke særlig spændende. Men forestil dig så, hvad en dygtig manuskriptforfatter kunne få ud af historien om Mærsk, der både styrede Danmarks største virksomhed gennem Anden Verdenskrig og derefter Golfkrigen, hvor man udlånte containerskibe til de amerikanske tropper. Eller tænk på den lille sidehistorie om Riffelsyndikatet, der solgte våben til tyskerne under Anden Verdenskrig, også ejet af Mærsk. Der kunne også ligge en god spillefilm i Danmarks 20.-rigeste familie, familien Færch, der offentligt har bekæmpet hinanden over firmaets likvider. Historien er allerede fortalt i Frihedsbrevets podcast »Huset Færch« og venter bare på det rette filmhold. Mens der ikke fortælles mange danske erhvervshistorier, er udlandet ved at vågne op. »Succession« og »Billions« har trådt vejen med fantastiske, nederdrægtige og ubehagelige replikskifter, der får det til at synge i hjertet, og nu kommer biograffilmene med. Er det spændende at se to mænd udvikle en ny mobiltelefon? Ja, faktisk. Her er det den ene af de to ophavsmænd, Mike Lazaridis (spillet af Jay Baruchel).Fold sammenLæs mereFoto: PR. I foråret kom »Air« om skosælgeren Sonny Vaccaro, der ledte Nike ind i en ny æra båret frem af sponseret samarbejde med Michael Jordan. Tidligere i år kom »Dumb Money« om de mange almindelige amerikanere, der pludselig så sig lune på aktierne til firmaet GameStop, og nu er der altså premiere på »BlackBerry«, der fortæller om de to krøllede hjerner, der førte til udviklingen af den populære mobil. Tro mod tidens trend er filmen udelukkende optaget af at vise personerne på arbejdspladsen. På intet tidspunkt ser man Lazaridis og Fregin i deres hjem. De er hverken deres familier eller deres private hobbyer. De er deres funktion. Det gør »BlackBerry« til et portræt af de kreative iværksættere, der forsøger at give os, forbrugerne, de ting, der i stigende grad definerer os som mennesker. Vis mig dine gadgets, og jeg skal fortælle dig, hvem du er. Ud over at være fundamentalt spændende svæver vores egen indsigt i mobilmarkedet også over filmen. Alle ved vist, hvem der styrer markedet i dag. »BlackBerry« er meget mere end en underholdende tur i tidsmaskinen. Det er også historien om de gode ideer, som enhver iværksætter lever af, og det marked, der hurtigt kan undertrykke dem, der ikke er blodtørstige nok. Her i filmen kommer konkurrencen fra Apple, der skildres som en langt mere tjekket business drevet af folk, der taler den nødvendige arbejdslingo og kan arbejde målrettet og fokuseret. I 2016 solgte Apple flere telefoner pr. dag, end BlackBerry gjorde pr. kvartal, og i dag laves der ikke flere telefoner under firmaets navn. Kim Kardashian brød offentligt sammen, da hendes elskede BlackBerry Bold gik i stykker, og hun måtte finde en ny mobil. Veninden Chrissy Teigen sendte en trøstende buket blomster. Nogle gange ender de ting, vi ejer, også med at eje lidt af os. Måske hjælper det lidt, hvis de er udviklet af kreative drømmere, der også er fejlfulde og menneskelige. »BlackBerry« Genre:Drama.Varighed:120 minutter.Instruktør:Matt Johnson.Medvirkende:Jay Baruchel, Glenn Howerton, Matt Johnson, Kelly Van der Burg med flere. ",
        "metadata": {
            "source": "https://www.berlingske.dk/skaerm/paris-hilton-havde-fem-af-dem-paa-samme-tid-alligevel-endte-firmaet-som-en",
            "image_url": "https://berlingske.bmcdn.dk/media/cache/resolve/image_x_large_vertical/image/172/1726057/24548911-blackberry.jpg",
            "publication_time": "Torsdag d. 26. oktober 2023, kl. 18.24",
            "author": "Sarah Iben Almbjerg",
            "related_links": [],
            "attachments": []
        }
    }
}