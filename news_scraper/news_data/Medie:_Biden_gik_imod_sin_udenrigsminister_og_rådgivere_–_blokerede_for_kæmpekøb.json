{
    "version": "1.0",
    "document": {
        "id": 21087,
        "title": "Medie: Biden gik imod sin udenrigsminister og rådgivere – blokerede for kæmpekøb",
        "content": "Præsident Joe Bidens nej til atsælge en af USAs ikoniske stålproducenter til en japansk købervar i strid med det råd, som han fik fra sin egen udenrigsminister. Antony Blinken ønskede ligesom Bidens nationale sikkerhedsrådgiver Jake Sullivan ikke at skade forholdet til Japan med et amerikansk nej til japanske Nippon Steels storopkøb af US Steel til 14,9 milliarder dollar – et opkøb, som et overvældende flertal af aktionærerne havde stemt for i april 2024. Det skriver den amerikanske finansavis The Wall Street Journal. Alligevel besluttede Joe Biden lige efter nytår at blokere for overtagelsen, sådan som hans indenrigspolitiske rådgivere havde rådet ham til. Kommende præsident Donald Trump har tidligere sagt, athan vil blokere for salget, når han tiltræder 20. januar. Joe Biden fik ifølge avisen præsenteret muligheden for helt at blokere for opkøbet eller udskyde en godkendelse, indtil Nippon Steel stillede med garantier for, at japansk ejerskab ikke ville skade den amerikanske forsyningskæde. Amerikanske fagforeninger havde kæmpet for at få handlen afblæst, siden den blev meldt ud i december 2023, af frygt for, at den nye ejer ville fortsætte med at flytte produktionen til nye fabrikker med færre ansatte. Joe Biden har kaldt sig selv den mest fagforeningsvenlige præsident i amerikansk historie. »Det er mit højtidelige ansvar som præsident at sikre, at Amerika nu og langt ind i fremtiden har en stærk, hjemligt ejet og drevet stålindustri,« fastslog den afgående præsident i sin begrundelse for at blokere for overtagelsen. Nippon Steel havde ellers i et forsøg på at få handlen igennem direkte givet Det Hvide Hus løfte om at ville afstå fra at lukke nogen af US Steels produktionsfaciliteter i de kommende ti år uden regeringens godkendelse. Både Nippon Steel og US Steel lod 3. januar forstå, at de overvejer at indbringe Joe Bidens blokering for retten for at få den omstødt. Der er ifølge avisen ikke enighed blandt Demokraterne om, hvorvidt Joe Biden har gjort det rigtige. Flere har offentligt påpeget det forkerte i at »svigte« en tæt, amerikansk allieret, altså Japan. Nippon Steels købstilbud på 14,9 milliarder dollar var næsten dobbelt så stort som det fjendtlige overtagelsestilbud, som det amerikanske Cleveland Cliffs havde lagt. US Steel, der har hovedsæde i Pittsburgh, har flere gange sagt, at salget til Nippon Steel var nødvendigt for at sikre forretningen, der især har kæmpet med billigt, udenlandsk stål, navnlig fra Kina. I september sagde US Steel, at uden opkøbet ville selskabet blive tvunget til at lukke sine fabrikker. I september lod Japans største erhvervslobbyorganisation, Keidanren, forstå, at japanske investeringer i USA ville falde, hvis Joe Biden blokerede for handlen, og Japans premierminister, Shigeru Ishiba, henvendte sig direkte til den amerikanske præsident for at få ham til at godkende opkøbet. Ifølge The New York Times vil Japan dog fortsætte med at lede efter amerikanske opkøbsmuligheder. Siden 2019 har Japan været den største investor i USA, og handelseksperter forventer, at de japanske investeringer vil stige igen, når Donald Trump overtager præsidentstolen. Trumps handelspolitik skal få flere udenlandske virksomheder til at investere og producere i selve USA.  ",
        "metadata": {
            "source": "https://www.berlingske.dk/virksomheder/medie-biden-gik-imod-sin-udenrigsminister-og-raadgivere-blokerede-for",
            "image_url": "https://berlingske.bmcdn.dk/media/cache/resolve/image_x_large_vertical/image/187/1875105/24864167-lige-efter-nytr-blokerede-prsident-joe-biden-for.jpg",
            "publication_time": "Mandag d. 06. januar 2025, kl. 09.25",
            "author": "Thomas Breinstrup",
            "related_links": [],
            "attachments": []
        }
    }
}