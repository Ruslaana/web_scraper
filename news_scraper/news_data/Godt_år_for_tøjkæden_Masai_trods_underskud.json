{
    "version": "1.0",
    "document": {
        "id": 11436,
        "title": "Godt år for tøjkæden Masai trods underskud",
        "content": "Stifterne af tøjmærket Masai, søskendeparret Nina og Hans Rye, blev mangemillionærer, da de i sommeren 2015 solgte deres livsværk til den britiske kapitalfond Silverfleet Capital. Trods et underskud på bundlinjen på 28 mio. kr. erklærer Masais nye ejer sig tilfreds. »Overgangen til den nye ejerstruktur er forløbet tilfredsstillende, og virksomheden er videreført med samme grundprincipper og designprofil,« skriver Silverfleet i en pressemeddelelse.  Omsætningen steg i regnskabsåret 2015/2016 med otte pct., men årets resultat endte alligevel på et minus på 28 mio. kr. som følge af omkostninger i forbindelse med handlen og omkostninger til finansiering og afskrivning af goodwill: »Justeret for disse omkostninger er koncernen dog stadig meget profitabel, og indtjeningen er endda stigende trods markante investeringer i centrale faste omkostninger, der skal supportere fortsat vækst,« skriver adm. direktør Sune Bjerregaard.  Masais fremgang er især sket i England, Tyskland, Sverige og Schweiz. Koncernen har egne butikker i Danmark, Sverige og Norge, som bidrager med 25 procent af omsætningen. Sune Bjerregaard forventer at fortsætte væksten det kommende år som følge af øget ordreindgang fra engroskunder især på eksportmarkederne samt flere butiksåbninger og salg fra online-butikken.   ",
        "metadata": {
            "source": "https://www.berlingske.dk/virksomheder/godt-aar-for-toejkaeden-masai-trods-underskud",
            "image_url": "https://berlingske.bmcdn.dk/media/cache/resolve/image_x_large/image/14/140506/15625895-nina-og-hans-rye.jpg",
            "publication_time": "Onsdag d. 30. november 2016, kl. 19.00",
            "author": "Birgitte Erhardtsen",
            "related_links": [],
            "attachments": []
        }
    }
}