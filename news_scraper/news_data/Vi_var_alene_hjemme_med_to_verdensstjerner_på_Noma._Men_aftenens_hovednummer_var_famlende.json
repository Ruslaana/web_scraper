{
    "version": "1.0",
    "document": {
        "id": 21312,
        "title": "Vi var alene hjemme med to verdensstjerner på Noma. Men aftenens hovednummer var famlende",
        "content": "Mere mondænt bliver det ganske enkelt ikke. I hvert fald ikke i provinsbyen København. Adgang til ikke bare én international berømthed, den tænkende mands skuespiller, amerikanske, men herboendeJeremy Strong, kendt for en avanceret indsats i seriesuccesen »Succession« og aktuel med en stærk indsats som den samvittighedsløse advokat Roy Cohen i filmen om den unge Donald Trump,»The Apprentice.« Men til hele to. Nemlig også tilKarl Ove Knausgård, velsagtens Nordens eneste nulevende litterære superstjerne. Det er ganske enkelt indbegrebet af lødig eksklusivitet – eller er det eksklusiv lødighed. Begge dele. Og rammen, den kunne da ikke være mere derefter. Vi er til indendørsfestival for en aften, alene hjemme på selveste restaurant Noma. Alt sammen i regi af Heartland Festival, der ellers normalt holder til på det smukke, sommerlige Egeskov Slot ovre på Fyn. Her er man på få sæsoner kommet godt fra start ved at appellere til et segment, der ikke lige er til ølstafet, nøgenløb og våde soveposer. Glamping-arrangementet, der på kort tid er blevet en succes ved at samle Louisiana-klassen, stærk på både pekuniær og kulturel kapital, til god musik, trygt bæredygtige og rigtige meninger og klimabevidst mad hver sommer, har tilsyneladende en ambition om at udvide territoriet og sæsonen. Man bygger videre på begynderheldet ved i dette efterår at alliere sig med et andet, på mange måder åndsbeslægtet superbrand, restaurant Noma, det tænkende og velbjærgede menneskes restaurant. HEARTLAND /at/ NOMAkalder man konceptet. Selvbevidstheden er i orden: Det er næsten ikke til at komme til for bare versaler. Man kan altså låne lidt image af hinanden, trække på hinandens forbindelser, når nu det verdenskendte madeksperimentarium har forladt sit arkitekttegnede domicil ude på Refshaleøen for i stedet at lave en pop up-restaurant i Kyoto, Japan. Noma er ikke hjemme – og det har givet plads til en række såkaldte minifestivaler i regi af Heartland Festival.Fold sammenLæs mereFoto: Morten Rygaard. Hvorfor så ikke lade festivalen, der i forvejen tiltrækker et stort københavnsk klientel, rykke ind i de ledige, lækre omgivelser, der med garanti kan virke som en magnet på lige præcis den gruppe, man gerne vil have fat i? Og skabe en miniudgave af festivalen: Lidt kunst på væggene, muligheden for at tilkøbe mad og drikke, lidt musikalsk underholdning og en samtale i opbyggelighedens navn. Oven i købet bliver vi ved indgangen udstyret med et festivalarmbånd, uden at vi egentlig helt forstår, hvad vi skal bruge det til. Billetpriserne, skønt de varierer, er for dem, der betaler hvad som helst for kvalitet. Og forsøget på at omsætte Heartland Festivals kombination af musik, mad ogtalks, man forhåbentlig kan blive en smule klogere af, er oppe i tiden. Danskerne går ud som aldrig før. Noget, der ikke bare kan tilskrives trangen til at være sammen med andre efter coronaens bobler. Må man ikke tro, at det også handler om et behov for at føle sig forbundet til verden i en tid, hvor vi ellers er dygtige til at miste forbindelsen til os selv og det liv, vi venter på begynder lige om lidt? Tilsat et ønske om at høre samtaler, der kan betrygge os i, at det tænkende, følende og brobyggende menneske stadig findes i en polariseret, skør verden, hvor aggressive internetkrigere og hjernedøde realitystjerner fylder det hele? Spørger jeg og svarer selv: Jo. Det var da også det aftenens hovednummer, den lødige samtale, svævede om: Behovet for at forbinde sig til verden og øjeblikket – ikke mindst gennem kunsten. Hvordan var han så, Jeremy Strong? Det var jo det, vi allesammen – og nu også læseren vil vide. Han var nedtonet, belæst – havde en tendens til at citere alt og alle, fra Lorca til Meryl Streep. Men også et intellektuelt, søgende menneske, der lige havde været på et såkaldtsilent retreati staten New York. Som åbenbart ledte efter det samme i livet og i den skuespilkunst, han mestrer bedre end de fleste: At være i nuet. At være til stede. At føle sig forbundet med livet og menneskene omkring ham. Strong havde tilsyneladende kunnet ønske, lige hvad han ville, bare han dukkede op, og han ville gerne tale med den velvillige og høflige Knausgård, hvis prosa havde hjulpet ham til at se værdien af hverdagen. Beredvilligt forsøgte den stilfærdige, gråhårede forfatterkæmpe at svare på de spørgsmål, den diminutive skuespiller havde skrevet ned på madplettet brevpapir fra diverse hotelværelser. Og som han en smule nervøst og indledningsvist famlende afleverede fra nede under den bøllehat, han havde sat på hovedet – som var han bange for, at universet skulle falde ned over hovedet på ham. Karl OIve Knausgård svarede venligt og åbent på det meste. På et lidt søgende norsk-engelsk.Fold sammenLæs mereFoto: Morten Rygaard. Knausgård kan jo udfolde hvad som helst – det er ligesom det, der er et af hans litterære kendemærker, og det er hele tiden interessant, omend samtalen i øjeblikke kørte ud ad nogle tangenter: Fra norsk maler- og digtekunst til Ingmar Bergmans opsætning af Ibsens »Gengangere« for eksempel. Men slægtskabet mellem de to vidt forskellige kunstnere og deres fælles stræben i arbejdet var evident: De søgte begge efter selvforglemmelsen, et rum, hvor de kunne skabe, fordi de ikke dømte sig selv. Og i denne ærlighed kunne andre forhåbentlig spejle sig. Vi spejlede os indledningsvist selvtilfredse i den eksklusive adgang til disse to superstjerner på hver deres felt. Samtalen var absolut givende. Vi kender jo os selv i deres ærlige menneskefremstilling. Den er der trøst og menneskelighed i – netop fordi den er skånselsløs og tilsyneladende ucensureret. Hvad samtalen, den gensidige hyldest, godt kunne have brugt, var, at nogen havde tilrettelagt den skarpere – de to på scenen var overladt til sig selv og havde først mødt hinanden, umiddelbart før de gik på scenen. Kunne en skrap moderator ikke have hjulpet den lejlighedsvist tøvende, lidt generte samtale endnu mere på vej, fastholdt den der, hvor den blev rigtig spændende – for eksempel, da en tilhører stillede begge et spørgsmål om deres fælles insisteren på – om ikke at forsvare så i hvert fald forklare – det monstrøse? Vi var ankommet et par timer tidligere – bare for at hænge ud i en ambiance af dæmpet samtale og lækker loungemusik. Vi kunne have købt noget mad i den diner-inspirerede madafdeling – det gjorde vi dog ikke. Men med høflig hvidvin i glassene sank vi ned i de cremefarvede sofaer, mens skosnuderne på vores trendy støvler borede sig ned i de fuldfede gulvtæpper. Vi lyttede velopdragent til intimkoncerten med singersongwriteren Barbro, der sang sine inderlige sange, stærkt og skrøbeligt, mens hun akkompagnerede sig selv på den medbragte guitar og lod T-shirten med Queers for Palestine tale for sig selv. Alt imens oktobers tusmørke sænkede sig over de smukt afstemte, nøje sammenplantede nyttebede på den anden side af panoramavinduerne. Kantinestemning på Noma.Fold sammenLæs mereFoto: Morten Rygaard. Men altså: Til den pris – mere end 600 kroner med mulighed for at købe drikkevarer og en burger til et godt stykke på den anden side af 200 kroner oveni, er udgifterne til sådan en aften i den noget højrøvede ende. Lokale verdensstjerner eller ej. Må jeg minde om, at Knausgård kan høres til ingen penge på danske biblioteker med jævne mellemrum. Skal HEARTLAND/at/NOMA være en tilbagevendende begivenhed, og hvorfor skulle den ikke det, kan man godt kræve mere af den vare, man har på hylden. Det betyder ikke, at aftenens til tider retningsløse samtale var spild af tid. Absolut ikke. Især ikke, hvis man havde et nysgerrigt forhold til Knausgårds bøger eller Strongs arbejde. Man blev bekræftet i, at stor kunst kræver hårdt arbejde. Det kunne HEARTLAND/at/NOMA lære lidt af. »HEARTLAND/at/NOMA«. Kombinationen af musik, mad og samtaler fortsætter gennem efteråret.",
        "metadata": {
            "source": "https://www.berlingske.dk/kultur/vi-var-alene-hjemme-med-to-verdensstjerner-paa-noma-men-aftenens",
            "image_url": "https://berlingske.bmcdn.dk/media/cache/resolve/image_x_large/image/184/1848206/24815393-den-amerikanske-stjeneskuespiller-jeremy-strong-ha.jpg",
            "publication_time": "Fredag d. 18. oktober 2024, kl. 16.30",
            "author": "Jakob Steen Olsen",
            "related_links": [],
            "attachments": []
        }
    }
}