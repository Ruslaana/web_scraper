{
    "version": "1.0",
    "document": {
        "id": 6216,
        "title": "Ny dansk dokumentar afslører Putins indoktrinering af børn. Berlingske har talt med den russiske lærer bag de hemmelige optagelser",
        "content": "Pavel Talankin vidste fra første øjeblik, at dette var optagelser, han aldrig måtte slette. Han vidste, at noget forfærdeligt var ved at ske med hele hans land. Og han vidste, at han kunne være med til at vise, hvordan det hele begyndte. »Jeg ville gerne vise, hvordan det ser ud indefra,« fortæller Pavel Talankin i dag. »Hvis du kommer som journalist, er der ingen lærer eller skoleinspektør, der vil fortælle dig de ting, de siger foran mit kamera,« siger den tidligere russiske skolelærer til Berlingske over en videoforbindelse fra sit nye hjem i Europa. Pavel Talankin vidste ikke først, at hans optagelser skulle blive til en film. Men så kom han gennem en russisk journalist i kontakt med den dansk baserede dokumentarist David Borenstein.Fold sammenLæs mereFoto: Pavel Talankin. »Men dette diktatur med alle dets løgne og absurditeter vil ikke vare evigt. En dag vil folk have brug for at vide, hvordan det skete.« I den nye danskproducerede dokumentarfilm »Mr. Nobody mod Putin« giver Pavel Talankin for første gang et indblik i, hvad der lige nu foregår på de russiske skoler. Filmen får lørdag verdenspremiere på Sundance Film Festival i Utah, USA, og den viser, hvordan præsident Vladimir Putin siden invasionen af Ukraine har skruet massivt op for den patriotiske indoktrinering af selv små børn.  Vi vidste godt, at skolerne erbegyndt at undervise i »russiske værdier«. At de harfået nye skolebøger, der taler positivt om Stalin og krigen i Ukraine. Og at man i stor stil er begyndt at hive veteraner fra krigen i Ukraine ind i klasselokalerne for at lære børnene om patriotisme »ud fra deres eget eksempel«, somPutin har forklaret det nye tiltag: »Krige bliver ikke vundet af generaler, men af skolelærere,« sagde Putin på sit store pressemøde forrige år. Men hidtil har ingen udefrakommende haft adgang til at se, hvor langt indoktrineringen faktisk går. 33-årige Pavel Talankin er fra byen Karabasj i Ural-bjergene. Byen er mest af alt kendt for at være et af verdens mest forurenede områder. Men Pavel Talankin elsker den. Ligesom han elsker Rusland. Han elsker de betongrå boligblokke. Han elsker det virvar af rør, der løber ud fra byens store kobbersmelteværk. Han elsker, når det stormer. Det er det, han er vokset op med. Byen Karabasj ligger i de sydlige Ural-bjerge og tæller i dag 10.000 indbyggere. Den er kendt for det store kobbersmelteværk på billedet, der blev bygget i 1914 og gennem årene har gjort området til lidt af et udflugtsmål for YouTubere, der vil besøge »verdens mest forurenede by«.Fold sammenLæs mereFoto: Alexander Nemenov/AFP/Ritzau Scanpix. Pavel Talankins mor er bibliotekar på samme skole, hvor han var lærer. Han har af sikkerhedsgrunde endnu ikke fortalt hende om den dokumentarfilm, hun selv optræder i.Fold sammenLæs mereFoto: Pavel Talankin. Men han elsker ikke det, der er ved at ske med hans land og hans gamle skole. Han var bare almindelig videolærer på Skole Nr. 1, hvor han selv var elev i sin tid. Hans mor er og var skolebibliotekar samme sted. Og selvom Pavel var kendt som lidt af en spilopmager, der kunne finde på at hænge oppositionens blå-hvide flag op på sin opslagstavle, passede han mest af alt sig selv og sørgede for, at hans kontor var et frirum, hvor det var tilladt børnene at stikke ud. Men med krigen kommer de nye undervisningsplaner. Nye daglige rutiner som fanemarch og nationalsang. Og nye lektioner om, hvordan nazismen har fået greb om Ukraine. Og om, hvordan eleverne skal holde øje med forrædere blandt dem. Børn i 1. klasse bliver sat til at recitere patriotiske krigsdigte. De ældre elever bliver sat til at skrive breve til soldaterne i Ukraine. Pavel bliver sat til at filme det hele. Dels for at dokumentere over for regeringen, at skolen overholder de nye krav. Dels så det kan blive brugt som propaganda over for resten af byen, når det bliver vist i ruderne på det lokale bibliotek. Nogle gange er dokumentationen tydeligvis vigtigere end lektionerne – som da eleverne får udleveret små sedler med de sætninger, de skal svare på lærerens spørgsmål. De skal bare gemme sedlerne under bordet, så man ikke kan se dem på optagelserne. Officerer fra den russiske hær fremviser historiske våben fra Anden Verdenskrig. Børnene kan selv få lov til at holde dem.Fold sammenLæs mereFoto: Pavel Talankin. Set udefra kan den tykke propaganda næsten virke komisk. Men set indefra er der ingen tvivl om, at den virker, siger Pavel. »Den får bare mere og mere momentum. Jeg har set folk skifte holdninger i den »rette« retning,« fortæller han. I begyndelsen af filmen ser man en af de unge teenagere forære en T-shirt fra McDonald's i fødselsdagsgave til en anden som selve symbolet på hele den vestlige verden, der nu trækker sig fra eller bliver bandlyst i Rusland. Mod slutningen ser man de samme teenagere karseklippe hinanden, så de kan blive klar til hæren. En af Pavel Talankins tidligere elever bliver indkaldt som værnepligtig til hæren. Officielt bruger Rusland ikke værnepligtige i krigen i Ukraine, men der er mange eksempler på, at det sker alligevel, ligesom værnepligtige i stor stil bliver presset til at melde sig som »frivillige«.Fold sammenLæs mereFoto: Pavel Talankin. Pavels egen gamle klassekammerat melder sig frivilligt til krigen i Ukraine – og dør. »Hans død er et resultat af propaganda – og kun det,« siger Pavel. I princippet har forældrene ifølge russisk lov ret til at bestemme, at deres børn ikke skal deltage i den patriotiske undervisning. Men i praksis er det umuligt, siger Pavel. Der er eksempler på, at både skoleelever og deres forældre bliver straffet for at sige eller gøre det forkerte. En enlig far blevsendt i fængsel for en tegning, hans 12-årige datter havde lavet i skolen. På skolens opslagstavle hylder skolen de lokale helte, der kæmper i Ukraine. Her viser eleven Masja en artikel om sin storebror, der er blevet mobiliseret til krigen.Fold sammenLæs mereFoto: Pavel Talankin. Efter lang tids krig endte Masjas bror sidste år med at desertere, men blev fanget og sendt tilbage til fronten. Få uger efter modtog Masjas familie beskeden om, at han var død.Fold sammenLæs mereFoto: Pavel Talankin. Heller ikke lærerne kan undslippe indoktrineringen. Nogle er i starten ved at kløjes i nye ord som demilitarisering og denazificering. Andre beklager sig i det stille over, at det stjæler tid og kræfter fra selve den faglige undervisning. Men som skoleinspektøren selv indrømmer det under et uformelt møde på Pavels kontor, ville hun blive fyret, hvis de ikke indordnede sig. Og propagandaen virker også på dem, siger Pavel: »Min kollega, der var idrætslærer, forlod skolen samtidig med mig. Jeg tog af sted for at lave den her film. Hun tog til fronten.« Andre af Pavel Talankins kolleger træder helt naturligt ind i den nye tid. Historielæreren Pavel Abdulmanov lyder næsten som en mand, der har ventet på den. Af historiske personligheder drømmer han mest af alt om at møde Lavrentij Beria, Stalins chef for det hemmelige politi, der stod for at udrense millioner af »samfundsfjender« i Sovjetunionen, og som var kendt for personligt at deltage i torturen af sine ofre. Skolens 48-årige historielærer, Pavel Abdulmanov, går med liv og sjæl op i de nye patriotiske rutiner. Fordi han angiveligt er elevernes »yndlingslærer«, belønner kommunen ham med en ny lejlighed.Fold sammenLæs mereFoto: Pavel Talankin. »Man skal elske sit land, ligesom man elsker sin mor,« fortæller Pavel Abdulmanov børnene i de nye »samtaler om det vigtige«, som bliver indført på skoleskemaet. »Og hvis ikke man elsker sit land, så er man en parasit. Så kan man bare rejse ud!« I en lektion fortæller han om faren for udenlandske agenter, der forsøger at hverve spioner og forrædere iblandt dem. I en anden lektion får børnene at vide, hvordan Europa lider mere under sanktionerne end Rusland gør. »Snart vil de ride rundt på heste, fordi de ikke har råd til benzin,« fortæller Pavel Abdulmanov de måbende børn. »De producerer heller ikke mad nok til at klare sig selv. I Frankrig er de vant til at spise østers og frøer, så de kan måske klare sig et stykke tid. Men hvad med England, den lillebitte ø?« Andre gange igen samles hele skolen i auditoriet, mens der kommer lejesoldater fra Wagner og giver tips og tricks fra slagmarken i Ukraine »Det vigtigste i en ildkamp er at lade være med at spænde remmen på hjelmen. Hvis hjelmen bliver ramt af skud, kan den brække nakken på dig,« siger en af Wagner-soldaterne. De sender landminer rundt på rækkerne, så børnene selv kan prøve at røre ved dem. Bagefter får de hjelme og skudsikre veste på, så de kan posere med automatrifler og panserværnsvåben og få taget fællesfoto med Wagner-soldaterne. Udenfor begynder skolen at uddele præmier for, hvem der kan kaste længst med håndgranater. Putin stiftede personligt den nye ungdomsbevægelse De første i sommeren 2022. I dag er den med Putins ord »en enorm hær« med flere end fem millioner børn. Organisationen søger officielt at forme børnenes verdenssyn ud fra »traditionelle russiske spirituelle og moralske værdier«. En anden af de nye ungdomsbevægelser bærer røde baretter under navnet Yunarmija, ungdomshæren.Fold sammenLæs mereFoto: Pavel Talankin. Indenfor på gangene begynder børn helt ned til seks år at marchere rundt i formationer med hvide skjorter og røde skråhuer i de nye ungdomsbevægelser, som ligner en tro kopi af pionerbevægelsen fra sovjettiden. Men i dag er slagordene nogle andre: »Patriot!« råber flokken af børn i kor. »Vi er snedige og modige, og vi vil gøre alt for at vinde!« erklærer de stolt. Pavel Talankin er den eneste i dokumentarfilmen, der kritiserer krigen. Men han er ikke ene om sin modstand. »Det er ikke noget, man kan tale højt om i Rusland,« siger han. I stedet viser det sig i små tegn og hentydninger. Som da Pavel er til en regional konkurrence, og en lærer fra en anden skole pludselig begynder at hviske på nabosædet, mens en elev på scenen fortæller – oprigtigt eller indøvet – hvor stolt han er af de russiske soldater i Ukraine. »Åh, gud, så kig da op i loftet først,« hvisker læreren ifølge Pavel. »Så forstod jeg, at jeg havde ligesindede omkring mig.« Selv kan Pavel ikke holde mund. Han laver sine egne små protestaktioner. Når skolens vinduer er tapet til med Zer til støtte for krigen, ændrer han dem til Xer, der er et symbol til støtte for ukrainske flygtninge. Han vælter det russiske flag på toppen af skolen. Og til et fælles arrangement for alle elever sætter han den amerikanske nationalsang på, så den lyder gennem højttalerne sammen med en række russiske popsange, der er forbudt i Rusland i dag, fordi de kritiserer krig. Pavel Talankin.Fold sammenLæs mereFoto: Pavel Talankin. Han ved ikke helt, hvorfor han gør det, siger han i dag. Måske bare, fordi han er en rebel. Måske også for at vise andre børn og voksne, at de ikke er alene, og at der stadig findes modstandere af krigen i Rusland. Men det er også noget, han er nødt til at gøre for sig selv. »Hvis ikke jeg gør det, falder jeg bare ned i det hul af propaganda. Og så vil ingen nogensinde kunne trække mig ud af sumpen igen.« Pavel mærker dog også selv, at hans hemmelige mission bliver farligere og farligere. I butikken undrer de sig over, at Pavel begynder at købe så mange hukommelseskort til sit kamera. Men han bilder dem ind, at han ikke har tid til at slette sine optagelser hele tiden, som han burde, men at det er nemmere bare at skifte kort. De gamle hukommelseskort begynder han at gemme i et hulrum i væggen i sin lejlighed. På skolen og på gaden i Karabasj er de vant til at se Pavel med et kamera. Men i takt med at krigen skrider frem, begynder folk at blive mere nervøse og spørge til, hvorfor han går og filmer. De små ekstrajobs, han plejede at få med at filme for kobberværket eller bystyret, stopper pludselig med at komme. »Da jeg spørger hvorfor, svarer de, at jeg nogle gange dukker op med mit kamera på det forkerte sted og tidspunkt,« siger Pavel. Da hans gamle klassekammerat dør i krigen, tør Pavel ikke filme til begravelsen. I stedet nøjes han med at optage lyden. Han står ved siden af en gammel ven, der arbejder for den lokale avis, da byens sikkerhedschef pludselig kommer hen og beder hende sørge for, at der ikke er nogen, der optager videoer eller tager billeder af begravelsen. »Og jeg står der lige ved siden af og optager lyden. Det ville jeg nok ikke turde i dag,« siger Pavel. Et af de mest skræmmende øjeblikke er, da han endelig – i sommeren 2024 – gør sig klar til at rejse ud af Rusland. Han har købt en returbillet, så alle tror, han bare skal på ferie. Men tasken er fyldt med alle hans optagelser fra de foregående to års propaganda i skolen. »Så stort et antal hukommelseskort kunne have rejst en del spørgsmål, hvis de havde opdaget det i sikkerhedskontrollen i lufthavnen: »Må vi lige se, hvad du har på dem?« Det skete heldigvis ikke,« siger Pavel. Som sin sidste gerning arrangerer Pavel Talankin ceremonien for skolens afgangselever i sommeren 2024. Så pakker han sine vigtigste minder og rejser ud af Rusland – måske for altid.Fold sammenLæs mereFoto: Pavel Talankin. I dag sidder Pavel et hemmeligt sted i Europa og venter på at få humanitært ophold. Han kan ikke komme til sin egen verdenspremiere på filmen i USA på grund af asylreglerne. Og han kan næppe heller få lov til at komme til premieren i Danmark til marts på CPH:DOX. Pavel har fået beskeden, aftenen inden Berlingske taler med ham, og han er mærkbart i dårligt humør. Han er stadig i kontakt med sin mor hjemme i Rusland og en sjælden gang imellem med gamle kolleger. Men af sikkerhedsgrunde er der endnu ingen, der ved noget om filmen. Så kan regimet ikke bruge det imod dem. Han fortalte ikke sin mor på forhånd, at han forlod Rusland, og selv i dag kender hun ikke den egentlige årsag. Når de taler om, hvad han laver, fortæller han om, hvad han laver netop nu. At han skal lave lidt speak og klippe nogle optagelser. Og så ud og lave en kop te. »Når tiden er inde, skal vi nok tale om det,« siger Pavel kortfattet. Pavel Talankin foran en isdækket sø i sin hjemby, Karabasj.Fold sammenLæs mereFoto: Pavel Talankin. Han tør ikke gætte på, hvornår eller om han nogensinde kan vende tilbage til det sted, han trods alt stadig elsker. Han vil gerne tro på det. Men han ved også, at når Putin bruger kræfter på at få børn til at marchere i gangene, siger det noget om, hvor lang tid regimet forestiller sig, konflikten med Vesten vil vare. »Det er det, jeg er bange for at sige højt.« »Men når et regime træder ind i klasselokalet, så er det for at lægge fundamentet til noget større. Og det fundament er i den grad blevet lagt.« FAKTAMr. Nobody mod PutinAf David Borenstein og Pavel Talankin for produktionsselskabet Made in CopenhagenVerdenspremiere på Sundance Film Festival 25. januar 2025.Filmen får dansk premiere til marts på CPH: DOX 2025, hvorefter den kan ses rundt om i landet.FOLD UD Af David Borenstein og Pavel Talankin for produktionsselskabet Made in Copenhagen Verdenspremiere på Sundance Film Festival 25. januar 2025. Filmen får dansk premiere til marts på CPH: DOX 2025, hvorefter den kan ses rundt om i landet. Emil Rottbøll er Berlingskes Rusland-korrespondent",
        "metadata": {
            "source": "https://www.berlingske.dk/internationalt/ny-dansk-dokumentar-afsloerer-putins-indoktrinering-af-boern",
            "image_url": "https://berlingske.bmcdn.dk/media/cache/resolve/image_x_large/image/187/1879563/24872202--.jpg",
            "publication_time": "Lørdag d. 25. januar 2025, kl. 12.08",
            "author": "Emil Rottbøll",
            "related_links": [],
            "attachments": []
        }
    }
}