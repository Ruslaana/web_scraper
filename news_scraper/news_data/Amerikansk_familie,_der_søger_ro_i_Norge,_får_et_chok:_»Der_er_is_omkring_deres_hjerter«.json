{
    "version": "1.0",
    "document": {
        "id": 19147,
        "title": "Amerikansk familie, der søger ro i Norge, får et chok: »Der er is omkring deres hjerter«",
        "content": "Hvem i alverden flytter ud i en norsk skov kun for at forsyne sit træhus med lysende guirlander, hidsig julemusik og en plastiknisse, der brøler »glædelig jul«, hver eneste gang et blad lander foran den sensitive bevægelsescensor? Forhåbentlig kun det amerikanske ægtepar Carol og Bill, der har hovedrollen i nissegyseren »There's something in the barn«, der både vil være »Alene hjemme« og »Gremlins«, men ikke når nogen af de to film til sokkeholderne. Det starter ellers meget godt. Overfladisk lykkelige møder vi parret sammen med hans to børn, Nora og Lukas, da de ankommer til et smukt sneklædt Norge og forundres over de tavse nordmænd, der bor i området, hvor han har arvet et smukt gammel træhus. Henriette Steenstrup får meget ud af en lille rolle som betjent i »There's something in the barn«.Fold sammenLæs mereFoto: Scandinavian Distribution salna. lukas@gmail.com. »Min onkel har ret: De har is omkring deres hjerter,« siger han. Så langt, så godt. Man kunne lave mange gode gysere om os, de såkaldt lykkelige skandinaver og vores ønske om at være i fred, selv når vi færdes i det offentlige rum. Men det er desværre ikke filmens ærinde. Den vil være en nissegyser, hvor uhyggen rumsterer i mørket, men inden uroen sniger sig ind på os, møder vi den vredladne gamle nisse, der mest af alt ligner en ældre mand, der vil være i fred. Det er ikke uhyggeligt, snarere fuldt forståeligt. Filmens voksne er virkelig øretæveindbydende i deres overdrevne imødekommenhed, og man ønsker sig hurtigt, at nissen og dens venner får sat en stopper for dem og deres tophue-entusiasme. »There's something in the barn« vil både være gyser og komedie. Den er bare hverken sjov eller uhyggelig.Fold sammenLæs mereFoto: Scandinavian Distribution salna. lukas@gmail.com. Mest morsom er faktisk betjenten, spillet af Henriette Steenstrup (fra den oversete Viaplay-serie »Pørni«), der hele tiden afviser amerikanerne med et norsk skuldertræk. »Det her er ikke USA, vi skyder ikke folk i ansigtet,« svarer hun, når Bill og Carol forventer, at hun træder i karakter som betjent. I baggrunden ender nissernes bersærkergang i et norsk drukorgie, hvor en af de vrede små mænd får gaflet betjentens pistol. »Hvorfor har han den eneste pistol i Norge?« råber Bill i raseri over, at det ikke er lykkedes ham at finde en bevæbnet betjent, der kan nedkæmpe de dumme nisser. Det var faktisk filmens sjoveste replik. Nu er den fortalt, og sådan sparede du 100 minutter. De havde alligevel ikke gjort dig klogere på forskellen på de lykkelige skandinaver og de smilende amerikanere. »There's something in the barn«. Komedie. Varighed: 100 minutter. Instruktør: Magnus Martens. Medvirkende: Martin Starr, Henriette Steenstrup, Townes Bunner, Alexander Karlsen El Younoussi og Calle Hellevang Larsen",
        "metadata": {
            "source": "https://www.berlingske.dk/skaerm/amerikansk-familie-der-soeger-ro-i-norge-faar-et-chok-der-er-is-omkring",
            "image_url": "https://berlingske.bmcdn.dk/media/cache/resolve/image_x_large/image/173/1732652/24564511-theres-something-in-the-barn.jpg",
            "publication_time": "Fredag d. 03. november 2023, kl. 16.49",
            "author": "Sarah Iben Almbjerg",
            "related_links": [],
            "attachments": []
        }
    }
}