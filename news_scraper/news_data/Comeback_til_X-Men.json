{
    "version": "1.0",
    "document": {
        "id": 19221,
        "title": "Comeback til X-Men",
        "content": "Efter en svag film nummer tre og en kun rimelig firer i superhelteserien om X-Men mutanterne gik man ikke ligefrem og sukkede efter mere pyroteknik til sine popcorn. Sagen er heldigvis den, at »X-Men: First Class« klarer at være dejlig overdrevet uden at blive forskruet i det effektjageri, der nu engang hører superheltefilm til. »First Class« er en førsteklasses stribe af spektakulære scener med fly, krigsskibe og u-både. Ved hjælp af en imponerende righoldig rolleliste følger unge udgaver af blandt andre den krigeriske mutant Magneto (Michael Fassbender) og den fredssøgende Xavier (James McAvoy). De blev spillet af Ian McKellen og Patrick Stewart i de første film. Her udkæmper de deres egen kamp side om side i en fælles kamp mod Kevin Bacon som den store mutantskurk. Samtidig får de lige afværget Cuba-krisen i 1962 og det er jo vigtig ny historisk viden. Ha ha. Blot forstår jeg ikke de ni kvarters spilletid, når en halv time mindre ville gøre det samlede indtryk stærkere.",
        "metadata": {
            "source": "https://www.berlingske.dk/filmanmeldelser/comeback-til-x-men",
            "image_url": "https://berlingske.bmcdn.dk/media/cache/resolve/image_x_large/image/73/735909/4119111-x-men-first-class.jpg",
            "publication_time": "Onsdag d. 01. juni 2011, kl. 10.08",
            "author": null,
            "related_links": [],
            "attachments": []
        }
    }
}