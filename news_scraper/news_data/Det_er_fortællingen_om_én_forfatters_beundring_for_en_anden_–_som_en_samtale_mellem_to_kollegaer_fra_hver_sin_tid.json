{
    "version": "1.0",
    "document": {
        "id": 10928,
        "title": "Det er fortællingen om én forfatters beundring for en anden – som en samtale mellem to kollegaer fra hver sin tid",
        "content": "»Forfatteren skal øse af sit overskud«, skriverIda Jessenet sted i sin nye og meget fine bog, »Jeg vil!«, om nobelprismodtageren i litteraturSigrid Undset. Det gjorde Undset, og det gør Jessen – øser af overskud. I det, der hverken er en traditionel biografi eller exofiktion, men lidt af begge dele og meget mere, beriges læseren med både indsigt, sproglig vitalitet og en helt særlig litterær ærlighed. Bogen handler først og fremmest om Sigrid Undset, hendes liv og hendes forfatterskab, men den er i lige så høj grad en personlig poetik, et stærkt skrift om det at skrive. En hybrid, kunne man kalde den. Som selvstændigt værk er den udsprunget af Jessens forrige udgivelse, den fremragende essaysamling »Endnu en bog jeg aldrig skrev«. Heri portrætteres med overskud og inderlighed en række, overvejende kvindelige forfattere fra verdenslitteraturen. En af dem er Sigrid Undset. Det korte essay om den norske forfatters liv og litterære levned er blevet til en over 300 sider lang bog, bygget på et omfattende kildemateriale og bearbejdet med en forfatters faglige og personlige indsigt. Som en samtale mellem to kollegaer fra hver sin tid. Der er kun enkelte steder, hvor teksten skratter – som når datterens død nævnesen passant, et par unødvendige ordgentagelser og et par lidt for bombastiske vurderinger af noget, Undset måtte mene eller handle ud fra. Omvendt stråler teksten legesygt, når Jessen for eksempel skriver »Nej! Jeg finder på!« »Jeg vil!« er en invitation til undren og refleksion og et bud på, hvordan man kan, hvorfor man vil, og hvad det koster at ville betingelsesløst.Fold sammenLæs mereFoto: Gyldendal. »Jeg vil!« indledes med en scene fra forsommeren 1919, hvor en gravid kvinde med to små børn og en let kuffert stiger af toget i Lillehammer. Den 27-årige Sigrid Undset er officielt taget nordpå for at få ro til at skrive, men sandheden er, at hun er på vej ud af ægteskabet med sin lidet skønne kunstmalermand, Anders Castus Svarstad. Ham havde hun forelsket sig stormende i ti år forinden under et ophold i Rom. Hun havde allerede da udgivet flere bøger, blandt andet den bemærkelsesværdige »Fru Marta Oulie«. Han var noget ældre end hende, toppede sin karriere i disse år, var gift og far til tre. Det blev ikke noget lykkeligt ægteskab, og måske fik Undset heller ikke noget udelt lykkeligt liv. Det var i al fald ikke let. Hun forfaldt dog ikke til selvmedlidenhed, men kæmpede for det, hun havde sat sig for. Hun ville! Ville have hus, have og en stor familie. Ville debattere kvindesag (og lagde sig ud med kvindebevægelsen), verdenskrig og andre politiske spørgsmål. Ville sin tro (hun konverterede sent til katolicismen). Ville være forfatter. Og dette »vil« er i lige så høj grad Ida Jessens som Sigrid Undsets: »‘Jeg vil!’ står der at læse i min egen dagbog, fra jeg var meget, meget ung. Nu læser jeg den unge Sigrid Undsets breve. Hvis jeg havde læst dem dengang, ville jeg have forstået, at hun kunne udfolde og begribeliggøre det, som hos mig kun viste sig i abrupte udbrud og derpå tavshed. Jeg havde alle ordene og følte, at de var mine, hvis jeg så dem hos andre, men hos mig kom de ikke ud. Ikke i andet end dette brøl: ‘Jeg vil!’« Det er den ene forfatter, der læner sig opad og lurer den anden af. Læser, lærer, levendegør. Undertitlen er da også »En forfatters portræt af Sigrid Undset«, og det skal forstås helt bogstaveligt. Ida Jessen skriver forfatterhåndværket, tvivlen, inspirationerne og (nogle af) metoderne ind i portrættet. Ligesom »Endnu en bog jeg aldrig skrev« er et stærkt personligt bud på læsningen og skrivningens nødvendighed, er »Jeg vil!« et inciterende skrift om det at skrive. I essaysamlingen fortalte Jessen i øvrigt, hvordan hun som ung havde undveget at læse Undsets »Kristin Lavransdatter«, fordi hendes mormor havde sagt, at det var en roman om en »rigtig kvinde«. Og det ville Jessen ikke være. En del erkendelser senere har hun nu gravet sig helt ind i dette forfatterskab, som hun skulle komme til at beundre. Og i mennesket bag, som hun ikke altid synes lige godt om. Men netop denne nuancerede og nænsomt kritiske tilgang til stoffet løfter bogen fra den gængse biografi til et eftertænksomt værk om at være et skrivende menneske. »Jeg vil!« er en invitation til undren og refleksion og et bud på, hvordan man kan, hvorfor man vil, og hvad det koster at ville betingelsesløst. »JEG VIL! En forfatters portræt af SIGRID UNDSET« Forfatter: Ida Jessen.Sider: 320.Pris: 300 kroner.Forlag: Gyldendal. Foto: Sara Galbiati",
        "metadata": {
            "source": "https://www.berlingske.dk/litteratur/det-er-fortaellingen-om-en-forfatters-beundring-for-en-anden-som-en",
            "image_url": null,
            "publication_time": "Lørdag d. 12. oktober 2024, kl. 15.51",
            "author": null,
            "related_links": [],
            "attachments": []
        }
    }
}