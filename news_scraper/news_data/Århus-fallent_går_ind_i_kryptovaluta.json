{
    "version": "1.0",
    "document": {
        "id": 9758,
        "title": "Århus-fallent går ind i kryptovaluta",
        "content": "Multiiværksætter og fallent Jesper Øhlenschlæger er efter flere år i Schweiz, Nigeria og England tilbage i Danmark, hvor han atter er flyttet ind i Aarhus’ velhaverkvarter og har sat sig i formandsstolen i en dansk virksomhed med fokus på investering i kryptovalutaer herunder bitcoin. I Aarhus var Øhlenschlæger, indtil han forlod Danmark, kendt for store armbevægelser, dyre biler og domicil i pragtpalæet »Lille Marselis«, der var fyldt med dyr kunst og design og nabo til dronning Margrethes Marselisborg Slot. I slutningen af januar i år tiltrådte Øhlenschlæger som bestyrelsesformand for Blockchain Nordic ApS. og Blockchain Nordic Holding Aps. Stifter og ejer er Jesper Øhlenschlægers svoger Lars Skovbjerg Sørensen, som blandt andet driver et dækfirma. Tredje mand i virksomhedens ledelse er Nicholas Weiling Laursen, som er kendt for som 17-årig at stifte et debatforum om finans for unge i samarbejde med dagbladet Børsen. Forummet over­levede dog kun i kort tid. Øhlenschlæger grundlagde sin formue med typehusetfirmaet M2, som han solgte til den tidligere ejendomsmatador Ole Vagner før finanskrisen for 30 mio. kr. Pengene brugte Øhlenschlæger til at stifte vindmølleselskabet Skykon sammen med milliardærbrødrene Jens og Carsten Risvig Pedersen og kapitalfonden EQT. Selskabet gik konkurs i 2010 og efterlod en gæld på et trecifret millionbeløb, som var med til at grave graven for Amagerbanken, hvor Skykon var kunde.  Øhlenschlægers næste projekt blev en grøn kapitalfond, Dansk Egenkapital, og PFA og Sydenergi stod klar til at skyde penge i projektet. Andre investorer tøvede dog, fordi de ikke anså Øhlenschlæger for at være den rette leder, og han forlod selskabet i 2012. Øhlenschlæger var dog langt fra slået ud. Han stiftede en række selskaber inden for ejendomme og miljø, og i storhedstiden i Aarhus ejede Øhlenschlæger byens mest fancy restaurant, Café Castenskiold. Fra 2014 blev Øhlenschlægers koncern ramt af en stribe konkurser, og han flyttede til Schweiz. Kuratoren i Jesper Øhlenschlægers konkursbo, Boris Frederiksen fra Kammeradvokaten, havde vanskeligt ved at få ham til at møde op i skifteretten, som bad politiet om hjælp til at finde ham. Det endte med, at Jesper Øhlenschlæger blev erklæret personligt konkurs med en gæld på 25 mio. kr. FAKTABlå bog: Jesper Øhlenschlæger: Typehussucces og vindfiaskoJesper Øhlenschlæger blev født i 1969.Han blev først uddannet shippingmand hos Mærsk og siden cand.jur.Han stiftede og drev typehusfirmaet M2, der i 2007 blev solgt for 30 mio. kr. Etablerede og drev vindmøllevirksomheden Skykon, som gik konkurs i 2010.Etablerede og drev Dansk Egen- kapital, som han forlod, og en stribe selskaber indenfor vind og ejendomme, som siden gik konkurs. Fra januar 2018 bestyrelsesformand i Blockchain Nordic ApS.Jesper Øhlenschlæger er gift med Susi Skovbjerg Øhlenschlæger og har fire børn.FOLD UD Jesper Øhlenschlæger blev født i 1969. Han blev først uddannet shippingmand hos Mærsk og siden cand.jur. Han stiftede og drev typehusfirmaet M2, der i 2007 blev solgt for 30 mio. kr. Etablerede og drev vindmøllevirksomheden Skykon, som gik konkurs i 2010. Etablerede og drev Dansk Egen- kapital, som han forlod, og en stribe selskaber indenfor vind og ejendomme, som siden gik konkurs. Fra januar 2018 bestyrelsesformand i Blockchain Nordic ApS. Jesper Øhlenschlæger er gift med Susi Skovbjerg Øhlenschlæger og har fire børn. I 2014 fandt Berlingske Jesper Øhlenschlæger i Nigeria, hvor han efter egne oplysninger via et nystiftet selskab og i samarbejde med den spanske vindmøllegigant Gamesa arbejdede på at levere vindmøller til det afrikanske land. På et tidspunkt rykkede Jesper Øhlenschlæger og hans familie til England og boede i et velhaverkvarter tæt på den danske Brøndby-rigmand Jan Bech Andersen. Jesper Øhlenschlæger har også beskæftiget sig med oliehandel, og i foråret 2017 beskyldte det danske olieselskab Endofa ham for at have påført selskabet et milliontab. Ifølge netmediet ShippingWatch havde ­Øhlenschlæger efterladt en millionregning i en oliehandel i Ghana, hvor han angiveligt handlede på vegne af et arabisk skattely­selskab. »Vi føler, vi er blevet snydt,« lød det fra En­dofa, mens Jesper Øhlenschlæger afviste ­beskyldningerne, idet han ikke handlede i eget navn. Nu er hans konkursbo afsluttet, og han er altså vendt hjem igen med nye forretnings­ideer. er flyttet ind i en stor villa i Aarhus-bydelen Højbjerg og i gang med at opbygge sit nye selskab, som han på LinkedIn kalder »et af de mest interessante start-ups i Europa«. Jesper Øhlenschlæger har ingen kommentarer til denne artikel. ",
        "metadata": {
            "source": "https://www.berlingske.dk/virksomheder/aarhus-fallent-gaar-ind-i-kryptovaluta",
            "image_url": "https://berlingske.bmcdn.dk/media/cache/resolve/image_x_large/image/10/101669/19957533-06busjesper-oehlenschlaegerjpg.jpeg",
            "publication_time": "Tirsdag d. 06. februar 2018, kl. 07.00",
            "author": "Birgitte Erhardtsen",
            "related_links": [],
            "attachments": []
        }
    }
}