{
    "version": "1.0",
    "document": {
        "id": 422,
        "title": "Chefredaktør dømt for sarkastisk meme om minister: Det ligner noget fra et »diktatur«",
        "content": "På billedet står Tysklands socialdemokratiske indenrigsminister, Nancy Faeser, med et skilt i hånden. Skiltets budskab er entydigt: »Jeg hader ytringsfrihed«. Det manipulerede billede blev delt på sociale medier af den højrenationale avis Deutschland-Kurier i februar 2024 som en satire over indenrigsministerens forhold til politiske meningsmodstandere. Dengang meldte Faeser avisen til politiet. Nu har en domstol i Bamberg idømt avisens chefredaktør, David Bendels, en betinget dom på syv måneder for brud på en lov, der straffer injurierende udsagn rettet mod politikere. I avisenDie Welttordner kommentatorenAndreas Rosenfeldermod dommen. »At journalister kan risikere en tur bag tremmer for sarkastisk kritik af regeringen, er kendetegn for diktaturer. Hvis ikke Faeser lægger afstand til denne dom, må man næsten tro, at hun rent faktisk hader ytringsfriheden.« Det omtalte meme, som nu har udløst en betinget dom på syv måneders fængsel  #FaeserHASST#Meinungsfreiheit!pic.twitter.com/O0Wr0dLpJb I USA er det Demokraterne, der står for de diktatoriske impulser, mener den konservative virksomhedsdirektør Kenin M. Spivak. I en kommentar i det konservative webmagasinThe American Mindforklarer han, hvorfor Trump trods tvivlsomme toldsatser og groft tonefald er at foretrække. »Selvom det ville være rart at have et alternativ, der kunne undgå Trumps fejl og mangler, er det i den uperfekte virkelige verden den nemmeste beslutning for enhver stolt amerikaner at vælge mellem en pakke bestående af Demokraternes autokrati, vold og radikale politik på den ene side, og Trumps handlinger, udtalelser og mål på den anden side.« Netop Trumps midler og mål bør øjeblikkeligt få den europæiske union til at tænke utraditionelt, mener den tyske politologAndrea Römmele. I det tyske nyhedsmagasinDer Spiegelforeslår hun canadisk medlemskab af EU. »Canada deler i modsætning til Tyrkiet, der i stigende grad regeres autoritært, opfattelsen af retsstatslighed og liberale samfund med EU. I stedet for svære forhandlinger med præsident Recep Tayyip Erdogan, kunne EU sammen med Canada skabe en ægte alliance for at styrke demokratiet, for eksempel med fælles projekter og programmer, der kan fungere på begge sider af Atlanten.«",
        "metadata": {
            "source": "https://www.berlingske.dk/opinion/chefredaktoer-doemt-for-sarkastisk-meme-om-minister-det-ligner-noget-fra",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910158/24929055-tysklands-socialdemokratiske-indenrigsminister-vil.jpg",
            "publication_time": "Lørdag d. 12. april 2025, kl. 06.12",
            "author": "Troels Heeger",
            "related_links": [],
            "attachments": []
        }
    }
}