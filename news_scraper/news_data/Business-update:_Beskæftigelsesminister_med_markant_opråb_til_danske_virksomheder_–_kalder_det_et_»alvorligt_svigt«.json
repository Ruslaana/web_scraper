{
    "version": "1.0",
    "document": {
        "id": 2465,
        "title": "Business-update: Beskæftigelsesminister med markant opråb til danske virksomheder – kalder det et »alvorligt svigt«",
        "content": "Godeftermiddag og velkommen til onsdagens udgave af Berlingskes Business-update her fra avisens erhvervsredaktion. Vi har vanen tro været mediebilledet rundt for at give dig en opdatering af det, der rører sig i mediernes erhvervs- og økonomispalter her til eftermiddag. Lad os bare komme i gang! Beskæftigelsesminister Ane Halsboe-Jørgensen (S) langer i et interview medDagbladet Børsenhårdt ud efter dansk erhvervsliv, som ifølge hende diskriminerer seniorer på arbejdsmarkedet. Flere undersøgelser viser nemlig, at personer over 60 år har langt sværere ved at komme i arbejde end personer under 60 år. Det sker, samtidig med at erhvervslivet de seneste par år ellers har presset voldsomt på for at få adgang til mere udenlandsk arbejdskraft. Og det er noget, som har fået beskæftigelsesministerens sind i kog. »Det provokerer mig helt vildt, at man på den ene side forsøger at ændre landets love for at hente titusinder af udlændinge hertil, mens man på den anden side ikke tager de danskere, der er her. Det er helt grundlæggende galt,« siger hun til Børsen. Derfor fortæller hun også, at hun ikke vil være særlig »lydhør« over for erhvervslivets ønsker om lempelse for adgang til udenlandsk arbejdskraft, så længe man ikke gør fuldt brug af den danske arbejdskraft. Den amerikanske shoppe-helligdag, black friday, kommer i år rigtig belejligt for de danske virksomheder. For fredag er nemlig lønningsdag, og det betyder også, at flere end 63 procent af danskerne forventer at købe varer på black friday. Det viser en undersøgelse med svar fra flere end 1.000 danskere, som DI Handel har foretaget sammen med Wilke. Samtidig forventer 21 procent af danskerne at bruge enten »meget mere eller lidt mere« sammenlignet med sidste år.Det skriver Finans. Ud over at black friday ramler sammen med lønningsdag, ligger dagen i år tættere på julemåneden, december. Hos Salling, der driver stormagasiner i flere danske storbyer, viser analyser dog, at blot omkring halvdelen af de varer, som bliver købt, er gaver. Hos legetøjskæden Fætter BR fortæller kædedirektør Charlotte From, at man i år har valgt at sprede tilbuddene over flere dage for at undgå alt for meget travlhed. Derudover er der kun black friday-tilbud online på fredag. Flere og flere jobsøgere oplever at blive spurgt ind til deres forventninger til lønnen under jobsamtalen. Sådan lyder det fra de to fagforeninger Djøf og HK. Blandt virksomhederne, der stiller spørgsmålet, som eksperter blandt andet kalder for en »uskik«, er de to kæmper LEGO og Vestas. Det viser en opgørelse,som Finans har foretaget. Chefkonsulent i Djøfs rådgivningscenter Bella Lea Buono fortæller til Finans, at deres medlemmer skal »forberede sig godt, researche i lønstatistikker og komme med et ambitiøst udspil, der samtidig ligger over, hvad de selv er interesserede i rent økonomisk.« Fra 2026 træder et nyt EU-direktiv i kraft, som kræver, at virksomhederne fremlægger løndata for de ansatte. Det er forhåbningen, at direktivet kan være med til at sikre ligestilling mellem kønnene på lønsiden. A: Overraskende pres på Putin: Rublen i kollaps De brede smil har været synlige på ansigterne i Moskva. Meget er gået deres vej de seneste uger. Men pludselig har et jordskælv ramt fundamentet under økonomien. Den russiske rubel er i frit fald. Nu bliver det dyrt for den almindelige russer. Læs artiklen her. B: Topchef for storbank: Kunstig intelligens vil sikre, at du kun skal arbejde tre en halv dag om ugen USAs største banks topchef tror, at den fremadstormende teknologi vil skabe en bedre balance mellem arbejde og fritid, så vi allesammen bliver 100 år gamle. Læs artiklen her. C: Trumps mexicanske straftold vil slå hårdt på amerikanske og europæiske bilproducenter De store bilproducenter har lagt deres fabrikker i Mexico, hvor arbejdskraften er billigere. Nu risikerer de, at deres biler bliver så dyre i USA, at køberne vælger andre mærker. Mexicos præsident truer med modstraftold. Læs artiklen her. Tak, fordi du læste med.",
        "metadata": {
            "source": "https://www.berlingske.dk/business/business-update-beskaeftigelsesminister-med-markant-opraab-til-danske",
            "image_url": "https://berlingske.bmcdn.dk/media/cache/resolve/image_x_large_vertical/image/186/1862522/24841463-beskftigelsesminister-ane-halsboe-jrgensen-mener.jpg",
            "publication_time": "Onsdag d. 27. november 2024, kl. 17.12",
            "author": "Rasmus Lolk Christensen",
            "related_links": [],
            "attachments": []
        }
    }
}