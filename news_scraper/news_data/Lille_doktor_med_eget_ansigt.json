{
    "version": "1.0",
    "document": {
        "id": 19496,
        "title": "Lille doktor med eget ansigt",
        "content": "I Hollywood og omegn er det ikke bare skuespillerne, der skærer ansigt. Hvis de altså stadig kan. Også plastikkirrurgerne har travlt med samme øvelse - at skære ansigter, stramme og fylde ud. En af dem, der dog hårdnakket står fast på ikke at tilslutte sig trenden med at sprøjte lammende kemikalier ind i sit ansigt, er skuespilleren Jane Seymour, der fylder 60 i morgen. Faktisk er hun overbevist om, at hun er den eneste kvinde på hendes alder i branchen, som har sit eget ansigt, som hun netop har sagt det i det seneste nummer af magasinet Good Housekeeping. Rent faktisk mener hun, at hendes naturlige udseende er med til at skaffe hende nye roller i den lange karriere foran kameraerne. »I den seneste tid har jeg fået en del opgaver, eftersom jeg kan spille kvinder, der er normale. Jeg er af den opfattelse, at en vis mængde rynker viser, hvem jeg er.« Og hvem er hun så, Jane Seymour? Ja, navnet er i hvert fald noget, hun selv fandt på som 17-årig, inspireret af Henrik d. 8.s tredje hustru af samme navn. Indtil da havde den britisk-fødte skønhed heddet Joyce Penelope Wilhelmina Frankenberg - faren, der var børnelæge, havde tysk-polske rødder, mens moren var hollandsk. Hun skrev sig ind i filmhistorien som Roger Moores Bond-pige i Lev og lad dø 1973. Men skønt hun har medvirket i enkelte biograffilm, har hun først og fremmest manifesteret sig som kompetent dronning af mere eller mindre kulørte TV-film og miniserier, hvor hun har kunnet kalde på både feminin blidhed og køligt hysteri. De fleste optaget i det USA, som hun for længst er flyttet til. Hun har for eksempel spillet både Maria Callas, Marie Antoinette og Wallis Simpson. Men ellers kender et stort TV-publikum hende fra den nærmest uendelige, sødladent opbyggelige serie om Doktor Quinn - på dansk med den dækkende titel Lille doktor på prærien, serien fra 1990erne, hvor hun ikke bare er følsom, begavet og kompetent, men også ser ualmindelig dejlig ud i skørter og hår, som er coifferet i timevis for at se skødesløst ud. Til daglig bor Jane Seymour i Malibu, Californien - amerikansk statsborger blev hun i 2005. Solitaire hed hendes Bond-pige, men ensom har hun vist aldrig været. Siden 1993 har hun været gift med ægtemanden James Keach - den fjerde af slagsen. Hun har fire børn og to stedbørn, hvilket sådan set passer meget godt med skuespillerindens store engagement i børnesagen.",
        "metadata": {
            "source": "https://www.berlingske.dk/kultur/lille-doktor-med-eget-ansigt",
            "image_url": "https://berlingske.bmcdn.dk/media/cache/resolve/image_x_large/image/78/781354/3810186-lille-doktor-med-eget-ansigt.jpg",
            "publication_time": "Mandag d. 14. februar 2011, kl. 12.00",
            "author": "Jakob Steen Olsen",
            "related_links": [],
            "attachments": []
        }
    }
}