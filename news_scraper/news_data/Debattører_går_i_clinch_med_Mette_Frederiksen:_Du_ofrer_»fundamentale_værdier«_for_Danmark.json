{
    "version": "1.0",
    "document": {
        "id": 3030,
        "title": "Debattører går i clinch med Mette Frederiksen: Du ofrer »fundamentale værdier« for Danmark",
        "content": "Den nuværende regerings støttepartier stiller ikke ultimative krav til Mette Frederiksen. Men det ændrer ikke ved, at der er en ultimativ lakmusprøve for, hvordan den kommende regering vil tackle forholdet mellem moral og politik. Nemlig om den vil fastholde Socialdemokratiets projekt om at sende asylansøgere til en lejr i den autoritære stat Rwanda. Styret i Rwanda vil blive godt betalt. En tilsvarende aftale mellem UK og Rwanda bliver af den britiske Ngo Freedom for Torture betegnet »cash for humans«. Højrefløjen i det britiske Tory-parti har nemlig samme idé som den danske regering, men er stødt på massiv modvind. Senest har den europæiske menneskerettighedsdomstol sat en stopklods for planlagte flyvninger af asylansøgere til Rwanda, og det eneste charterselskab, der havde accepteret at gennemføre dem, har nu lovet, at det i fremtiden vil afstå. Ngo’en Freedom from Torture kalder det »en sejr for tortur-overlevere« i den britiske avis The Guardian. Altinget kunne 18. november fortælle, at denspanske udenrigsministertager afstand fra tanken om at sende asylansøgere til Rwanda. »Tanken har ikke strejfet mig et eneste sekund«, erklærer han og tilføjer, at for ham at se er det ikke »den europæiske måde at gøre det på« IfølgeUNHCRlever 69 % af alle flygtninge i nabolande til den stat, de er flygtet fra. Kun et lille mindretal kommer til de rige lande i Nord. I henhold til internationale forpligtelser har Danmark, som andre lande, pligt til at tage imod de asylansøgere, der kommer hertil og til at tage stilling til deres ansøgninger. Rwanda-projektet er et forsøg på at slippe uden om den forpligtelse. Men det er ikke kun et juridisk spørgsmål. Det er først og fremmest et spørgsmål om, hvad vi er som nation, og hvem vi er som danskere. For hvad vil det egentlig sige at være stolt af eller glad for at være dansker? Kransekagen og fodboldlandsholdet kan gøre os begejstrede, men mon ikke den del af vores identitet, altså det at være dansker, stikker lidt dybere? I 1965 udgav Per Hækkerup, den daværende socialdemokratiske udenrigsminister, bogen »Danmarks udenrigspolitik«. Her betonede han værdipolitikkens betydning. Ikke alene for udenrigspolitikken, men for Danmark som sådan. Det handlede om, som han skrev: »at påvirke den internationale udvikling ud fra vore principper, bedømmelser og indstilling, som udspringer fra vort demokratiske samfundssyn«. Socialdemokratiet vil nu outsource ansvaret for flygtninge til et fattigt afrikansk land, der har ringe forudsætninger for at tage vare på mennesker, som for manges vedkommende er traumatiserede af forfølgelse, familieopbrud og langvarig flugt under barske betingelser. I 2016 vedtog et flertal i Folketinget den såkaldte smykkelov, der fremkaldte en chokbølge i verden. Især i de lande, der normalt står os nærmest, når det gælder forsvaret for demokratiske værdier. Loven har ikke været anvendt mere end en snes gange siden, men det er næppe så afgørende, da der først og fremmest var tale om symbolpolitik, som skulle styrke en negativ branding af Danmark blandt potentielle asylansøgere. Den nye regering kan fortsætte ad den samme fremmedangste vej, der inspirerer regeringer som den ungarske og den italienske. Eller den kan besinde sig på, hvad der engang blev kaldt danske værdier, og som er en del af traditionen fra højskolernes, frisindets og solidaritetens verden. Det kan den gøre ved at lægge politikker, der skader Danmarks indflydelse og anseelse bag sig. Herved vil Danmark atter komme på omgangshøjde med universelle idealer. Dette handler om mere end humanisme og menneskerettigheder. Det handler om, hvad politik overhovedet er. Mange borgere, især unge, synes at have tabt interessen for politik. Det er vel ikke så underligt, hvis den reduceres til magtspil og kyniske kalkuler. Mette Frederiksen og hendes hold er dygtige pragmatikere, taktikere og politiske spillere. Men hvis en ny generation skal tro på, at politik er at ville – som Olof Palme formulerede det – og at det kan nytte at engagere sig politisk, så må de politiske ledere, og især regeringen, vise mod og fremsyn. Det kan koste stemmer. I hvert fald på kort sigt. Men det er prisen værd, hvis målet er et bæredygtigt demokrati. Forhåbentlig vil ingen af de partier, der er imod at sende asylansøgere til Rwanda, støtte en regering, der har dette på programmet. Accepterer de det alligevel, bliver skaden stor. Ikke kun for de mennesker det går direkte ud over, men for fundamentale værdier i det danske samfund. Jens Boel er historiker, og Erik Boel er tidligere landsformand for Europabevægelsen ",
        "metadata": {
            "source": "https://www.berlingske.dk/kommentarer/debattoerer-gaar-i-clinch-med-mette-frederiksen-du-ofrer-fundamentale",
            "image_url": "https://berlingske.bmcdn.dk/media/cache/resolve/image_x_large_vertical/image/161/1618255/24269742-.jpg",
            "publication_time": "Torsdag d. 24. november 2022, kl. 11.00",
            "author": null,
            "related_links": [],
            "attachments": []
        }
    }
}