{
    "version": "1.0",
    "document": {
        "id": 20350,
        "title": "Skulle man lige nævne, at han kan lide at sejle?",
        "content": "»Man skulle tro, at Karsten virkelig har været fisker.« Det er ikke lige den slags sætninger, forfattere som regel betragter som en kompliment, når det gælder deres skønlitterære værker, men i dette tilfælde var det virkelig en ros. Ordene kom fra et fransk jurymedlem og var møntet på Karsten Lunds roman »Den amerikanske sømand« – på fransk »Le marin americain«, da han i 2007 fik litteraturprisen Gens de Mer, Søens folk, på en stor litteraturfestival i den rå og charmerende kystby St. Malo i Bretagne. Det var en pris, som Karsten Lund, forfatter og til daglig TV-journalist, satte pris på. Et ridderslag, der både omfattede litteratur og hav – to af kvaliteterne i hans liv. 18 februar fylder Lund 60 år. Mange seere kender ham for hans indsigtsfulde og ofte lidt skæve, skarpe reportager i TV 2-Nyhederne, hvor han arbejder med både ind- og udlandsstof, og ikke mindst for hans forfatterskab. Det er blevet til syv og ofte særdeles godt anmeldte romaner. »Den amerikanske sømand«, der tager udgangspunkt i et virkeligt forlis med en eneste overlevende i Skagen, og hans »Skrønen om Erkan« fik flere steder fem og seks stjerner. Karsten Lund er født i Skagen og opvokset i Aarhus. Han er nysproglig student fra Aarhus Statsgymnasium og blev uddannet journalist fra Danmarks Journalisthøjskole i 1978. Han var i praktik på Dagbladet Bornholmeren, men efter endt uddannelse har han været ansat på elektroniske medier, først på DR og fra TV 2s start i 1988 på Nyhederne, hvor hans reportager er kendetegnet af stil, fortælleglæde og humør. Tempoet er behageligt roligt, men han kan være bidsk, hvilket man for nylig fik syn for i en reportage om Ole Sohns partihop fra SF til Socialdemokraterne – her fik han også indføjet sætningen »skulle man lige nævne, at han er god til at lave pesto?« Som søn af en skibsfører har Lund en forkærlighed for havet. Han bor i Svendborg og har fra sin skrivestue og sit flygel udsigt til sundet. Skulle man lige nævne, at han kan lide at sejle? »Den største fordel ved at bo ved den lille pæne og sjove by ved vandet er, at det er så nemt at tage ud og sejle, hvilket jeg tit gør i sommerhalvåret i min 30 fods sejlbåd, på kortere ture i det sydfynske øhav, men også sommetider længere rundt i Danmark og nærmeste nabolande,« siger Karsten Lund.På fødselsdagen slukker han telefon og PC og fejrer dagen i en lille ferielejlighed i Gl. Skagen og går en tur til Kandestederne langs stranden. En tur han ofte har taget. Karsten Lund er gift med Annette og har en voksen datter, der bor med mand og to børn i Aarhus.",
        "metadata": {
            "source": "https://www.berlingske.dk/navne/skulle-man-lige-naevne-at-han-kan-lide-at-sejle",
            "image_url": "https://berlingske.bmcdn.dk/media/cache/resolve/image_x_large/image/88/888031/7172075-17navkarstenlundjpg.jpeg",
            "publication_time": "Tirsdag d. 18. februar 2014, kl. 09.00",
            "author": "Henrik Dannemand",
            "related_links": [],
            "attachments": []
        }
    }
}