{
    "version": "1.0",
    "document": {
        "id": 15962,
        "title": "Byen har været under pres i et år. Nu siger hel politienhed op",
        "content": "En betjent i Portlands akutte politienhed er anklaget for at have brugt »overdreven« og »ulovlig« magt under en af sidste sommers mange demonstrationer. Som reaktion på anklagerne har hele politienheden på 50 personer valgt at forlade enheden. Det oplyser Portland Police Bureau i enpressemeddelelse, skriverAxios. Meldingen kommer, dagen efter at en såkaldt »grand jury« har besluttet, at der skal rejses tiltale mod betjenten, der er anklaget for ulovlig magtanvendelse efter at have slået en kvinde i hoved med en politistav under en protest. Efter episoden blev betjenten sendt på tvungen orlov, skriverThe Oregonian. De 50 betjente vil stadig passe deres almindelige opgaver hos Portland Police, men vil ikke længere være en del af den specialenhed, der akut rykker ud til eksempelvis demonstrationer. Portland oplevede massive demonstrationer efter politidrabet på afroamerikaneren George Floyd under en anholdelse sidste år, som verden over førte til demonstrationer, der satte fokus på racisme og politiets forudindtagethed over for sorte mennesker. »Defund the police« blev et populært kampråb for demonstranterne på tværs af USA, der opfordrede til, at bevillingerne til politiet blev skåret ned, og at pengene i stedet blev brugt på social velfærd. Det er første gang, en Portland-politibetjent står over for retsforfølgelse for at have ramt eller affyret nogen under en demonstration ifølgeABC News. De omkring 50 betjente har valgt at trække sig fra enheden, da de ifølge ABC News føler, at anklagen afspejler »en stor fjendtlighed over for deres arbejde«. En repræsentant fra enheden forklarer, at teamet har været under en »enorm mængde stress« på grund af coronapandemien og drabet på George Floyd. 100 dage i træk måtte politiet rykke ud og håndtere store protester. Betjentene mener derfor, at det ikke længere er muligt for dem at være en del af specialenheden, oplyser de i pressemeddelelsen. Portland Police Bureau understreger, at borgernes sikkerhed stadig er vigtig, og at en løsning vil blive fundet, så politiet stadig kan rykke ud og sikre ro og orden i gaderne. I oktober opfordrede Daryl Turner, daværende formand for Portland Police Association, Portlands borgmester og politichef til at »bakke op om og offentligt støtte medlemmer af politienheden, der frivilligt tjener i akutteamet«. Han forklarede, at betjentene var »udmattede og sårede« på grund af de mange demonstrationer. »Den eneste lim, der holder deres team sammen, er deres integritet og forpligtelse til at tjene deres by. De fortjener bedre,« skrev Turner i et åbent brev dengang. Betjenten, der er anklaget for at have slået en kvinde, hævder, at slaget skete ved en fejl, da han forsøgte at få kontrol over situationen. Kvinden har anlagt en civil retssag mod byen på grund af hendes fysiske og følelsesmæssige skader fra hændelsen. USAs daværende præsident,Donald Trump, indsatte under stor kritik det føderale politi i Portlandi sommer, for at få kontrol med de mange protester. Kritikere hævdede, at de føderale styrker brugte overdreven magt og forværrede situationen ved at gøre demonstranterne endnu mere vrede.Politiet blev også kritiseret for deres brug af tåregas, som byens borgmester, Ted Wheeler, opfordrede politiet til at stoppe brugen af.",
        "metadata": {
            "source": "https://www.berlingske.dk/usa/byen-har-vaeret-under-pres-i-et-aar-nu-siger-hel-politienhed-op",
            "image_url": "https://berlingske.bmcdn.dk/media/cache/resolve/image_x_large/image/143/1434806/23779775-us-protestors-gather-at-portland--or-park-where-police-shot-and.jpg",
            "publication_time": "Fredag d. 18. juni 2021, kl. 12.40",
            "author": "Kalinka Aaman Agger",
            "related_links": [],
            "attachments": []
        }
    }
}