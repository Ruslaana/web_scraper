{
    "version": "1.0",
    "document": {
        "id": 5145,
        "title": "Eric Vildgaard fik to Michelin-stjerner, kort før landet lukkede ned: »Der har været enormt meget fortvivlelse«",
        "content": "På Restaurant Jordnær i Gentofte huserer kokken Eric Vildgaard sammen med sin kone Tina. I februar 2020 nåede de karrierenshidtidige gastronomiske højdepunkt, da de ved en ceremoni i Trondheim fik tildelt to Michelin-stjerner og prisen for bedste service. Blot en måned efter rullede coronakrisen, og Restaurant Jordnær så ind i en usikker fremtid,hvor hjælpepakkerne ikke var givne. Siden har det været hårde tider i restaurationsbranchen, der har været begrænset af restriktioner og nedlukninger. »Det har været enormt frustrerende at have en restaurant, der har kostet penge hver måned, uden at der ryger nogle den anden vej. Der har været enormt meget fortvivlelse omkring coronakrisen,« fortæller Eric Vildgaard. På mandag uddeles Michelin-stjernerne igen, og det kan blive et vigtigt boost for en restaurationsbranche, som har været i knæ det seneste år. Restaurant Jordnær har ligesom så mange andre restauranter været hårdt ramt, men restauranten har ikke frygtet for livet. Det skyldes blandt andet en massiv opbakning fra lokalområdet og et godt forhold til restaurantens udlejer, Gentofte Hotel, hvor restauranten ligger. Sandart pakket ind i et spidskålsblad placeret i en ramsløg/misosuppe fra restaurant Jordnær. Arkivfoto.Fold sammenLæs mereFoto: Mads Joakim Rimer Rasmussen. I takt med at krisen begynder at ebbe ud, og samfundsaktiviteten stiger, kan restaurantejerne også begynde at mærke aktiviteten. Og Restaurant Jordnær mærker de igen den store lokale opbakning. Men krisen sætter stadig sine spor, og ikke alt er tilbage ved normalen. »Vi er lidt heldige, i og med at vi har enorm meget lokal opbakning her i Gentofte. Da vi åbnede, var vi fuldt bookede i lang tid frem. Men turisterne er udeblevet hen over sommeren, hvor der nærmest ikke har været nogle turister i forhold til de andre år, og det har vi godt kunne mærke som branche,« siger Eric Vildgaard. Restaurant Jordnær har været gode til selv at få fyldt deres restaurant med lokale og turister fra resten af Skandinaven, som ikke har været svært begrænset i at rejse. Men når Eric Vildgaard snakker med sine kolleger i branchen, kan han høre, at de manglende turister gør ondt. »Jeg har hørt fra kolleger, at der er nogen af dem, som virkelig kæmper for at få fyldt restauranterne med gæster. De har været nødt til at ændre i deres struktur i forhold til det produkt, de leverer. Og det er konsekvensen af de manglende turister,« siger han. Eric Vildgaard driver og ejer den tostjernede Michelin-restaurant Jordnær sammen med sin kone Tina Vildgaard. Parret har seks børn.Fold sammenLæs mereFoto: Asger Ladefoged. Og ifølge Henrik Halkier, professor ved Aalborg Universitet, har de københavnske toprestauranter været dobbelt ramt, da de tiltrækker en stor del af de udenlandske turister, der kommer for Københavns gastronomi. »Michelin-restauranterne har uden tvivl været hårdt ramt og endda dobbelt i forhold til andre, fordi der indgår et væsentligt element af udenlandske turister, og København har udviklet sig til en destination, hvor gastronomien er i højsædet,« forklarer han. Den såkaldte gastroturisme er ifølge Eric Vildgaard vigtig, fordi den tiltrækker turister, som ikke bare lægger penge på byens Michelin-restauranter. Gastroturisterne bidrager godt til den samlede oplevelses- og turismebranche, og det har man glemt under corona, hvor der har været stille på toprestauranterne, siger han. »Jeg synes ikke, man har givet gastroturismen nok credit i forhold den indsats, der er blevet lagt i at gøre Danmark til et gastronomisk hotspot. Den turisme, der medfølger, har man ligesom bare negligeret lidt og sagt, at folk godt kan leve uden at gå på restaurant. Men det er ikke kun restauranterne, det handler om. Der bliver jo også lagt en masse penge rundt i butikkerne og i hele oplevelsesindustrien og på hoteller. Så det er en stor branche, som godt kan føle sig negligeret,« siger Eric Vildgaard. Derfor kan det også være vigtigt at Danmark fastholder sit høje niveau ved den kommende Michelin-uddeling mandag aften. Michelin-stjernerne er nemlig med til at markedsføre og tiltrække turister til København og Danmark. Og det er vigtigt, forklarer fødevarechef i HORESTA, Tine Skriver. »Når du er Michelin-restaurant, arbejder og higer du efter det ypperste gastronomiske håndværk. Det er det, som driver dig. Men det har også en afgørende effekt på det omkringliggende restauranterhverv. Fordi gastroturisterne også benytter de andre, og fordi det inspirerer og løfter hele erhvervet. Samtidig skal gæsterne jo også komme og bo på vores hoteller, så det driver jo vores turismeerhverv, at vi har de her fyrtårne,« siger hun.  Når det kommer til mandagens uddeling af stjerner, er Eric Vildgaard påpasselig med at spå om resultatet. Han håber dog på, at det hårde arbejde, som han og hans medarbejdere leverer, bliver belønnet. »Vi går på arbejde hver dag med den forudsætning, at vi vil gøre vores bedste. Og nu er vi en tostjernet restaurant, som gør det godt, og så drømmer man selvfølgelig altid om at sparke den helt op, så højt man kan. Men om vi er der … vi har ingen forventninger om at modtage nogle stjerner til i år, udover de to vi har fortjent,« siger Eric Vildgaard. FAKTABag om historienBerlingske har gennemgået årsregnskaberne fra 2020 og 2019 fra de 16 restauranter i København, som sidste år fik en eller flere Michelin-stjerner.Relæ og 108 er i dag lukket. Clou har ændret koncept til en italiensk familierestaurant ved navn Enoteca Family. De indgår derfor ikke i gennemgangen.Det har ikke været muligt at fremskaffe regnskaber for Marchal, Kong Hans Kælder, Kokkeriet, Restaurant Jordnær og Søllerød Kro, som heller ikke indgår i gennemgangen.Det gør til gengæld Geranium, AOC, Alchemist, Kadeau København, Noma, Alouette, Formel B og Kiin Kiin. Tre af dem har skævt regnskabsår.Tilsammen havde de i 2020 et underskud på 17 millioner kroner. I 2019 var underskuddet på 10,5 millioner kroner.Mandag aften uddeles nordiske Michelin-stjerner igen.FOLD UD",
        "metadata": {
            "source": "https://www.berlingske.dk/virksomheder/eric-vildgaard-fik-to-michelin-stjerner-kort-foer-landet-lukkede-ned",
            "image_url": "https://berlingske.bmcdn.dk/media/cache/resolve/image_x_large/image/146/1463378/23858174-.jpg",
            "publication_time": "Mandag d. 13. september 2021, kl. 12.42",
            "author": "Adam Geil",
            "related_links": [],
            "attachments": []
        }
    }
}