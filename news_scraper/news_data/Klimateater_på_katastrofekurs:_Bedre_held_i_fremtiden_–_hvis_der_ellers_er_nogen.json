{
    "version": "1.0",
    "document": {
        "id": 21593,
        "title": "Klimateater på katastrofekurs: Bedre held i fremtiden – hvis der ellers er nogen",
        "content": "Enden er nær! Undergangsteatret er over os. En almindelig desillusion har bemægtiget sig teatret. Hvis man har behov for at få konstateret, at alt håb er ude for menneskeheden, der har forskertset sine muligheder, spillet sig sin egen fremtid af hænde, så skal man bare løse billet til dansk teater. Klimateatret er nærmest blevet en ny genre i et forsøg på at råbe os allesammen op klokken fem minutter i dommedag. Vi ved det godt i forvejen, men nu har vi altså også teatret til at fortælle os hvor galt, det står til. På teatret Republique er det da også ideen om verdens ende, der dominerer i teatrets livtag med den italienske middelalderforfatter Giovanni Boccaccios klassiske novellesamling »Dekameron«. Ideen kan man godt sætte sig ind i: Værket tager udgangspunkt i de historier, som en gruppe unge, smukke mennesker fortæller hinanden, mens de sidder isoleret fra pesten, der hærger i Firenze og truer med at lægge verden øde. Det må man dog gætte sig til på scenen. Død og glade dage.Fold sammenLæs mereFoto: Sara Galbiati. Historierne skildrer menneskeheden, når den er ædlest og værst, men deres ærinde forbliver imidlertid diffust i teatrets håndtering af dem, sådan som de her opløses, bedst, som de er sat i gang. De udvalgte fortællinger om ofte grusomme kærlighedsskæbner i dødens skygge er til gengæld monteret ind i et noget tungt belærende metalag, der lader skuespillerne på scenen tale sig gennem en overflyvning af fremtidens katastrofer – fra antidemokratiske bevægelser og oversvømning over skovbrande og plastik i maven på svømmefugle til noget om at flytte til Tåsinge eller drikke naturvin. Med beretningen om febersynet af de fire apokalyptiske ryttere, som nærmer sig i horisonten, som det, der indleder det hele, når først de medvirkende er færdige med at løbe i ring, sådan som de også afslutter en time og tyve minutter senere – jo, livet er en evig gentagelse af de samme fejltagelser. Med en dødens kærre, der lejlighedsvist trækkes rundt i periferien af et skræmmende gespenst med pestlægemaske som en påmindelse om forgængelighed. Og med scenograf Ida Grarups virkningsfulde, visnede, væltede træ i et gråt rum som altsigende blikfang og klatrestativ. Med andre ord: Boccaccios historier, der gennemgående tolkes med en vis voldsparat menneskefjendskhed – hvad siger man til en nøgen mand, der forfølges, sprættes op med en motorsav, så blodet sprøjter på den plastikdug, der adskiller scene og sal? – er reduceret til en slags dyster klangbund for en både sammenbidt og småironisk diskussion af fremtidskrisens små og store konsekvenser. Men helt ærligt: De enkelte fortællinger og koblingen mellem lagene er desværre uklar, forbliver fortænkt, villet, uforløst. Hvis forestillingen selv ved, hvad den vil med det hele, er det i hvert fald ikke noget, det lykkes at inddrage andre i. På den ene side er »Dekameron« altså kedsommeligt klar, når den prædiker dommedag i moderne kontekst, og ejendommeligt diffus, når det handler om at udlægge sine indlagte middelalderhistorier og kæde de to fortælleplan sammen. Det apokalyptiske undergangsteater er nu nået til Republique.Fold sammenLæs mereFoto: Sara Galbiati. Det er der god grund til at ærgre sig over, for instruktøren Anja Behrens har ellers skabt en både grum og lejlighedsvist morsom, smidigt opfindsom teaterleg med næsten drømmespilsagtige identitetsskift, hvor skuespillerne hele tiden overtager hinandens roller uden skelen til køn. Der er i det hele taget ikke grænser for, hvor omstillingsparate de dygtige unge hold er: Anton Hjejle, Simon Kongsted, Stephanie Nguyen, Siff Vintersol og Lasse Steen mestrer det hele med både krop og stemme. Niveauet fejler ikke noget. Dramaturgisk katastrofekurs? Det er måske for meget sagt. Men helt grundlæggende fungerer forestillingen ikke. Bedre held i fremtiden. Hvis der ellers er nogen. »Dekameron«. Manuskript: Karen-Maria Bille efter Boccaccio. Iscenesættelse: Anja Behrens. Scenografi: Ida Grarup. Republique. Til 28. oktober.",
        "metadata": {
            "source": "https://www.berlingske.dk/scene/klimateater-paa-katastrofekurs-bedre-held-i-fremtiden-hvis-der-ellers-er",
            "image_url": "https://berlingske.bmcdn.dk/media/cache/resolve/image_x_large_vertical/image/172/1722338/24540395-ccc.jpg",
            "publication_time": "Onsdag d. 04. oktober 2023, kl. 23.28",
            "author": "Jakob Steen Olsen",
            "related_links": [],
            "attachments": []
        }
    }
}