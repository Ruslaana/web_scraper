{
    "version": "1.0",
    "document": {
        "id": 7188,
        "title": "Aktiv ferie i Jordan: Fra dykning blandt skibsvrag til »scrambling« på ørkenens klipper",
        "content": "Umiddelbart ser stranden ikke ud af meget. En gruppe lokale mænd ligger i skygge for solen under en støvet paraply og bapper på deres shisha-piber. Kvinder i burkinier og børn i baderinge vader rundt på strandbredden, der består af småsten og grus frem for sand. Bag dem hopper en gruppe glade drenge larmende i vandet fra den forvitrede badebro. Vi er kørt 20 minutter syd for Aqaba, Jordans hurtigt voksende bade- og havneby, men vi er begyndt at betvivle beslutningen. »Kom, så viser jeg jer kortet. Det er det eneste, vi har,« siger vores dykkerinstruktør Isaac Tawraneh.  Vi rejser os med besvær fra bænkene med vores tanke på ryggen og vægtbælter om hoften og vader over til skiltet. Det er opsat permanent på stranden, og Isaac fører fingeren over kortet for at vise os, hvilken rute vi skal dykke. Vi vralter ned til strandkanten i vores udstyr, til stor morskab for de lokale, og ud i Det Røde Hav. Da vi når overfladen igen en lille time efter, er vores syn på stranden ændret. Den er ikke længere en lille, støvet flække, hvor lokale tilbringer weekenderne, men en port til undersøiske eventyr. Under havoverfladen gemmer der sig et storslået koralrev, en rusten tank og ikke mindst vraget af det 80 meter lange libanesiske fragtskib Cedar Pride. Efter en brand, der ødelagde skibet, valgte den populære konge Abdullah II – der selv dykker ivrigt – at sænke skibet her til glæde for dykkere. Siden har stranden været en af de mest populære dykkerdestinationer i Det Røde Hav. Den jordanske kyst er hjem for flere vrag, blandt andet et skibsvrag og en tank. De ligger tæt på kysten, og de fleste dyk foregår derfor fra land og ikke fra en båd.Fold sammenLæs mere Efter en dag med flere dyk kører Isaac os tilbage til vores hotel i midten af Aqaba. Byen ligger på Jordans 26 km lange kyststrækning; på den ene side ligger Israel, på den anden Saudi-Arabien, og på den modsatte side af bugten Egypten. På vejen passerer vi adskillige byggeprojekter. To nye bydele er ved at blive anlagt for foden af de bjerge, der tårner bag Aqaba, den travle industrielle havn er ved at blive flyttet længere sydpå, og der kommer konstant nye hoteller til. Isaac er begejstret for udviklingen; han vendte tilbage til sin hjemby i 2013 efter i 10 år at have boet i Sverige, hvor han var professionel dykker, og har satset alt på sin lille dykkershop, Aqabas Anchor. I modsætning til resten af byen oplever den vækst. Efter Islamisk Stats fremvækst på Sinai-halvøen har gjort populære dykkerdestinationer i Egypten utilgængelige, er dykkere begyndt at rejse til Aqaba i stedet. Men selv om Jordan er et stabilt land, så har de europæiske charterturister vendt landet ryggen. De kæder landet sammen med de politiske uroligheder, der præger nabolandene, og turismeindustrien kæmper en brav kamp for at overbevise solglade turister om, at det er trygt at rejse til den jordanske del af Det Røde Hav.FAKTARejseinfoTransport: Man kan flyve til Jordan med en mellemlanding fra omkring 3.000 kr. retur med selskaber som Lufthansa, Austrian Airlines og Turkish Airlines. Herfra er det en fire-fem-timers bus- eller køretur til Aqaba. En todages-tur i Wadi Rum-ørkenen med overnatning i et komfortabelt beduin-telt, frokost, aftensmad, morgenmad og en hel dags jeepsafari koster omkring 300-500 kr. pr. pers., afhængigt af hvilken lejr man vælger.Ophold: Man kan finde alt fra billige hostels til dyre luksushoteller i Jordan, men selv de dyreste luksushoteller er som regel billigere end i Danmark. I Aqaba kan man bo på Kempinski-resortet for omkring 1.500 kr. pr. nat eller på hoteller i byen uden strand eller pool for omkring 500 kr. pr. nat.Bedste rejsetidspunkt: Forårsmånederne fra marts til maj er de mest behagelige; her er temperaturerne lige under 30 grader. Sommermånederne kan være ulideligt varme, og mange hoteller lukker i lavsæsonen i efteråret.FOLD UD Transport: Man kan flyve til Jordan med en mellemlanding fra omkring 3.000 kr. retur med selskaber som Lufthansa, Austrian Airlines og Turkish Airlines. Herfra er det en fire-fem-timers bus- eller køretur til Aqaba. En todages-tur i Wadi Rum-ørkenen med overnatning i et komfortabelt beduin-telt, frokost, aftensmad, morgenmad og en hel dags jeepsafari koster omkring 300-500 kr. pr. pers., afhængigt af hvilken lejr man vælger. Ophold: Man kan finde alt fra billige hostels til dyre luksushoteller i Jordan, men selv de dyreste luksushoteller er som regel billigere end i Danmark. I Aqaba kan man bo på Kempinski-resortet for omkring 1.500 kr. pr. nat eller på hoteller i byen uden strand eller pool for omkring 500 kr. pr. nat. Bedste rejsetidspunkt: Forårsmånederne fra marts til maj er de mest behagelige; her er temperaturerne lige under 30 grader. Sommermånederne kan være ulideligt varme, og mange hoteller lukker i lavsæsonen i efteråret. På Kempinski-hotellet, der ligger på stranden i Aqaba, er de fleste af de hvide strandstole tomme, og der er god plads til at svømme baner i den imponerende infinity pool. Den er omringet af en umuligt grøn græsplæne, som bliver brudt af en børnepool og en jacuzzi. Herfra kan man sidde og kigge ud på den travle bugt, hvor burkiniklædte kvinder hvinende bliver fragtet rundt på bananbåde, politi-skibe forgæves forsøger at få chaufførerne på vandscooterne til at overholde fartgrænserne og fragtskibe lurer i horisonten. Mod vest synker solen bag den egyptiske Sinai-halvøs bjerge, før lysene fra den israelske badeby Eilat oplyser dem nedefra. I midten af det hele troner en af verdens højeste flagstænger, hvorfra et flag på 30 gange 60 meter blafrer; det er ikke Jordans flag, men flaget for den arabiske revolution mod Det Osmanniske Rige i 1916-1918. Aqaba er noget så sjældent som en badeby badet i historie. Vi sætter kurs nordpå tidligt næste morgen; vi har en lang dag i Wadi Rum-ørkenen forude. Den ligger nord for Aqaba, og så snart vi lægger byen bag os, er vi omringet af sandfarvede bjerge. Lidt efter begynder skiltene, der advarer om løsgående kameler på landevejene, at poppe op, og det er ikke et tomt løfte; på den timelange køretur passerer vi flere horder af kameler, der tusser rundt på må og få. Man kan bevæge sig rundt i ørkenen i jeep, på kamelryg, på cykel eller til fods. Lokale beduiner arrangerer ture, der kan vare fra få timer til flere nætter.Fold sammenLæs mere Vi ankommer til Rum, den lille landsby, der er indgangen til ørkenen. Den er over 700 kvadratkilometer stor og har en historie, der er lige så imponerende som dens storslåede natur: Her har boet mennesker siden forhistorisk tid, det var her, T.E. Lawrence – Lawrence of Arabia – passerede gennem under den arabiske revolution i 1916-1918, og så er den kulisse for adskillige science fiction-film om liv på planeten Mars, blandt andre ’The Martian’ med Matt Damon i hovedrollen. Man kan enten tilbringe et par timer i ørkenen eller flere dage; vi har valgt at overnatte i beduinlejren Mohammed Mutlak Camp i den sydlige del af ørkenen, hvortil vi vil ankomme efter en hel dags jeepsafari. Vi skifter den lave taxa ud med en landrover, der ser noget ramponeret ud. Med sin afslappede attitude og allestedsnærværende humor får vores guide, beduinen Mamdou, os dog hurtigt til at glemme al frygt for at strande i en sammenbrudt bil i midten af en varm, øde ørken.  »Vil I sidde indeni eller ovenpå?« spørger han, da vi er ved at sætte os ind i bilen. Vi kigger mistroisk på konstruktionen ovenpå bilen. »Bare rolig, jeg har selv lavet den,« siger han. Han smider et par tæpper op på taget, og vi klatrer op og finder os til rette. Så snart vi forlader landsbyen, slutter asfalteringen; foran os er der kun sand og klipper. Til at starte med passerer vi børn på kameler, semipermanente beduinlejre og et vandingssted for kamelerne; beduinerne har ført en vandslange ned fra en kilde i bjergene. Vi møder et israelsk par, der en uge har vandret rundt i ørkenen og overnattet på liggeunderlag under stjernerne. De forhandler med beduin-børnene om en pris for at ride tilbage til landsbyen på en kamel. Fra en tidlig alder hjælper børnene med at forsørge familierne ved at tilbyde kamelture til turister – og enkelte ved at deltage i de berygtede kamelvæddeløb. Der bor stadig flere tusind beduiner i ørkenen, og selv om de fleste har en base i landsbyen Rum, bor mange af dem i telte i ørkenen det meste af året. Det er populært at sandboarde på Wadi Rum-ørkenens største sandklit, som ligger mindre end en times kørsel fra indkørslen til naturområdet.Fold sammenLæs mere Vi forlader vandingsstedet og kører ud på en åben slette. Den strækker sig så langt, øjet rækker, kun afbrudt af de dramatiske klipper, der stejlt rejser sig i sandet. Der er ikke nogen veje i ørkenen, kun spor fra andre biler i det lyse sand. Stilheden er slående; det eneste, vi kan høre, ud over bilens motor, er vinden. Den tager fat i vores hår og tøj, og vindblæste og glade ankommer vi til det første stop. Det er Al Ramal-klitten, en af ørkenens mest imponerende sandklitter. Den rustfarvede sandbunke læner sig op ad en klippevæg. For foden ligger et telt, hvor beduiner serverer te. Vi begynder at kæmpe os op ad sanddunen, og med hvert skridt, vi tager, synker vi i til langt op ad anklen. Til sidst når vi toppen, hvor sandklitten stopper og klippevæggen flader ud og bliver til et naturskabt udsigtspunkt. Udsigten er dramatisk; den flade slette og de stejle klippevægge skaber skarpe vinkler på 90 grader, forstærket af solens skygger. Et par skyer daffer forbi over os på den vide himmel. Der er ingen mennesker, dyr, biler eller bygninger at se, ingen tegn på, hvilket tidspunkt i verdenshistorien vi befinder os i. FAKTAFem aktive oplevelser i det sydlige JordanKlatringWadi Rum er kendt blandt klatrere for sine stejle vægge, lange, krævende ruter og ambitiøse lokale klatrere, men der er også masser af anbefalelsesværdige ruter for de mindre erfarne. Kontakt Wadi Rums besøgscenter på forhånd, så de kan sætte dig i kontakt med en guide.Dyk blandt kunstige vragDykkerstederne syd for Aqaba er ikke lige så fantastiske som dem i Egypten, men det er stadig noget af det bedste dykning tæt på Europa. Det kunstige vrag Cedar Pride, som er stort og stabilt nok til, at man kan dykke inden i vraget, er den største oplevelse, men der er også fremragende strømdyk, koralrev og fiskeliv.Vandring i ørkenenHvis man ønsker endnu mere fysisk udfoldelse, end de dagslange jeepsafarier i Wadi Rum-ørkenen tilbyder, kan man hyre en guide og vandre gennem ørkenen. De fleste ture varer to-tre dage, hvor man sover under stjernerne og selv bærer sine forsyninger, men man kan også tage på endagsture.Snorkeltur i Det Røde HavDer er rig mulighed for at opleve Det Røde Havs undersøiske eventyr, selv hvis man ikke har taget – eller ønsker at tage – et dykkercertifikat. De fleste dykkercentre tilbyder snorkelture for omkring 150 kr. pr. dag inkl. snorkeludstyr, vejledning, frokost og transport.KameltureEt andet alternativ er at skifte jeepen ud med en kamel; det er nemt at arrangere ture på to-tre timer fra landsbyen Rum og til beduin-lejre, hvor man kan overnatte, eller bare ride rundt i ørkenen, hvis man kun har en eftermiddag.FOLD UD Klatring Wadi Rum er kendt blandt klatrere for sine stejle vægge, lange, krævende ruter og ambitiøse lokale klatrere, men der er også masser af anbefalelsesværdige ruter for de mindre erfarne. Kontakt Wadi Rums besøgscenter på forhånd, så de kan sætte dig i kontakt med en guide. Dyk blandt kunstige vrag Dykkerstederne syd for Aqaba er ikke lige så fantastiske som dem i Egypten, men det er stadig noget af det bedste dykning tæt på Europa. Det kunstige vrag Cedar Pride, som er stort og stabilt nok til, at man kan dykke inden i vraget, er den største oplevelse, men der er også fremragende strømdyk, koralrev og fiskeliv. Vandring i ørkenen Hvis man ønsker endnu mere fysisk udfoldelse, end de dagslange jeepsafarier i Wadi Rum-ørkenen tilbyder, kan man hyre en guide og vandre gennem ørkenen. De fleste ture varer to-tre dage, hvor man sover under stjernerne og selv bærer sine forsyninger, men man kan også tage på endagsture. Snorkeltur i Det Røde Hav Der er rig mulighed for at opleve Det Røde Havs undersøiske eventyr, selv hvis man ikke har taget – eller ønsker at tage – et dykkercertifikat. De fleste dykkercentre tilbyder snorkelture for omkring 150 kr. pr. dag inkl. snorkeludstyr, vejledning, frokost og transport. Kamelture Et andet alternativ er at skifte jeepen ud med en kamel; det er nemt at arrangere ture på to-tre timer fra landsbyen Rum og til beduin-lejre, hvor man kan overnatte, eller bare ride rundt i ørkenen, hvis man kun har en eftermiddag. Vi vader ned ad sandklitten, hvilket tager markant kortere tid, end det tog at komme op, og møder et par østrigske fyre med snowboards på vejen; klittens fine sand og stejle skråning er perfekt til sandboarding. I teltet for foden af klitten sidder en gruppe saudiarabiske turister, der er kørt op fra landegrænsen en time syd for ørkenen. Vi drikker te og sammenligner billeder; de har allerede tilbragt en dag i ørkenen. Efter et par kopper te i teltes skygge kører vi videre. Vi stopper flere steder inden frokost og vandrer blandt andet mellem to flere hundrede meter høje klippevægge, der er klaustrofobisk tæt på hinanden og fyldt med helleristninger, klatrer op ad en bjergvæg for at stå på en stenbro mellem to bjerge og beskue ørkenen og kravler mellem klippevægge for at finde en af de mange naturlige kilder, der gemmer sig i bjergene. Vores guide fortæller vidende om ørkenens historie, geografi, planter og dyreliv, og ved frokosttid parkerer han jeepen i skyggen af en bjergvæg, før han tænder et bål, han tilbereder maden og – ikke mindst – teen på. De fleste kører rundt i jeep i ørkenen, men for de smukkeste udsigter må man selv arbejde for sagen og klatre op ad sandbanker eller klippeformationer og mellem smalle klippevægge.Fold sammenLæs mere »Ørkenwhisky,« siger han grinende, mens han rækker os en kop hver; langt de fleste beduiner er sunnimuslimer. Efter frokosten kravler vi op på taget igen; den kølende vind er behagelig i den solbagte ørken. Mamdou sætter musik på – hans venners beduin-band, baseret på trommer og mandestemmer, der lyder, som om de er i overgang – og foden på pedalen. Vi suser gennem ørkenen, på tværs af sletternes jeepspor, over små sandklitter og mellem de storslåede bjerge. Da afstanden mellem to bjerge begynder at snævre ind, stopper Mamdou bilen. »I skal bare gå mellem de to klippevægge, og I skal ikke vende om. Jeg møder jer på den anden side om en halv times tid,« siger han.  Først ser alt tilforladeligt ud; vi betragter stenaldergraffitien på væggene og møjer os gennem sandet. Klippevæggene begynder at læne sig mod hinanden, og snart kan vi kun akkurat ane en blå stribe mellem dem, hvor de slutter 300 meter over os. Efter stien slår et bugt, ser passagen ud til at stoppe; løse, store sten leder op til et punkt langt over os. »Jeg tror, det var en joke, at vi skal fortsætte. Vi kan jo ikke komme igennem her,« siger jeg tøvende til min kæreste. Han tager fat i den første sten og hiver sig op til den næste. Det er en god ide at tage gode vandresko og tøj, der kan tåle slid, med til Wadi Rum-ørkenen, hvor de fysiske aktiviteter ofte foregår med et minimum af udstyr.Fold sammenLæs mere »Det tror jeg ikke. Jeg tror, vi skal op her,« siger han. Vi begynder at kravle, klatre og hive os op ad stenene, der ligger mellem klippevæggene; afstanden mellem dem er under halvanden meter. Efter omkring 10 meter når vi en lille afsats, hvor et ensomt træ vokser. Bag det fortsætter stenvæggen, som er stejl uden at være faretruende. Det er forholdsvist nemt at komme op, selv uden udstyr. Vi fortsætter med at bestige den, og pludselig stopper den og bliver til en sti dækket af sand. Grinende klatrer vi op over kanten og kigger os tilbage; stien, vi blev sat af på, ligger 20-30 meter under os. Stien går opad, og da vi når toppen efter 10 minutter, åbenbarer landskabet sig for os; afstanden mellem klippevæggene vokser meter for meter, og stien leder ud i en dal. Midt i den holder vores hvide landrover parkeret. Vi småløber ned ad stien, lettede over igen at have himmel over os i stedet for de klaustrofobiske klippevægge, og bliver mødt af en grinende Mamdou.  »Har I prøvet at scramble før?« spørger han. Vi ryster på hovedet. »Scrambling er klatring uden udstyr. Det er det, vi laver, når vi har fri,« siger han. Han fortæller, at klatrere rejser til Wadi Rum-ørkenen fra hele verden for at scramble og klatre på klippevæggene med udstyr; der er færre regler, færre klatrere og flere klippevægge end de fleste andre steder i verdenen. Efter endnu et par stop – et af dem for at samle steppeløber-træ til aftenens bål – ankommer vi til vores lejr. Kvadratiske telte med teltduge af kameltæpper ligger beskyttet bag en klippe. Et par andre jeeps holder parkeret foran bålpladsen, hvor beduiner og turister sidder samlet. Vi kravler ned fra taget og slutter os til dem og straks bliver vi budt på mere ørkenwhisky, dadler og vand. De dramatiske klippeformationer i Wadi Rum-ørkenen er særdeles fotogene, men det meste af dagen ligger de øde hen.Fold sammenLæs mere De andre turister er alle rejsevante; de er diplomater fra ambassaderne i Jordan, sproglærere fra det franske sproginstitut og soldater på ferie fra udstationeringer i Libanon og Syrien. Flere af dem har været her flere gange før, og de bliver ved med at vende tilbage for at opleve naturen, stilheden og ørkenens afsideshed. Vi kravler op på bjerget bag teltene og ser solen forsvinde bag bjergene og et lag af sand og dis. Vi kan dufte maden fra lejren, hvor beduiner har tilberedt kylling, grøntsager og fladbrød i en klassisk zerb-ovn, et overdækket fad, de placerer i jorden under et bål og lader simre i timevis. Månen lyser bjergene op, og skyggerne, de kaster over sletten, er næsten lige så skarpe som i dagslys. »Det eneste problem er, at fuldmånen overstråler stjernerne,« siger en fransk pige, der arbejder på Alliance Francaise i hovedstaden Amman, til sin veninde. De griner. »Det er vist det, man kalder et luksusproblem,« svarer hun. ",
        "metadata": {
            "source": "https://www.berlingske.dk/rejser/aktiv-ferie-i-jordan-fra-dykning-blandt-skibsvrag-til-scrambling-pa-orkenens",
            "image_url": "https://berlingske.bmcdn.dk/media/cache/resolve/image_x_large/image/5/53421/19762869-20rejbm-rejseliv-135416jpg.jpeg",
            "publication_time": "Søndag d. 21. januar 2018, kl. 19.00",
            "author": null,
            "related_links": [],
            "attachments": []
        }
    }
}