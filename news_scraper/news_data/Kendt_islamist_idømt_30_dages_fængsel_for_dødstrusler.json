{
    "version": "1.0",
    "document": {
        "id": 9440,
        "title": "Kendt islamist idømt 30 dages fængsel for dødstrusler",
        "content": "En fremtrædende københavnsk islamist blev i går idømt 30 dages fængsel for dødstrusler mod formanden for Dansk Syrisk Forening, Mohammad Mahfoud. 26-årige Y.A, der nægtede at rejse sig for at modtage dommen i Retten på Frederiksberg, blev dømt for at true med at skære hovedet af Mohammad Mahfoud under et sammenstød på kebabrestauranten Kösk Kebab i Københavns Nordvestkvarter i oktober 2013. Med dommen er der blevet sat et foreløbigt punktum i den langtrukne sag, som er blevet forsinket af, at den anden tiltalte i sagen, 18-årige A.A, angiveligt er rejst til Syrien for at gå i krig.  Siden krigen i Syrien brød ud i 2011, har de danske myndigheder og Politiets Efterretningstjeneste (PET) jævnligt advaret om frygten for, at de stridende parter fortsætter krigen på dansk grund. Y.A er en fremtrædende figur i den islamistiske gruppe »Kaldet til Islam«, og derfor vakte truslerne mod Mohammad Mahfoud opsigt. »Kaldet til Islam« blev landskendt i 2013, da gruppen offentliggjorde en video fra Syrien, hvor islamisterne skød til måls mod portrætter af kendte danskere, blandt andre tidligere statsminister Anders Fogh Rasmussen (V) og Muhammad-tegneren Kurt Westergaard. Flere af gruppens medlemmer, hvoraf fire er efterlyst af politiet, er meldt dræbt i Syrien. Truslerne mod Mohammad Mahfoud, der blandt islamister er hadet for sin støtte til Assad-regimet i Syrien, fandt sted fredag den 18. oktober 2013. »De råbte, at jeg var vantro og skulle slås ihjel, og at enhver, som støtter al-Assad, skulle halshugges. De kørte væk, mens den ene lavede sådan et tegn hen over struben, ligesom han ville skære halsen over på mig,« har Mahfoud tidligere fortalt til Berlingske.  Y.A, som har langt sort hår og skæg, og i retten var klædt i en grøn kjortel under en mørk vinterjakke, afviste anklagerne om, at han skulle have truet Mohammad Mahfoud på kebabrestauranten. »Min kammerat siger til ham, at han skal frygte Allah, og at han ikke skal støtte Assad. Jeg forsøgte at få min kammerat til at dæmpe sig, og jeg sagde overhovedet ikke noget truende,« forklarede Y.A blandt andet i retten. Mohammed Mahfoud var godt tilfreds med dommen: »Han skal forstå, at det ikke er okay er true folk på gaden. Det var en klar besked til islamister, som ikke respekterer reglerne her i Danmark. Han viste jo også foragt for retten ved ikke at rejse sig op,« siger Mohammad Mahfoud.  To vidner bakkede i retten op om Mohammad Mahfouds forklaring. Begge forklarede, at de mødtes med Mohammad Mahfoud, som er kørelærer, for at tale om kørekort. Y.A, der ikke ønskede at tale med Berlingske, udbad sig samtidig betænkningstid om, hvorvidt han vil anke dommen.",
        "metadata": {
            "source": "https://www.berlingske.dk/samfund/kendt-islamist-idoemt-30-dages-faengsel-for-doedstrusler",
            "image_url": "https://berlingske.bmcdn.dk/media/cache/resolve/image_x_large_vertical/image/14/147132/8374429-saxo-photo.jpeg",
            "publication_time": "Onsdag d. 04. marts 2015, kl. 22.30",
            "author": "Simon Bendtsen",
            "related_links": [],
            "attachments": []
        }
    }
}