{
    "version": "1.0",
    "document": {
        "id": 16262,
        "title": "Flere børn flytter mellem to hjem",
        "content": "13 procent af alle skilsmissebørn bor skiftevis hos mor og far. Det er over tre gange så mange som for 15 år siden, hvor blot fire procent boede i en såkaldt deleordning. Tallene stammer fra en ny rapport, »Børn og unge i Danmark«, der er udarbejdet af Mai Heide Ottosen seniorforsker fra SFI. Hun har spurgt mere end 6.000 børn og unge i alderen 3-19 år, om de ser sig selv som permanent boende hos den ene forælder, eller skiftevis boende hos begge forældre. »Forældrene føler, at en deleordning er mest retfærdig for børnene og for dem selv,« siger Mai Heide Ottosen. Men deleordninger er ikke altid at foretrække, mener socialrådgiver og børnesagkyndig gennem 24 år, Hanne Søndergaard Jensen. »Det er meget krævende for børn at skulle omstille sig. Nogle bliver stressede og magter det ikke.« Langt hovedparten af alle deleordninger bliver aftalt mellem forældrene hjemme ved køkkenbordet. Når de ikke kan blive enige, ender sagerne i Statsforvaltningen, men her er man også varsom med at beslutte en deleordning, fordi det oftest ikke skønnes som den bedste løsning for barnet. »Forældrene aftaler det selv, måske fordi de er i den vildfarelse, at det vil være det mest retfærdige for alle parter. Men de glemmer, at det er det gode samarbejde og praktiske forhold, der skal bære værket,« siger chefkonsulent Henriette Braad Olesen fra Familiestyrelsen. Mandeforsker fra RUC, Kenneth Reinicke, mener, at det stigende antal deleordninger afspejler faderens ændrede rolle. Faderen er generelt blevet meget mere synlig og aktiv i forældreskabet, men en skilsmisse får specielt fædrene til at komme på banen. »Kommer der en skilsmissesag, er det et stort wake-up-call, der får mændene til at prioritere at være sammen med deres børn,« siger Kenneth Reinicke.",
        "metadata": {
            "source": "https://www.berlingske.dk/samfund/flere-boern-flytter-mellem-hjem",
            "image_url": "https://berlingske.bmcdn.dk/media/cache/resolve/image_x_large/image/35/357391/3450340-arkiv.jpg",
            "publication_time": "Tirsdag d. 28. december 2010, kl. 22.30",
            "author": "Andrea Luth",
            "related_links": [],
            "attachments": []
        }
    }
}