{
    "version": "1.0",
    "document": {
        "id": 19999,
        "title": "Frisk pige",
        "content": "En ægte grønlandsekspert, fotografen og forfatteren Jørgen Chemnitz, konstaterer i Weekendavisen: »Efter valget i marts, som bragte Aleqa Hammond til magten, har de bange anelser om hendes politiske ledelse vist sig at være begrundede: kaos, fremmedhad og konservatisme. Vi er tilbage ved fordums måde at drive politik på.« Det giver altid et stik i Groft sagts hjerte, når kvinder diskrimineres. Chemnitz har ret i, at Aleqa Hammond har ført Grønland tilbage til de festlige tider, hvor korruptionen, vennebeskyttelsen og åndemaneriet herskede i de ledende politiske kredse, men dengang var det jo mænd, der stod for festlighederne. Hvorfor skal en kvinde ikke også have lov? Såkaldte seriøse iagttagere og elskere af Grønland vil mene, at Aleqa Hammond med sine demagogiske selvstændighedsfantasier er livsfarlig for det grønlandske samfund. Hun afskyr Danmark, har kaldt de 3,6 mia. kr. fra statskassen for »det skide bloktilskud«, sammenligner det historiske forhold mellem Danmark og Grønland med Sydafrika under apartheid, taler efter eget udsagn syv sprog, dette har hun dog nu reduceret til fem – grønlandsk, dansk, engelsk, tysk, inuktitut, som hun til gengæld hævder, hun taler flydende. Hun hævder også at have en masse universitetsuddannelse, men det eneste, der står helt fast, er, at hun har en dom for misbrug af dankort og har forsøgt at løbe fra en taxaregning. Måske skulle hun bare sættes under administration?",
        "metadata": {
            "source": "https://www.berlingske.dk/groft-sagt/frisk-pige",
            "image_url": "https://berlingske.bmcdn.dk/media/cache/resolve/image_x_large/image/4/44384/6162278-groft-sagt-claes-kastholm-hansen-hoved.jpg",
            "publication_time": "Søndag d. 22. december 2013, kl. 22.30",
            "author": null,
            "related_links": [],
            "attachments": []
        }
    }
}