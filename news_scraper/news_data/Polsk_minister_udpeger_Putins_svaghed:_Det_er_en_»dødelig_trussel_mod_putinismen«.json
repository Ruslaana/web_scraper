{
    "version": "1.0",
    "document": {
        "id": 21379,
        "title": "Polsk minister udpeger Putins svaghed: Det er en »dødelig trussel mod putinismen«",
        "content": "Vesten optræder med døve øren over for russiske bekymringer. Derfor er det kun naturligt, at Kreml reagerer aggressivt på NATOs angiveligt fortsatte østudvidelser. Sådan lyder en af Putins begrundelser for at påbegynde en krig i Ukraine. INew York Timesgår journalistenRoger Coheni rette med Kremls udlægning og citerer i den forbindelse en polsk politiker med blik for den russiske præsidents egentlige frygt. »Selvom Putin har fremstillet et vestligt orienteret Ukraine som en trussel mod russisk sikkerhed, er det en langt mere akut trussel mod selve Putins autoritære system. Radek Sikorski, den forhenværende udenrigsminister for Polen, udtalte: »Putin har naturligvis ret i, at et demokratisk Ukraine, der er integreret i Europa og er en succes, er en dødelig trussel mod putinismen. Det, snarere end NATO-medlemskab, er sagens kerne.« Putins overfald på Ukraine har blotlagt den russiske hærs åbenlyse problemer med alt fra demotiverede rekrutter til elendig kommunikation og manglende planlægning. Invasionens forløb vidner om det autokratiske regimes skrøbelighed, mener den tyske østeuropaekspertKarl Schlögel. I et interview med ugeavisenDie Zeitformaner han vestlige ledere til at forberede sig på de værst tænkelige scenarier, når og hvis Putin en dag bliver afsat. »På nuværende tidspunkt er det umuligt at forudsige, på hvilke fronter og brudlinjer imperiet vil falde fra hinanden. Hvem vil holde fanatikerne i skak og stå for magtskiftet på en bare halvvejs human måde? Vi er nødt til at forberede på os alt og bør bede til Gud om, at der på det tidspunkt vil eksistere frelsende kræfter, som vi ingen anelse har om i dag.« Mens krigen i Ukraine raser videre, har en anden konflikt søgt at lægge beslag på vores opmærksomhed. Ved den årlige uddeling af en berømt filmpris tildelte skuespilleren Will Smith komikeren Chris Rock en lussing som reaktion på en vits om Smiths hustru. Smiths voldelige adfærd får en hård medfart af basketball-legendenKareem Abdul Jabbar, der på sinSubstackopsummerer Smiths sørgelige præstation. »Med et enkelt uforskammet slag gjorde han sig til talsmand for vold, ringeagtede kvinder, fornærmede underholdningsindustrien og bekræftede fordomme om sorte.«",
        "metadata": {
            "source": "https://www.berlingske.dk/opinion/polsk-minister-udpeger-putins-svaghed-det-er-en-doedelig-trussel-mod",
            "image_url": "https://berlingske.bmcdn.dk/media/cache/resolve/image_x_large_vertical/image/153/1534042/24054687-topshot-russia-azerbaijan-politics-diplomacy.jpg",
            "publication_time": "Lørdag d. 02. april 2022, kl. 17.00",
            "author": "Troels Heeger",
            "related_links": [],
            "attachments": []
        }
    }
}