{
    "version": "1.0",
    "document": {
        "id": 9194,
        "title": "Dokumentaren, der chokerede Sverige: Mindst 13 unge med kønsubehag fik varige skader af hormonbehandling",
        "content": "»Leo« blev født som biologisk pige og var ti år, da hun til sine forældres overraskelse sprang ud som dreng. På det tidspunkt havde »Leo« allerede haft sin første menstruation og var som den eneste i klassen begyndt at udvikle bryster. Som 11-årig fik Leo af læger på Karolinska-hospitalet i Stockholm ordineret en kraftfuld medicin, der satte puberteten i stå. Behandlingen med stophormoner varede i fire et halvt år, og den endte med at koste dyrt. Først livede Leo op. Men efter nogle års hormonbehandling begyndte smerterne i hofter og ryg. Ved behandlingens afslutning led Leo afreduceret knogletæthed, en misdannet rygrad og kortere højde end forventet. »Han havde det så dårligt, at han i flere tilfælde forsøgte selvmord. Vi forstod det ikke. Vi troede, vores barn skulle få det bedre af behandlingen,« fortalte »Leos« mor i 2021 til den svenske public service-stationSVT. Leo er blot en enkelt af flere ulykkelige skæbner, der har fået varige skader efter kontakt med et svensk sundhedssystem, der indtil 2021 med rund hånd udskrev hormoner til børn og unge med ønske om at skifte køn, fortæller den svenske journalist og forfatter Carolina Jemsby, der sammen med Karin Mattisson i januar udgav bogen »Ånger« om hormonbehandlingsskandalen på Karolinska. »Det er et enormt indgreb i kroppen at begynde at tage stophormoner,« siger hun. Journalisterne Karin Mattisson og Carolina Jemsby mødte hård modstand, da de begyndte at undersøge virkningen af stophormoner i børn og unge med kønsubehag.Fold sammenLæs mereFoto: Foto: Sofia Runarsdotter. Sammen med sin kollega Karin Mattison har Carolina Jemsby været med til at kaste lys over en særdeles mangelfuld udredning og lemfældig udskrivning af hormoner til børn og unge i det svenske sundhedssystem. I det undersøgende journalistiske program »Uppdrag Granskning« på SVT har Mattison og Jemsby i perioden 2019-2021 afdækket, hvordan børn og unge med kønsdysfori har lidt under konsekvenserne af deres hormonbehandling på Sveriges største hospital, Karolinska i Stockholm. I programmerne møder vi Sametti, der blev født som pige, men følte sig som dreng og derfor fik både stophormoner, krydshormoner og fjernet sine bryster. Sametti skulle siden fortryde, men behandlingen har medført varige forandringer på både hendes stemmebånd og krop. Vi møder også den unge kvinde Johanna Berling, der ønskede hormonbehandling for at skifte køn til mand. På grund af lange ventetider nåede hun at ombestemme sig. I dag er Johanna Berling taknemmelig for, at hun ikke fik ordineret den hormonbehandling, hun tidligere så som sin eneste vej til et lykkeligt liv. Carolina Jemsby har talt med flere unge, der har angret deres behandling, har skammet sig og derfor har undladt at genoptage kontakten til deres behandlere. »De holder døren lukket og lever et detransitioneret liv og har det frygtelig dårligt rent psykisk,« siger hun. »Der var en stor gruppe af unge biologiske kvinder, der sad i deres garderobeskab og ikke turde komme ud. De turde ikke fortælle, at de eksisterede.« Flere unge svenskere har fortrudt deres hormonbehandling. Men i flere tilfælde er de langvarige effekter af hormonbehandlinger og kønsbekræftende kirurgi irreversible. Debatten om hormonbehandling er atter blusset op efter en nylig rapport fra England, der finder manglende evidens for behandlingens positive effekter i et langtidsperspektiv.Fold sammenLæs mereFoto: Uppdrag Granskning, SVT. Afsløringerne i »Uppdrag Granskning« blev en medvirkende faktor til, at svenske sundhedsmyndigheder i dag har begrænset adgangen til hormonbehandling for børn og unge med kønsdysfori. I 2021 besluttede svenske myndigheder, at behandling med stophormoner og såkaldte kønsbekræftende krydshormoner som testosteron og østrogen fremover skal godkendes af et etisk udvalg og kun må udskrives som del af kliniske forsøg. Men da Carolina Jemsby i 2021 første gang fortalte historien om Leo i »Uppdrag Granskning«, blev hun ringet op af en læge, der var »rødglødende« af raseri. Lægen beskyldte Jemsby og Mattison for at skabe en skandale ud af ingenting. »Hun mente, at det var en bagatel, at Leo led af osteopeni, eftersom det er helt normalt, når man får den her behandling.« Lægen påpegede, at Leo ville blive rask igen, når behandlingen med stophormoner blev afbrudt. »Men det har desværre ikke været tilfældet. Han har fortsat store problemer, og hans familie er forståeligt nok fortvivlet. Ikke mindst fordi de har været med til sørge for, at han har fået den behandling.« Carolina Jemsby har rettet henvendelse til sundhedsmyndigheder i andre svenske regioner, der ikke havde registreret indberetninger om hormonbehandlede børn med varige skader. Flere læger mente dog, at reduceret knogletæthed var en »forventet bivirkning« af stophormoner, hvorfor det ikke er blevet indberettet som skader. Det egentlige antal af svenske børn med skader efter hormonbehandling kan derfor vise sig at være langt større. Længerevarende behandling med pubertetshæmmende stophormoner kan have flere skadelige bivirkninger, herunder reduceret knogletæthed. Billedet viser et røntgenbillede af en patient med reduceret knogletæthed fra programmet »Uppdrag Granskning«.Fold sammenLæs mereFoto: Uppdrag Granskning, SVT. Selvom de svenske myndigheder i dag er bremset markant op og kun tillader hormonbehandling til børn og unge i særlige tilfælde og under klinisk bevågenhed, er Carolina Jemsby ikke sikker på, at meget har forandret sig i praksis. Klinikker kan have en tilbøjelighed til at se enhver henvisning som et særligt tilfælde, mener hun. »Jeg er blevet kontaktet af familier og forældre, der har været dybt bekymrede, fordi de har oplevet, at når de kommer til udredningen, så bliver der talt om stophormoner ved det første besøg.« I Stockholm blev børn og unge med kønsdysfori udredt på den ungdomspsykiatriske afdeling, den såkaldte KID-modtagelse for børn med kønsinkongruens, mens selve hormonbehandlingen foregik på Karolinska på Astrid Lindgren-hospitalet. »Hvilket også indebar, at ingen rigtig stod med ansvaret,« siger Carolina Jemsby, der har undersøgt talrige patientjournaler. »I journalerne kunne vi se, at det gik vældig hurtigt. Selvom man hævdede, at udredningen på KID varede længere, og at man ikke gjorde det letsindigt, men grundigt, kunne vi se i journalerne, at der flere gange gik blot en måned eller fem uger, før der blev udskrevet stophormoner,« siger Carolina Jemsby. »Men da vi konfronterede overlæge og Louise Frisén på KID-modtagelsen, brystede hun sig, at det kunne gå så hurtigt,« siger hun. Hvorfor så lægerne ikke mere skeptisk på behandlingen? »Man har måske ikke nået at reflektere og tænke over, hvad det egentlig er, der sker. Men jeg tror, at mange i systemet er drevet af en stærk vilje til at hjælpe denne her patientgruppe. Man brænder for den og føler for den. Det er gruppe, der lider stort, og når der så kommer mange, og køen vokser, så har man gjort alt for at hjælpe dem hurtigt for at mindske lidelsen. Man tager ikke to trin tilbage og ser på det udefra og spørger: hjælper vi dem? Eller bidrager vi til at skabe nye problemer i fremtiden for de her vældigt sårbare personer,« siger Carolina Jemsby. Her har sundhedssystemet måske været for »aktivistisk«, siger hun. Karolinska har siden forsvaret sig med, at man savnede rutiner og retningslinjer på et behandlingsområde, der er forholdsvist nyt. Dermed har hospitalet undgået erstatningsansvar. I 2021 ændrede svenske sundhedsmyndigheder retningslinjerne for hormonbehandling af børn og unge med kønsubehag efter kritik af forhastede udredninger og efterfølgende behandlinger med stop- og krydshormoner på Karolinska i Stockholm.Fold sammenLæs mereFoto: Uppdrag Granskning, SVT. Debatten om hormonbehandling til transkønnede unge i Vesten er atter blusset op efter offentliggørelsen af densåkaldte Cass-rapporti England, der har ført til et stop for hormonbehandling til transkønnede unge i både England og Skotland. På den ene side står kritikere af en liberal tilgang til hormonbehandling, der som Cass-rapporten advarer mod manglende forskning på området og ser skeptisk på en udredning, hvor der lægges vægt på hurtig adgang til hormonbehandling med irreversible effekter. På den anden side står de, der ser en tilbageholdende tilgang til hormonbehandling som ekstra smertefuld for børn, der i forvejen er udsatte og har langt højere risiko for selvmord. I rapporten konkluderer lægen Hillary Cass og hendes medarbejdere, at den eksisterende forskning leverer »svag evidens« for positive langtidseffekter ved behandlingen af unge med kønsdysfori med stophormoner. Dermed følger England i hælene på lande som Norge, Sverige, Danmark, Finland ogFrankrig, der også har begrænset tilgangen til hormonbehandling for mindreårige efter at have oplevet en markant stigning af i henvisninger af især biologisk fødte piger i løbet af 2010erne. Med sine undersøgelser af hormonbehandling til børn og unge med kønsubehag var den undersøgende journalist Carolina Jemsby en medvirkende årsag til, at svenske sundhedsmyndigheder ændrede deres retningslinjer for behandlingen. I dag advarer Jemsby mod, at hendes journalistik bliver brugt som argument for at afskaffe enhver form for hormonbehandling til børn og unge med kønsubehag.Fold sammenLæs mereFoto: Uppdrag Granskning, SVT. Årsagerne til den bemærkelsesværdige stigning i antallet af henviste unge i 2010erne er blevet genstand for stor diskussion. Mens visse stemmer peger på, at det er blevet mere acceptabelt at være transkønnet, peger andre på omstridte forklaringer som »social smitte«, hvor personer vælger at identificere sig som trans, fordi de har venner, der også har gjort det. »Men det er jo også virkelig tabu at tale om social smitte, for der findes jo et accepteret fortælling om, at det handler om at være født i den forkerte krop, hvor man altid indeni har følt sig forkert,« siger Carolina Jemsby, der som lægperson mener, at mange faktorer står bag stigningen. At Sverige i 2021 ændrede sine retningslinjer, skyldes ifølge Carolina Jemsby, at Hillary Cass i en delkonklusion samme år pegede på manglende evidens og videnskabeligt belæg for en gavnlig effekt af hormonbehandling. »Og samtidig er jeg overbevist om, at man faktisk var opmærksom på unge mennesker, der blev skadet. For Leo er jo ikke den eneste.« Afdækningen af hormonbehandlingens farezoner har været hård kost for selv en garvet journalist som Carolina Jemsby. »Vi har mødt en enorm modstand. Til at begynde med i høj grad fra de mest højlydte transaktivister, men også fra RFSL (Sveriges svar på LGBT+ Danmark) og frem for alt RFSLs ungdomsorganisation, der var uhørt aggressive i deres tilgang og mente, at vi undersøgte et problem, der ikke rigtig fandtes, da vi sagde, at der findes mennesker, der fortryder deres kønsbekræftende handling,« siger Carolina Jemsby. »Men jeg synes også, det har været bekymrende at se, hvordan der på den anden fløj findes stemmer, der forsøger at anvende vores programmer eller vores bog til at sige: Se, behandling til transkønnede er forkert. Det er jo lige så skørt,« siger hun. »Transpersoner er en gruppe, der eksisterer. Det er en gruppe, der behøver behandling.«",
        "metadata": {
            "source": "https://www.berlingske.dk/opinion/dokumentaren-der-chokerede-sverige-mindst-13-unge-med-koensubehag-fik",
            "image_url": null,
            "publication_time": "Lørdag d. 27. april 2024, kl. 07.27",
            "author": "Troels Heeger",
            "related_links": [],
            "attachments": []
        }
    }
}