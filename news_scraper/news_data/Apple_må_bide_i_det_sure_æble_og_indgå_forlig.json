{
    "version": "1.0",
    "document": {
        "id": 13226,
        "title": "Apple må bide i det sure æble og indgå forlig",
        "content": "Sagen tager udgangspunkt i et søgsmål, der blev rejst i Californien i 2010. Baggrunden var sure Apple-kunder, der mente, at iPhone-producenten uretmæssigt havde afvist deres krav om at få repareret defekte telefoner. Apples begrundelse for at afvise kunderne var, at telefonerne bar spor af at have været i vand, og at Apple dermed ikke var forpligtede til at fikse telefonerne. Problemet var bare, at kunderne nægtede, at deres telefoner skulle have været våde. Apple mente at kunne bevise, at de berørte telefoner havde fået vand, idet en lille indbygget snip i telefonen ændrer farve, hvis den bliver våd. Problemet var bare, at producenten af den lille snip, 3M, senere sagde, at også varme kunne få indikatoren til at skifte farve - og dermed fejlagtigt indikere, at telefonen havde været våd. Det førte til søgsmålet, der nu er endt med forlig. Ifølge Cnet kan personer, der har været involveret i gruppesøgsmålet nu se frem til en erstatning på i omegnen af 200 dollar pr. næse. Det er ikke første gang, at Apple har været under beskydning i forbindelse med sin garantiordning. Blandt andet EU-Kommissionen har været på nakken af elektronikselskabet for ikke at ville leve op til lovgivningen om, at en garanti skal køre i to år - mod det ene år Apple generelt giver. Senest har kinesiske forbrugere og medier klaget over, at Apple ikke ville ombytte defekte telefoner til nye. Sagen fik i sidste ende Apples topchef Tim Cook til at love at forbedre garanti- og servicesystemet i Kina.",
        "metadata": {
            "source": "https://www.berlingske.dk/virksomheder/apple-maa-bide-i-det-sure-aeble-og-indgaa-forlig",
            "image_url": "https://berlingske.bmcdn.dk/media/cache/resolve/image_x_large/image/22/221164/6460559-pix-iphone-i-vand.jpg",
            "publication_time": "Onsdag d. 29. maj 2013, kl. 14.46",
            "author": "Nikolai Steensgaard",
            "related_links": [],
            "attachments": []
        }
    }
}