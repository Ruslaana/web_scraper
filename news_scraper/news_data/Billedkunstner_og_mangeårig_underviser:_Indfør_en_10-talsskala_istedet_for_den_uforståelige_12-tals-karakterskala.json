{
    "version": "1.0",
    "document": {
        "id": 3980,
        "title": "Billedkunstner og mangeårig underviser: Indfør en 10-talsskala istedet for den uforståelige 12-tals-karakterskala",
        "content": "På den igen, vi skal have en ny karakterskala til afløsning af den forudsigeligt uanvendelige 7-trinsskala, der i midten af 00erne afløste denkluntede 13-skala, der afløste H. C. Ørsteds kannibalske skala fra 1850 (to topkarakterer plus én bundkarakter gav gennemsnittet nul!). Fælles for skalaerne er, at de ikke er lineære, men har en ubegrundet progression og uforklarlige spring mellem de enkelte trin. Ørsteds skala holdt sig med justeringer i 100 år, og desværre overtog både 13-skalaen og 7-skalaen noget af arvegodset med dets ulyksalige mix af filosofi, hierarki og regneark – helt uden blik for den praktiske anvendelse i hverdagen. Og desværre præges diskussionen om en ny skala af respekt for forgængerne og et unødvendigt hensyn til andre landes ubehjælpsomme skalaer. Der er brug for radikal nytænkning og en helt anden måde at tænke og give karakterer på. Karakterer er værktøj. Der er fire brugere af et karaktersystem: eleverne, lærerne, forældrene og de instanser uden for skolen, der bruger karaktererne ved optagelse eller antagelse til videregående uddannelser eller job. Alle skal de kunne bruge og forstå systemet, men folk som de er flest har ikke begreb om, hvad tallene står for. Hvordan skal man forklare manden på gaden, for eksempel mig, at man kan få 0 for blot at være til stede på en arbejdsplads – og dermed til gene for arbejdet. Eller at 2 på en skala til 12 er »den tilstrækkelige præstation«? Men alle har et karaktersystem lige ved hånden – eller rettere sagt ved hænderne. Selv et førskolebarn vil kunne forstå en lineær 10-talskala, og modsat tidligere skalaer ville netop den have en god chance for at gå ind i hverdagen og sproget som en mulighed til også at vurdere alt andet end det rent skolefaglige. En enkelt finger er en sløj præstation, en dobbelt highfive er bare super. Og så er der otte lige store trin ind imellem. Det hævdes, at der er et behov for en karakter for den helt usædvanlige præstation, og at den ikke kan gives, fordi den er i vejen for sammenligningen med andre landes skalaer. Hvor svært kan det være? På en lineær 10-skala kan man efter topkarakteren 10 sætte en asterisk, så betyder 10*, at der til karakteren er knyttet en beskrivelse af den ekstraordinære præstation, der jo kan være så meget forskelligt, at et tal alligevel ikke dækker. Med en simpel formel vil en lineær 10-skala være lige til at oversætte til andre landes abcdef- skalaer. De små ens intervaller mellem karaktererne giver læreren mulighed for at nuancere sin bedømmelse, måske endda være lidt usikker, uden større konsekvens. Og eleven får mulighed for at opleve resultatet af selv en lidt anderledes indsats. I et sundt dansk skolesystem hører negative karakterer og nul slet ikke hjemme. En elev på det niveau vil naturligvis ved højere uddannelser have forladt studiet og i folkeskolen for længst have fået støtte og hjælp og ikke et uduelighedsbevis. Lad dansk skolehistories sidste negative karakter være givet til dem, der skabte Ørstedskalaen, 13-skalaen og 7-skalaen! I modsætning til andre skalaer vil den lineære 10-skala kunne anvendes på alle uddannelsestrin og kalibreres efter bestemte behov uden at miste sin klarhed. Mener man, at 10-skalaen er for nuanceret til for eksempel børn i grundskolen eller til særlige fag, så kan man jo nøjes med de lige tal. Mener man, at ti trin ikke er nuanceret nok, eller vil man give et vink med en lillebitte vognstang, det der engang hed pil op eller pil ned, så kan man uden problemer sætte et komma og et decimaltal efter karakteren, vupti, så har man en 100-skala, der problemløst kan bruges sammen med andres brug af hele tal eller ved udregning af gennemsnit og statistikker. Regeringen nedsatte i 2020 en hurtigtarbejdende ekspertgruppe, der skulle se på, hvordan en ny karakterskala kunne se ud. Her er det daværende børne- og undervisningsminister Pernille Rosenkrantz-Theil (S) og uddannelses- og forskningsminister Ane Halsboe-Jørgensen (S). Siden er der ikke sket så meget med karaktersystemet.Fold sammenLæs mereFoto: Linda Kastrup. Hvad enten man bruger skalaen til at indplacere eleverne eller til at teste i forhold til et pensum, giver den klar oplysning. Skalaens fordelingskurve har toppunkt ved 5,5, og læreren har ikke 13-skalaens bløde ottetal at læne sig op ad – der må vægtes, og det er slet ikke så ringe endda! Først og sidst må arbejdet med en ny karakterskala omfatte en massiv indsats for at ændre synet på karakterer. Der er skabt en myte om at skolens testsystem mekanisk og pedantisk straffer for fejl, skaber neuroser og ikke ser på gode svar, vovemod og kreativitet. Myten holder ikke, for både i hverdagen og ved folkeskolens skriftlige og mundtlige afgangsprøver ser lærere og censorer på helheden og bedømmer derefter. Folkeskolens skriftlige prøver, deres vurderingsværktøjer og evalueringerne efter afgangsprøven er forbilledligt arbejde – gid aviserne efter eksamenstid ville trykke prøverne og de beskikkede censorers evalueringer og anmelde dem og måske lokke folk til i stedet for generelle domme over folkeskolen at teste sig selv med noget konkret. Hvilken familieunderholdning! Mundtlige prøver trænger nok til et omfattende kritisk eftersyn, lad det ske! Internt og måske også eksternt kunne skolerne bruge den fint graduerede skala til et system, hvor både det faglige resultat og indsatsen fik en karakter. Sammen ville de to tal rumme et væld af oplysninger, et godt udgangspunkt for samtaler med eleven. Vigtigt er det, at skolen, eleverne, forældrene og verden udenom forstår, at karaktererne i et nyt karaktersystem er et praktisk arbejdsredskab og ikke domme over nogen eller noget, slet ikke et konkurrenceparameter. Ikke alle kan være lige gode til alting, og det kan være ganske sundt og et godt arbejdsgrundlag for fremtidsplaner at få en saglig vurdering af, hvor man har sine stærke og svage sider. Både i hverdagen og ved eksamensbordet testes eleverne i kendt stof, og med en rimelig indsats får man også en rimelig karakter. Af gode grunde kan man ikke klandre eleverne for tidens eksamens- og karakterhysteri – det er de øvrige brugere med lærerne i spidsen, der har skabt myten og gjort karaktererne til personlige domme og snublesten. Med en fornuftig lineær 10-talskala kunne brugerne og mange med dem forstå systemet og dets rette brug. Og Danmark kunne såmænd markere sig som internationalt foregangsland, for andre lande kæmper også med antikke elitære karaktersystemer og en gal opfattelse af karakterer som domme og diagnoser og ikke som det de er, nyttigt værktøj. Jørgen Minor er forfatter og billedkunstner ",
        "metadata": {
            "source": "https://www.berlingske.dk/kronikker/billedkunstner-og-mangeaarig-underviser-indfoer-en-10-talsskala-istedet",
            "image_url": "https://berlingske.bmcdn.dk/media/cache/resolve/image_x_large/image/182/1822978/24765245-i-et-sundt-dansk-skolesystem-hrer-negative-karak.jpg",
            "publication_time": "Søndag d. 11. august 2024, kl. 16.14",
            "author": null,
            "related_links": [],
            "attachments": []
        }
    }
}