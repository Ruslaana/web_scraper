{
    "version": "1.0",
    "document": {
        "id": 18153,
        "title": "Professor Hjalte Rasmussen er død",
        "content": "Professor ved Det Juridiske Fakultet på Københavns Universitet Hjalte Rasmussen er død 71 år gammel. Hjalte Rasmussen forskede ved det juridiske fakultet i EU-domstolen. Han var cand.jur. fra Københavns Universitet i 1966 og dr.jur. 1986 samme sted med en afhandling, der vakte opsigt, fordi en af konklusionerne var, at EU-dommerne mange gange optræder med politiske overtoner og bøjer Romtraktaten herefter. Han har været ansat som sekretær i Undervisningsministeriet 1966–1971, ved Handelshøjskolen i København 1971–1993 og ved Københavns Universitet siden 1993 som Professor i EU-ret og folkeret. Han har undervist i EU-ret og har skrevet flere bøger, blandt andet EU-ret i kontekst og EU-ret i grundtræk. I anledning af Hjalte Rasmussens 70 års fødselsdag og hans virke siden 2008 hos Centre for European constitutionalization, blev der i 2010 udfærdiget et festskrift til hans ære, \"Europe. The New Legal Realism - Essays in Honour of Hjalte Rasmussen\". Her hylder venner og kollegaer fra hele verden ham og hans store arbejde inden for EU-ret i en række artikler om området. Hjalte Rasmussen har ofte blandet sig i den offentlige debat og den slagfærdige professor viste sig som en farverig person, der, selv om respekten for grundloven er stor, ikke tøvede med at sætte spørgsmålstegn ved den omdiskuterede paragraf 20 om suverænitetsafgivelse i begrænset omfang. Han har også kritiseret den danske udpegning af dommere til EU-Domstolen og Menneskerettighedsdomstolen. Han har også stillet spørgsmål ved det direkte valg til Europa-Parlamentet, og været kritisk overfor EU-Domstolens Metock-dom fra 2008 og Zambrano-dommen fra marts 2011. I denne forbindelse betegnede han endog dommene som \"ulovlige\". Også udlandet har nydt godt af Hjalte Rasmussens ekspertise. Globetrotteren har studeret fransk sprog og kultur på Sorbonne i Paris, sammenlignet andre forfatningsdomstole med EUs ved University of Michigan i Paris, været ekstern professor ved Europakollegiet i Brügge og gæsteprofessor ved vesteuropæiske, amerikanske, canadiske, australske og brasilianske universiteter. Blandt en mængde tillidshverv satte professoren særligt sin tid som medlem af EU-Kommissionens Udvalg til Forvaltning af Jean Monnet-programmet højt. Her lykkedes det Hjalte Rasmussen at transformere det europæiske universitetssystem for jura, økonomi, samtidshistorie og statsvidenskab. Hjalte Rasmussen efter lader sig hustruen gennem 47 år, Kirsten Rasmussen, og tre døtre.",
        "metadata": {
            "source": "https://www.berlingske.dk/samfund/professor-hjalte-rasmussen-er-doed",
            "image_url": "https://berlingske.bmcdn.dk/media/cache/resolve/image_x_large/image/62/628596/5468857-hjalte.jpg",
            "publication_time": "Lørdag d. 11. august 2012, kl. 12.40",
            "author": "Jan Hedegaard",
            "related_links": [],
            "attachments": []
        }
    }
}