{
    "version": "1.0",
    "document": {
        "id": 22042,
        "title": "Christian Egander: Regeringen kræver absolut tillid, men giver os absolut mistillid",
        "content": "Tillid er fundamentet for enhver relation. Man kan vist hverken have venskaber, ægteskaber eller forretningsforbindelser, uden at der er tillid. Man kan ikke engang have en hund! Eller det vil sige, at det kan man jo godt. Men det har næppe fremtiden for sig. Hvis man ikke har tillid, så må man forlade sig på kontrol. Det mente Lenin vist var en god idé, og derfor blev Sovjetunionen jo også til en politistat, indtil mistilliden blev så dyb, at alting faldt fra hinanden. Herhjemme vil regeringen anført af justitsminister PeterHummelgaard (S) give PET ret til at indsamle allehånde datamateriale om hele den danske befolkning, samkøre registre og løbende bruge kunstig intelligens til at gennemtrawle alle disse mængder af data. Efterretningstjenesten får fuld adgang til offentlige registre, uden at de relevante myndigheder kan gøre noget ved det. Det var i parentes bemærket netop en sådan adgang, man har kritiseret Elon Musks DOGE-initiativ for at tiltuske sig i USA. Samtidig skal PET kunne skaffe sig oplysninger om vores digitale fodaftryk på nettet. Det vil med andre ord sige: Hvad vi søger på, og hvilke hjemmesider vi går ind på – også når vi helst vil have, at ingen kigger. Hvad vi køber. Hvilke holdninger vi giver udtryk for. Alt stort set. Disse oplysninger skal gemmes i 20 år. Justitsministerens ønske om at give PET adgang til disse ressourcer er noble nok. Det handler om at bekæmpe kriminalitet og terror. Det er der ingen, der afviser. Heller ikke de 25 organisationer – herunder Tænketanken Prospekt, hvor jeg er ansat – der anført af tænketanken Justitia i sidste uge sendteet meget omtalt åbent brevtil justitsministeren, hvor man udover at kritisere de udvidede beføjelser til PET stillede sig undrende over for justitsministerens stædige insisteren på at haste en så principiel sag gennem Folketinget. Herhjemme vil regeringen anført af justitsminister Peter Hummelgaard (billedet, red.) give PET ret til at indsamle allehånde datamateriale om hele den danske befolkning, samkøre registre og løbende bruge kunstig intelligens til at gennemtrawle alle disse mængder af data.Fold sammenLæs mereFoto: Ida Marie Odgaard/Ritzau Scanpix. Jeg skal ikke her gå ind i de principielle problemer med retssikkerhed og processen. Så meget desto mindre nu, hvorlovforslaget er skudt til hjørneefter den heftige modstand. Lad mig i stedet opholde mig ved noget andet. I ved jo, at hver evig eneste gang vi diskuterer overvågning, render man ind i et argument, der hedder, at man ikke skal være bekymret for overvågning, hvis man ikke har noget at skjule. Og til en vis grænse er det jo rigtig nok. Overvågning er et større problem for en militant islamist, narkohandler eller digital børnelokker end for mig. Men selvom mit liv egentlig er ret begivenhedsløst og – nu jeg tænker over det – i grunden en smule kedsommeligt, så er jeg da slet ikke sikker på, om jeg ikke har noget at skjule. Ja, eller rettere: Jeg vil slet ikke aflægge regnskab for, om jeg har noget at skjule. Jeg vil heller ikke tilbyde Hummelgaard at læse alle mine breve. Ikke engang nu, hvor jeg ingen får. Ej heller at lytte med på mine telefonsamtaler. Ja, jeg ville ikke engang tillade ham at sidde i min stue og observere, hvad jeg foretager mig. Heller ikke selvom han sad helt stille. Jeg har i det mindste det at skjule, om jeg har noget at skjule. Man kan måske kalde dette overdreven blufærdighed, men man kunne også bare kalde det privatliv. Og grænsen mellem det offentlige og private er det frie samfunds fundament. Hvor dette skel ikke eksisterer, er der principielt ingen frihed. Kun en eventuel overbærende tolerance over for vores nu eksproprierede mærkværdigheder. Eller sagt på en anden måde: Hvis jeg mødte nogen, som jeg af en eller anden grund skulle få lyst til ikke at skjule noget for, så ville jeg skynde mig at gifte mig med hende. Eller i det mindste gøre forsøget. Jeg kan naturligvis ikke afvise, at det kunne blive en PET-agent. Hvem ved? Men det bliver i hvert fald ikke hele PET. Det bliver heller ikke den robot, der skal holde styr på mine data – og det bliver sandt for dyden heller ikke Peter Hummelgaard. Hvis ikke af andre grunde, så i det mindste fordi der er en radikal urimelighed i dette forhold. Ja, der er kort sagt en forbavsende afstand mellem den tillid, vi forventes at omfatte såvel regeringen som PET med, og så den radikale mistillid, regeringen møder befolkningen med. Er mistillid for stærkt? Nej, for hvad skal vi ellers kalde det, når man i ét hug mistænkeliggør hele sin befolkning, underkaster dem masseovervågning og gedulgt hvisker dem i øret: »I er alle under anklage – ellers kan I komme det.« Et sundt samfund kræver tillid. Dette handler måske nok om borgernes tillid til institutionerne. Men det handler faktisk også om institutionernes tillid til borgerne. Og den kniber det øjensynlig med. Ja, og så går det jo ikke i længden. Ikke engang med en hund. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/christian-egander-regeringen-kraever-absolut-tillid-men-giver-os",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919919/24947955-christian-egander-skov-fotograferet-i-kongens-have.jpg",
            "publication_time": "Søndag d. 11. maj 2025, kl. 20.27",
            "author": "Christian Egander Skov",
            "related_links": [],
            "attachments": []
        }
    }
}