{
    "version": "1.0",
    "document": {
        "id": 20046,
        "title": "Evakuerede turister på Samos snart tilbage",
        "content": "De skandinaviske turister, der er evakueret på grund af en skovbrand på den græske ø Samos, kommer måske tilbage til deres hoteller i løbet af tirsdag. Salgsdirektør Stig Elling fra Star Tour oplyser, at samtlige 267 gæster fra Star Tour er i god behold, og hvis der ikke er for meget sod og røg omkring de berørte hoteller, kan feriegæsterne muligvis komme tilbage til hotellerne i løbet af tirsdag. - Vi har endnu ikke besluttet, om gæsterne skal tilbage til deres hoteller, eller vi finder en anden løsning. Men vi tager ikke gæsterne tilbage, hvis der ikke er fuld kontrol over ilden, siger Stig Elling. Apollo Rejser har evakueret 65 danskere fra byen Votsalakia på grund af branden. De har det også godt og er nu installeret på hoteller på den nordlige og østlige del af øen og vil først vende tilbage, hvis rejsebureauet er helt sikker på, at branden er under kontrol, oplyser pressechef hos Apollo Rikke Koks Andreasen. Apollo Rejser er samtidig gået i gang med at kontakte de danskere, der lørdag skal rejse til Samos på ferie. Det drejer sig om 86 mennesker, der rejser fra Kastrup og 43, der rejser fra Billund. De fleste skal bo på hoteller langt fra brandområdet og kan dermed rejse uden problemer, mens de danskere, der skulle have boet i Votsalakia, vil blive flyttet til andre hoteller. Brandvæsnet på den græske ø oplyste tirsdag morgen, at det er lykkedes brandfolk at få branden på Samos, der har ført til evakueringen af hundreder af turister, under kontrol. - Fly fra Athen og militæret har siden solopgang været i gang med at slukke ilden, og de seneste meldinger, vi har fået, er, at branden vil være slukket inden for tre til fire timer, siger Stig Elling fra Star Tour. Ifølge ham er ilden nu trukket væk fra byen, så det især er i bjergene ved byen, man nu kæmper for at slukke branden. /ritzau/",
        "metadata": {
            "source": "https://www.berlingske.dk/samfund/evakuerede-turister-paa-samos-snart-tilbage",
            "image_url": "https://berlingske.bmcdn.dk/media/cache/resolve/image_x_large/image/84/844563/2895931-greece-wildfires.jpg",
            "publication_time": "Tirsdag d. 03. august 2010, kl. 11.13",
            "author": null,
            "related_links": [],
            "attachments": []
        }
    }
}