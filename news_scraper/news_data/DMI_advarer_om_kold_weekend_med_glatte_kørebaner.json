{
    "version": "1.0",
    "document": {
        "id": 14788,
        "title": "DMI advarer om kold weekend med glatte kørebaner",
        "content": "Det bliver en kold weekend med temperaturer ned omkring frysepunktet i dagtimerne. Derfor kan der være glatte veje både nat og dag, siger Anna Christiansson, som fredag morgen er vagthavende meteorolog ved Danmarks Meteorologiske Institut (DMI). »Det kan også være om dagen, for vi ligger lige omkring frysepunktet, og vi har også noget sne, som falder,« siger Christiansson. »Hvis der er sne på vejene er det tydeligt, at det kan være glat. Ellers bliver det jo saltet, men man skal alligevel være opmærksom, når temperaturen ligger omkring frysepunktet.« Weekenden lægger ud med en skyet fredag, hvor der kan komme sne- og sludbyger. »Det er især over den centrale del af landet, men der er også mulighed for lette af byger i resten af landet,« siger Anna Christiansson. Det er dog ikke ensbetydende med, at det kun bliver gråt og kedeligt i weekenden. »Der er mulighed for en lille smule sol over de sydøstlige egne af landet især først på dagen, inden det bliver mere overskyet,« siger Anna Christiansson. Temperaturen kommer fredag til at ligge mellem frysepunktet og tre graders varme. Og den historie genfortælles ret præcist weekenden ud. »På lørdag gentager det sig ret meget. Det bliver her mest skyet med nogle stedvise byger,« siger Anna Christiansson. »Og temperaturen kommer til at blive mellem en frostgrad og tre graders varme. Og nattemperaturerne, ja, de kommer ned mellem to og otte graders frost. Måske det lokalt også kan blive lidt koldere.« Søndagen fortsætter med de kolde temperaturer. I det meste af landet bliver vinden svag til jævn igennem hele weekenden. /ritzau/",
        "metadata": {
            "source": "https://www.berlingske.dk/danmark/dmi-advarer-om-kold-weekend-med-glatte-koerebaner",
            "image_url": "https://berlingske.bmcdn.dk/media/cache/resolve/image_x_large/image/162/1624657/24286680-en-lastbil-med-saltspreder-p.jpeg",
            "publication_time": "Fredag d. 09. december 2022, kl. 05.44",
            "author": null,
            "related_links": [],
            "attachments": []
        }
    }
}