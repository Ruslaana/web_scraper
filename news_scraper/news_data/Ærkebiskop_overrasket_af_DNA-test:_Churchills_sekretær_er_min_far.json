{
    "version": "1.0",
    "document": {
        "id": 12753,
        "title": "Ærkebiskop overrasket af DNA-test: Churchills sekretær er min far",
        "content": "Noget kunne tyde på, at Ærkebiskop Justin Welby af Canterbury ikke længere er helt sikker på, hvem han selv er: »Vi bliver nødt til at være en kirke, hvor jeg er, den jeg er, fordi jeg er i Jesus Krist,« erklærede han i en tale om identitet i Zambia i sidste uge. Og der er da heller ikke noget at sige til, at han er en smule forvirret. Torsdag kunne den britiske avisThe Telegraphnemlig afsløre, at ærkebiskoppens far slet ikke er den mand, han troede, men i stedet Winston Churchills privatsekretær Anthony Montague Browne.  Sir Browne tjente premiereministeren de sidste år i Downing Street, og det var også her han mødte ærkebiskoppens mor. De to havde en kort affære, inden hun stak af til Amerika med whiskysælgeren Gavin Welby, som er den mand, ærkebiskoppen indtil i torsdags troede var hans far. Han er for øvrigt er af jødisk afstamning, blot for at føje til identitetsforvirringen. Nyheden om, hvem ærkebiskoppens far i virkeligheden var, kommer som en total overraskelse både for Justin Welby af Canterbury og hans mor.  Det var The Telegraph, der først fattede mistanke, og derefter opfordrede ærkebiskoppen til at få foretaget en DNA-test, som har vist, at Churchills privatsekretær med 99,9779 procent sandsynlighed er hans biologiske far. Det fik moren til at erkende, at hun faktisk havde haft en kortvarig affære med denne mand. En besked der blev modtaget med åbne arme i den katolske verden.  »Jeg er fuld af beundring overfor den værdighed, som både ærkebiskop Welby og hans mor har håndteret de overraskende nyheder med,« sagde lederen af den katolske kirke i Storbritannien Kardinal Vincent Nichols til The Telegraph, efter Ærkebiskop Welby havde fortalt, at han ikke havde i sinde at blive vred på sin mor.  Den eneste, der modtog nyheden uden de store overraskelser var privatsekretær Brownes enkefrue Shelagh Montague Browne. Hun havde længe fattet mistanke, da hendes mand havde en usædvanlig interesse i netop ærkebiskoppen af Canterbury. ",
        "metadata": {
            "source": "https://www.berlingske.dk/internationalt/aerkebiskop-overrasket-af-dna-test-churchills-sekretaer-er-min-far",
            "image_url": "https://berlingske.bmcdn.dk/media/cache/resolve/image_x_large/image/20/208851/12938131-welby.jpg",
            "publication_time": "Søndag d. 10. april 2016, kl. 11.03",
            "author": "Astrid Ildor",
            "related_links": [],
            "attachments": []
        }
    }
}