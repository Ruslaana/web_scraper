{
    "version": "1.0",
    "document": {
        "id": 15154,
        "title": "SF-bagland tromler kritik af offentlighedslov igennem",
        "content": "SFs bagland går imod partitoppen, når det kommer til spørgsmålet om den nye offentlighedslov. På partiets landsmøde har man søndag eftermiddag vedtaget, at SF vil arbejde for at fjerne de dele af den nye offentlighedslov, der »indskrænker demokratiet«. Et enigt redaktionsudvalg, der blandt andet bestod af SF-formand Annette Vilhelmsen (SF) og retsordfører Karina Lorentzen (SF), havde ellers indstillet, at man droppede den formulering som en del af landsmødets politiske udtalelse. Tidligere folketingsmedlem Karsten Hønge (SF), der står bag forslaget, vil nu have en timeout i lovgivningsprocessen. »Hvis landets justitsminister ikke er i stand til at forklare, hvorfor der er brug for loven, så synes jeg helt ærligt, vi alle sammen lige må standse op og sige til hinanden: Skulle vi lige diskutere det igen,« siger han. »Jeg kan godt se, at det kan blive ubekvemt for vores partiledelse, og jeg kan da godt følge, at det kan være træls for vores ministre nu at skulle vende tilbage til kollegaerne i regeringen og bede om en timeout, men er det ikke til fordel for os alle sammen?« Katrina Lorentzen sagde inden afstemningen, at det vil blive meget svært at åbne aftalen igen.",
        "metadata": {
            "source": "https://www.berlingske.dk/politik/sf-bagland-tromler-kritik-af-offentlighedslov-igennem",
            "image_url": "https://berlingske.bmcdn.dk/media/cache/resolve/image_x_large/image/28/287637/6389207-carsten-hnge.jpg",
            "publication_time": "Søndag d. 05. maj 2013, kl. 14.17",
            "author": null,
            "related_links": [],
            "attachments": []
        }
    }
}