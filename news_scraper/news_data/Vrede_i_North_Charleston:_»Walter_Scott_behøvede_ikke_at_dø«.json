{
    "version": "1.0",
    "document": {
        "id": 11434,
        "title": "Vrede i North Charleston: »Walter Scott behøvede ikke at dø«",
        "content": "Vrede, triste og oprørte amerikanere er på gaderne i South Carolina dagen efter, at en 50-årig sort mand blev skudt og dræbt af en hvid betjent. Demonstranterne kræver retfærdighed og en uvildig undersøgelse af skudepisoden, hvor den 50-årige Walter Scott blev skudt i ryggen, da han forsøgte at løbe fra politiet. Han var blevet standset med en ødelagt baglygte i North Charleston.  »Walter Scott behøvede ikke at dø,« lyder skriften på et af de medbragte skilte til demonstrationen dagen derpå. Den hvide betjent, der affyrede de fatale skud, er onsdag blevet fyret, efter en video af episoden har vist, hvordan han flere gange skyder mod Walter Scott, der ser ud til at være uvæbnet og har ryggen til betjenten.  Episoden vækker mindelser om den unge teenager Michael Brown, der også blev skudt og dræbt af en politibetjent i Ferguson sidste år. »Jeg har set videoen, og jeg blev helt dårlig af det, jeg så,« siger politichefen Eddie Driggers fra North Charleston ifølge CNN på en pressekonference onsdag. Også byens borgmester, Keith Summey, deltog på pressekonferencen, som gentagne gange blev afbrudt af demonstranter, der i kor råbte »Ingen retfærdighed! Ingen fred!«. De kræver, at borgmesteren trækker sig fra sin post. Det har Keith Summey dog ingen planer om. Han har i stedet bestilt 150 flere kropskameraer, så alle betjente på gaden kommer til at blive udstyret med et lille kamera. ",
        "metadata": {
            "source": "https://www.berlingske.dk/internationalt/vrede-i-north-charleston-walter-scott-behoevede-ikke-at-doe",
            "image_url": "https://berlingske.bmcdn.dk/media/cache/resolve/image_x_large/image/14/140432/8526056-us-activists-hold-rally-protesting-police-shooting-death-of-walt.jpg",
            "publication_time": "Torsdag d. 09. april 2015, kl. 04.13",
            "author": null,
            "related_links": [],
            "attachments": []
        }
    }
}