{
    "version": "1.0",
    "document": {
        "id": 10276,
        "title": "Bestsellerforfatteren Jesper Stein tager på tur med den »fucking frelste lejrskole«. Det er fint og fortvivlende. Som livet selv",
        "content": "Han er ved at tabe det hele, kan han mærke. Det er, som om hans sjæl har pisset igennem det hele, og nu farver den hans tøj, nu farver den alt. Ikke bare med tis, men med blod og lort. Det er sådan, han har det, Kaspar. Han kan ikke have det meget værre. Det er om ham,Jesper Steinsnye roman, »Lejr«, handler. Det gør næsten ondt at læse. Det gør ondt, fordi der er så meget nedtur. Det gør ondt, fordi der ikke synes at være noget virkeligt håb for enden af den mørke tunnel, han befinder sig i. Det gør ondt, fordi han egentlig bare vil det gode. Jesper Stein har skrevet meget og godt om manderollen, siden han brød igennem som storsælgende krimiforfatter. Senere tog han fat på eget mandeliv i den selvbiografiske roman »Rampen« og misbrugsromanen»Ædru«. Nu skriver han om igen om en nutidig mand i et nutidigt Danmark. Det er ikke nødvendigvis nemt at være sådan én. Kaspar arbejder kreativt på DR, han har en dreng, kaldet Julle, på seks år og en pige, Sara, på 15 år. Han er skilt, men det er der jo så mange, der bliver. Han og ungerne er taget på en progressiv sommerlejr sammen med ligesindede medlemmer af den kreative klasse, et sted ved Røsnæs, der har en historie, for det var der, danske kunstnere i gamle dage ville udleve deres kunst, deres nøgenhed og deres maskulinitet. Hellenerne, kaldte de sig. Ligesom de gamle grækere. Hvad er problemet? Det er åbenbart større end som så. Det skriverJesper Steinmange sider om. Her er Kaspar i kort form: »Kaspar Holst. Kunsthistoriker, journalist og producer. Fuckup, men i live. Han har ikke nogen bil mere, han har ikke nogen kone, han er flyttet og bor i en sindssygt dyr og forhåbentlig midlertidig lejelejlighed på Østerbrogade, som han har møbleret, så godt han kan, men den føles tom. Gitte er blevet boende i rækkehuset på Østerbro. Det er hans nye liv. Julle og Sara har været hos ham for første gang i den første uge af sommerferien. Og nu er de her.« Ja, nu er de her, og det går slet ikke, som Kaspar forestiller sig. Julle er lille og sød, men Sara er stor og teenagevanskelig, så hun vil hjem fra lejren, men Kaspar vil ikke tage hjem, han vil stå det her igennem, og på lejren er der blandt andre en machokunstner og en krimiforfatter og kvinder, der har været gift med dem eller ikke har været gift med dem, og det hele skal være så godt og progressivt og økologisk og korrekt, men det er det ikke. Hvorfor? Af flere grunde. Det skyldes blandt andet, men ikke kun, at Kaspar har en fortid, som han ikke er stolt af. Han har drukket og taget coke, og han fuckede det hele op på en af sin daværende kunstnerkones ferniseringer. Ny Carlsberg Fondet havde allerede købt en af hendes største krukker, for 100.000 kroner, men han kom til at smadre den, og den historie vil ikke slippe ham. Den er en del af hans og ekskonens fælles historie, og den er kendt af alle. Kaspar er en slags misbruger, der ødelægger i stedet for at bygge op, og det hænger ved ham, og er han overhovedet en god far? Det er spørgsmålet. Det er det, hans liv handler om. På lejren går han måske for vidt, i hvert fald får de andre voksne det indtryk, at han er voldelig over for sin elskede datter. Det nytter ikke så meget, at han benægter. Og hvad med den sexede danseforestilling, hans datter og andre piger leverer en aften, går den ikke over stregen? Og var der ikke noget med, at datteren fik de andre piger til at drikke sig i hegnet? Jesper Steins bøger har ofte kredset om mandelivet.Fold sammenLæs mereFoto: Mathias Eis. Der er så mange spørgsmål og så mange udfordringer, og Kasper længes efter børnenes mor, og han knalder en sommernat med smukke Signe, og det skulle han måske ikke have gjort. Han drømmer om hende bagefter, om at være sammen med hende igen, om at komme på hende, alle steder, og hans liderlighed kombineres med hans mere eller mindre udtalte alkoholisme. Samtidig er der hans kærlighed til børnene og hans dårlige samvittighed over ikke at være den far, han gerne vil være, og hans længsel efter ekskonen og hans vanskeligheder med at tackle de andre voksne på lejren, både mænd og kvinder, og hans egne traumatiske tidlige år: »Hele hans barndom sidder i halsen, alle de gange, han har grædt eller kæmpet for at holde gråden nede, ignoreret ydmygelsen og skammen for at være en del af flokken, smile sammen med dem, der har hånet og udelukket ham, for at få det til at gå væk.« Der er nok at forholde sig til. En gang imellem gør han status. Som her. »Nu har jeg prøvet at passe ind i den her fucking frelste lejrskole i en hel uge, og alle har vendt sig imod mig, jeg er blevet udstødt sammen med min 15-årige datter, som ingen af jer kan rumme, fordi I er så skidebange for, hvad der venter i de kommende år med jeres egne døtre.« Det er maskulint morads i Velfærdsdanmark, og sådan en nedtur kunne man skrive satirisk, ja, måske ligefrem morbidt morsomt om, men Jesper Stein er ikke morsom. Han er dødsensalvorlig. Og ordrig.  Der snakkes stolper op og stolper ned, så man næsten bliver træt i hovedet, men det er måske også meningen. Måske taler de hinanden til døde, de kreative og privilegerede. Måske er det bare sådan, det er, når man tænker for meget. Måske. »Lejr« er både udmattende og underholdende, fin og fortvivlende. Den er en roman, som det kan være svært at knuselske, men som det heller ikke er let at lægge fra sig. Ikke helt ulig livet selv. »Lejr« Forfatter: Jesper Stein.Sider: 320.Pris: 300 kroner.Forlag: Politikens Forlag.",
        "metadata": {
            "source": "https://www.berlingske.dk/scene/bestsellerforfatteren-jesper-stein-tager-paa-tur-med-den-fucking-frelste",
            "image_url": "https://berlingske.bmcdn.dk/media/cache/resolve/image_x_large/image/187/1875978/24865762-jesper-stein-skriver-om-mandligt-morads-i-velfrds.jpg",
            "publication_time": "Torsdag d. 09. januar 2025, kl. 08.41",
            "author": null,
            "related_links": [],
            "attachments": []
        }
    }
}