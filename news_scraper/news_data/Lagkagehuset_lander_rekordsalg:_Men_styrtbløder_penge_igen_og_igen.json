{
    "version": "1.0",
    "document": {
        "id": 7192,
        "title": "Lagkagehuset lander rekordsalg: Men styrtbløder penge igen og igen",
        "content": "Der er to tendenser i Lagkagehuset lige nu. Én på toplinjen og én på bundlinjen. For mens Lagkagehuset i dag kan præsentere det største salg i selskabets historie på hele 1,46 milliarder, er der også en anden tendens, som selskabets ejere formentlig må leve med lidt endnu. I hvert fald viser selskabets seneste årsrapport fra 2023, der blev udgivet fredag, at selskabet i fjor tabte hele 182 millioner kroner efter skat. Det er en lidt bedre præstation end i 2022, hvor selskabet tabte 216 millioner kroner. »Regnskabet illustrerer med al tydelighed, at vi de sidste mange år har prioriteret strukturel vækst, og det koster penge at ekspandere og åbne bagerbutikker på attraktive lokationer i nogle af de dyreste byer i verden. Det går bestemt den rette vej, men vi er ikke tilfredse med sidste års resultat,« siger selskabets administrerende direktør, Joachim B. Knudsen, i en pressemeddelelse. Han blev i januar hyret ind til at stå i spidsen for bagerigiganten, som de seneste år har prioriteret at gøre kagehuset endnu større i udlandet. Og den prioritering har været aldeles dyr, viser regnskabet med al tydelighed. Aktuelt har Lagkagehuset-kæden i dag 108 butikker i Danmark, mens der er 26 styk i London og fem Ole & Steen-butikker i New York. Blandt andet har Lagkagehuset senest åbnet et »topmoderne centralbageri« i London, ligesom der er åbnet to nye butikker i New York, og det er altså den ekspansion, der koster penge. Til Børsen forklarer direktør Joachim B. Knudsen, at de store investeringer er foretaget nu, og at det nu drejer sig om at skabe mere vækst. »Vi udelukker ikke at åbne flere butikker, hvis de rette muligheder opstår, men det handler primært om organisk vækst,«siger topchefen. Samlet set har Lagkagehuset tabt lidt over 940 millioner, siden kapitalfondene Nordic Capital og L Catterton tog over i 2017. Lagkagehuset beskæftiger i alt 3.500 mennesker, og kæden har været i gang i 30 år.",
        "metadata": {
            "source": "https://www.berlingske.dk/virksomheder/lagkagehuset-lander-rekordsalg-men-styrtbloeder-penge-igen-og-igen",
            "image_url": "https://berlingske.bmcdn.dk/media/cache/resolve/image_x_large_vertical/image/181/1811351/24739329-selvom-lagkagehuset-i-dag-kan-prsentere-det-hjes.jpg",
            "publication_time": "Fredag d. 28. juni 2024, kl. 16.14",
            "author": "Daniel Tidemann",
            "related_links": [],
            "attachments": []
        }
    }
}