{
    "version": "1.0",
    "document": {
        "id": 20078,
        "title": "Verdens mest sexede sportskvinde forlader Viborg",
        "content": "Hun blev i 2012 kåret som verdens mest sexede sportskvinde af det franske sportsblad L'Équipe Magazine. Men efter den nu afsluttede sæson er Cleopatre Darleux fortid i den danske Dame Håndbold Liga-klub Viborg HK. Ifølge handzone.fr. har målvogteren, der har gjort sig bemærket ved altid at spille med briller, underskrevet en aftale med den franske klub OGC Nice efter at have modtaget tilbud fra blandt andre Nantes.  OGC Nice ligner en klub, der fremover har potentiale til at kunne spille med om titlerne i europæisk kvindehåndbold. Udover Cleopatre Darleux har man også skrevet kontrakter med den brasilianske VM-guldvinder Samira Rocha og den franske landsholdsspiler Alexandra Lacrabere. Der har også været talt om, at Mouna Chebbah, der de seneste par sæsoner har spillet i Viborg HK, fremover skulle spille i Nice. Men hun har i stedet lavet en treårig aftale med franske Nimes.",
        "metadata": {
            "source": "https://www.berlingske.dk/sport/verdens-mest-sexede-sportskvinde-forlader-viborg",
            "image_url": "https://berlingske.bmcdn.dk/media/cache/resolve/image_x_large/image/84/849371/7404297-cleopatre-darleux.jpeg",
            "publication_time": "Onsdag d. 28. maj 2014, kl. 08.37",
            "author": null,
            "related_links": [],
            "attachments": []
        }
    }
}