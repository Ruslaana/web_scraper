{
    "version": "1.0",
    "document": {
        "id": 10641,
        "title": "Vita Andersen: »Jeg har haft så mange skodjob, og jeg overlevede dem ved at skrive på små sedler«",
        "content": "Indigo« er en bog om din egen opvækst – hvad satte dig i gang med at skrive romanen? »Mareridt om natten. Jeg tændte lampen og skrev mareridtet ned og forsøgte at sove videre.« Det er en barsk historie om en lille pige, der konstant får at vide, at hun er uønsket eller ikke passer ind. Når du ser historien med nutidens øjne, hvori bestod så det største svigt? »Jeg blev hentet af politiet hos min moster og onkel og bragt til min mor. Jeg elskede at være hos min moster og onkel. Men så blev jeg tvangsfjernet og måtte ikke komme tilbage til dem, men blev anbragt et sted, hvor jeg var ulykkelig. Selv om jeg sagde til kvinden fra børneværnet, at jeg ville ønske, jeg var død«. Du debuterede som lyriker i 1977 og har skrevet lige siden. Hvorfor bruge sit liv på at skrive? »Jeg skriver for at overleve. Jeg har haft så mange skodjob, og jeg overlevede dem ved at skrive på små sedler. De sedler blev til »Tryghedsnarkomaner«.«  Var det også sådan, du skrev »Indigo« – ved at skrive notater på små sedler? »Da jeg lavede de små sedler til »Tryghedsnarkomaner«, troede jeg aldrig, at det kunne blive til noget, og hvorfor jeg ikke smed dem væk, det ved jeg ikke. Det er lidt på den samme måde, jeg arbejder i dag, men i dag er der flere lag i det for mig. Hvis jeg kommer til at tænke på, at jeg ikke kan skrive, så kan jeg ikke skrive. Men ofte, når jeg er i gang med noget andet, og jeg tænker, at i dag ikke er en god skrivedag, så dukker der alligevel lige pludselig noget op, og det skriver jeg ned. Med de små sedler snyder jeg på en måde mig selv til at skrive. Men det er jo ikke sådan, at jeg skriver fra ni til fire, og jeg skriver stadig en hel masse, der ikke kommer med i bøgerne.« Er der et værk, du ville ønske, at du havde skrevet og hvorfor? »Ja, Kim Leines 'Kalak', fordi bogen fortæller om en hård og ensom barndom, og det er en følelse, der fortsætter i voksenlivet. Og så har Kim Leine boet på Grønland, og det kom jeg også til. Jeg havde ikke nogen uddannelse og ikke nogen penge. Jeg var 25 år og så en annonce i avisen, hvor de søgte en sekretær. Jeg fik jobbet og rejste til Grønland, hvor jeg skulle have været i to år. Men det blev kun til et år. Og så synes jeg i øvrigt bare, at Kim Leine skriver fantastisk – på en måde føler jeg mig i familie med ham, selv om jeg aldrig har mødt ham. Han ved noget om ensomhed og lidelse.« Hvis du ikke skulle være forfatter, hvad skulle du så lave? »Da jeg var barn, troede min moster og onkel, at jeg skulle være skuespiller, og jeg var så naiv at tro, at min far ville have noget med mig at gøre, hvis jeg blev skuespiller. Men det var godt, at jeg ikke blev det. Det giver mig glæde at skrive.«  Sidste sætning i bogen er, at du »holdt op med at tro på Gud«. Vil du ikke uddybe den beslutning? Hvad er det, jeget mister? »På børnehjemmet sagde de, at Gud altid ville hjælpe os, og det blev vi nødt til at tro på. Så når Gud ikke hjalp os, selv om de fleste af børnene var meget ulykkelige, var det vores egen skyld, fordi vi ikke troede nok.« På titelbladet af »Indigo« står der »roman«, men bogen minder mest om et erindringsværk. Hvorfor har I kaldt det en roman? »Det er en roman, der er bygget over min barndom og det, jeg husker, men måske husker jeg en masse ting forkert. Derfor er det en roman.« Kan man finde sammenhæng i en kaotisk barndom ved at skrive om den? »På en eller anden måde skaber det nok en sammenhæng at skrive om sine dæmoner, men om man kommer ud som et helstøbt og harmonisk menneske – det tror jeg ikke. De skader, man har fået i sin barndom, kan man ikke komme over.« Berlingske uddeler Læsernes bogpris i samarbejde med Danmarks Biblioteksforening.  Afstemningen kører indtil 7. april, og prisen uddeles 12. april. Du kan stemme herunder eller på bibliotek.dk, litteratursiden.dk samt på bibliotekernes hjemmesider. ",
        "metadata": {
            "source": "https://www.berlingske.dk/kultur/vita-andersen-jeg-har-haft-saa-mange-skodjob-og-jeg-overlevede-dem-ved-at-skrive-paa",
            "image_url": "https://berlingske.bmcdn.dk/media/cache/resolve/image_x_large/image/101/1014905/20569196-vita-andersen.jpg",
            "publication_time": "Fredag d. 06. april 2018, kl. 09.00",
            "author": "Sarah Iben Almbjerg",
            "related_links": [],
            "attachments": []
        }
    }
}