{
    "version": "1.0",
    "document": {
        "id": 14655,
        "title": "Gladsaxemodellen",
        "content": "Eksistensspørgsmålet, som alle politikere og erhvervsorganisationer grubler over, nemlig: Hvad skal Danmark leve af i fremtiden? har nu fundet sin løsning. Danmark skal leve af at sætte farten ned. Det viser Gladsaxemodellen, som dagbladet Politiken gør jublende rede for. Den går ud på, at Gladsaxe Kommune ved at sætte hastighedsgrænsen ned til 40 km/t på vejene har fået reduceret antallet af personskadeulykker med gennemsnitligt 16 om året. Herefter har avisen regnet sig frem til, at da en personskadeulykke ifølge Vejdirektoratet koster 600.000 kr. i gennemsnit, har man sparet over ti mio. kr. om året – mod en engangsinvestering til hastighedsdæmpende foranstaltninger på ti mio. kr. Desværre er borgerne imod, at man sætter hastighedsgrænsen yderligere ned. Som sædvanlig vil borgerne ikke deres eget bedste. En hastighedsgrænse på 30 km/t ville være endnu mere indbringende, og satte man grænsen helt ned til nul, ville der være gigantiske summer at score. Gladsaxemodellen er en konkret illustration fra hverdagen af Enhedslistens samfundsvision og et overbevisende eksempel på dens virkelighedsnærhed.",
        "metadata": {
            "source": "https://www.berlingske.dk/groft-sagt/gladsaxemodellen",
            "image_url": "https://berlingske.bmcdn.dk/media/cache/resolve/image_x_large/image/4/44384/6162278-groft-sagt-claes-kastholm-hansen-hoved.jpg",
            "publication_time": "Lørdag d. 17. januar 2015, kl. 20.00",
            "author": null,
            "related_links": [],
            "attachments": []
        }
    }
}