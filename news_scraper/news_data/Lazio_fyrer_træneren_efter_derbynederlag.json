{
    "version": "1.0",
    "document": {
        "id": 18151,
        "title": "Lazio fyrer træneren efter derbynederlag",
        "content": "Fodboldklubben S.S. Lazio har fyret træner Stefano Pioli. Det fremgår af en kortfattet meddelelse på klubbens hjemmeside. Et stort nederlag på 1-4 mod lokalrivalen fra AS Roma søndag og en placering som nummer otte i den italienske Serie A har fået bægeret til at flyde over i klubben, og det har nu kostet Pioli stillingen som cheftræner. Klubben oplyser, at Simone Inzaghi overtager trænerposten efter fyringen. Inzaghi er tidligere Lazio-spiller og i forvejen ansat i klubben som ungdomstræner. Han er derudover lillebror til den tidligere Juventus- og Milan-stjerne Filippo Inzaghi. Udmeldingen kommer, efter at Lazio led et sviende nederlag i italiensk fodbolds mest intense lokalopgør mod Roma søndag. Her kom Lazio bagud med 0-2, men bragte spændingen tilbage i kampen med et tungt pres og en scoring til 1-2 i anden halvleg. Men to Roma-scoringer i de sidste otte minutter lukkede kampen, og det har altså nu kostet Lazio-træneren jobbet. /ritzau/",
        "metadata": {
            "source": "https://www.berlingske.dk/sport/lazio-fyrer-traeneren-efter-derbynederlag",
            "image_url": "https://berlingske.bmcdn.dk/media/cache/resolve/image_x_large_vertical/image/62/628397/12868156-fbl-ita-seriea-lazio-roma.jpg",
            "publication_time": "Søndag d. 03. april 2016, kl. 20.58",
            "author": null,
            "related_links": [],
            "attachments": []
        }
    }
}