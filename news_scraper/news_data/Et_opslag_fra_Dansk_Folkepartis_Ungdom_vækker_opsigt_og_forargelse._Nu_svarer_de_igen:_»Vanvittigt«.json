{
    "version": "1.0",
    "document": {
        "id": 4646,
        "title": "Et opslag fra Dansk Folkepartis Ungdom vækker opsigt og forargelse. Nu svarer de igen: »Vanvittigt«",
        "content": "Søndag aften begyndte ramadanen, og det affødte flere hilsener til danske muslimer om en glædelig ramadan. Fra Dansk Folkepartis Ungdom lød der dog andre toner. »Vi ønsker, at alle muslimer i Danmark finder sig et andet land og holde ramadan i,« skrev Dansk Folkepartis Ungdom på det sociale medie X. Opslaget affødte lynhurtigt ret omfattende kritik, og det har i skrivende stund flere hundrede kommentarer. Blandt mange andre langede Enhedslistens politiske ordfører, Pelle Dragsted, ud efter det, han kalder et udtryk for »racistisk hetz«.  Tænk hvis nogen skrev sådan her om vores jødiske mindretal under Chanukah. Det er ikke mindre ubehageligt og respektforladt når den racistiske hetz rettes mod andre mindretal.Mere kærlighed mindre had❤️https://t.co/Ut8C8xeuis Andre mente, at opslaget måtte betyde, at Dansk Folkepartis Ungdom ganske enkelt ikke gik ind for den ellers grundlovssikrede ret til religionsfrihed. Hovedbestyrelsesmedlem og formand for ungdomspartiets politiske udvalg Mads Engelund Larsen forsikrer dog over for Berlingske, at partiet bakker op om religionsfriheden. Det er Mads Engelund Larsen, der har skrevet opslaget, og han kalder det »vanvittigt«, når folk kalder det for racistisk. Hvorfor skrev I opslaget? »Vi bakker 100 procent op om religionsfriheden, og vi bakker op om folks ret til at holde ramadan,« siger Mads Engelund Larsen. »Men det undrer mig til stadighed, at der er over 50 muslimske lande i verden, og så kommer man til et land bygget på kristne grundværdier, og så vil man have en stor lysinstallation om ramadan. Det er med til at udvande vores danske kultur.« Hvorfor lægger du ud med at forsvare religionsfriheden? »Fordi mange måske kan mistænke os for, at det er noget, vi er imod, og det er vi bestemt ikke.« I er et politisk parti, der skriver, at I ønsker, at alle muslimer holder ramadan et andet sted end Danmark. Så det vil I vel arbejde for? »Vi har de seneste årtier set, hvordan islam får fortsat mere indflydelse i Danmark. Vi skal betale halalafgifter. Der er et svinekødspoliti i Kolding, som tjekker folks madpakker. Nogle vil have kønsopdelt svømmeundervisning og bønnekald.« I har ikke noget imod, at muslimer holder ramadan i Danmark, men I vil alligevel have muslimer til at holde ramadan et andet sted end Danmark. Hvordan hænger det sammen? »Vi har religionsfrihed i grundloven, og det bakker vi 100 procent op om. Det er meget klart for os. På de sociale medier har flere ønsket glædelig ramadan, og vores opslag kommer i modspil til det.« Så hvad er den politiske konsekvens af, at I ikke vil have folk til at holde ramadan i Danmark? »Folk kan nemt tolke meget på det opslag, når det er så kort, som det er. Vi siger blot, at man godt må holde ramadan, men vi undrer os over, at ramadan skal køres sådan op, når vi er i et land bygget på kristne værdier.« I skriver, at I ønsker, at alle danske muslimer holder ramadan et andet sted end Danmark. Det er vel en ret klar besked. »Som den, der har skrevet opslaget, kan jeg sige, at vi mener, at ramadan fylder for meget. Om man vil fejre jul eller ramadan, må man selv bestemme, men ramadan bliver kørt så meget op, og lysinstallationen på Nørrebro er ikke noget enkeltstående tilfælde.« Jeres opslag bliver slet og ret kaldt racistisk. Hvad tænker du om det? »Jeg synes, det er vanvittigt. Man må have holdninger til forskellige ting, uden at man skal kaste med skældsord. Jeg tror egentlig, det er ret vigtigt, at man får samtalen i gang, og der synes jeg ikke, at nogen bliver bedre af at kalde andre for racister.« Hvis nu nogle skrev, at de ikke ville have jøder til at holde yom kippur i Danmark, ville det så ikke være utvetydigt antisemitisk? »Jeg synes ikke, det er på sin plads at kalde det racistisk, fordi vi ikke kritiserer ramadan i sig selv, men vi kritiserer, at islam får mere og mere indflydelse i Danmark, og det er på ingen måde racistisk.« Rummer jeres opslag så ikke noget islamofobi? »Nej, på ingen måde, for jeg starter jo vores interview ud med at sige, at vi står vagt om religionsfriheden, og at folk gerne må holde ramadan.« Mange opfatter jeres opslag anderledes. »Hvordan det bliver opfattet, må være op til de folk, der læser det. Jeg står som afsender på budskabet og kender derfor hensigten med det.« Så I har ikke noget ønske om, at alle muslimer forsvinder ud af Danmark? »Nej. Det har vi ikke.« Hvis nu et parti skrev, at de ikke ville have jøder til at holde yom kippur i Danmark, ville det så ikke være antisemitisk? »Jeg står gerne på mål for vores opslag. De der hypotetiske eksempler synes jeg ikke rigtigt, jeg skal svare på,« afslutter Mads Engelund Larsen.",
        "metadata": {
            "source": "https://www.berlingske.dk/politik/et-opslag-fra-dansk-folkepartis-ungdom-vaekker-opsigt-og-forargelse-nu",
            "image_url": "https://berlingske.bmcdn.dk/media/cache/resolve/image_x_large/image/177/1773867/24657754-dansk-folkepartis-ungdom-har-sendt-sig-selv-i-vlt.jpg",
            "publication_time": "Tirsdag d. 12. marts 2024, kl. 12.31",
            "author": "Rasmus Bragh Schulz",
            "related_links": [],
            "attachments": []
        }
    }
}