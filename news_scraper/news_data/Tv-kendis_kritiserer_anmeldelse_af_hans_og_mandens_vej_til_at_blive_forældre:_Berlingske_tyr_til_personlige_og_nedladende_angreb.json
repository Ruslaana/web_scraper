{
    "version": "1.0",
    "document": {
        "id": 13144,
        "title": "Tv-kendis kritiserer anmeldelse af hans og mandens vej til at blive forældre: Berlingske tyr til personlige og nedladende angreb",
        "content": "Berlingske bragte for nyligen anmeldelse af DR-dokumentarserien »Far, far og børn«om vores vej til at blive forældre med hjælp fra en surrogatmor. Det er ærgerligt at se, at en anerkendt avis som Berlingske vælger at anlægge en så skæv og nedladende vinkel på en dokumentar, der i bund og grund handler om at belyse en vigtig problemstilling i det danske samfund. I stedet for at forholde sig til den egentlige debat om altruistisk surrogasi i Danmark, vælger anmelderen at fokusere på vores offentlige profiler og insinuere, at vores historie primært handler om os selv – en bevidst fordrejning af programmets egentlige budskab. At gå efter vores personlige liv og Instagram-optrædener frem for at engagere sig i de strukturelle barrierer, vi sætter fokus på, er et lavt debatniveau. Det er en skuffende afsporing af en debat, der fortjener seriøs behandling. »Det er ikke vores individuelle situation, der er problemet, men de mange andre, der ikke har de samme muligheder.«Fold sammenLæs mereFoto: Liselotte Sabroe/Ritzau Scanpix. Vi har aldrig fremstillet os selv som ofre – tværtimod har vi ønsket at vise, hvordan systemet i Danmark tvinger mange til at tage svære og dyre valg for at få den familie, de drømmer om. Det er ikke vores individuelle situation, der er problemet, men de mange andre, der ikke har de samme muligheder. Samtidig er det bemærkelsesværdigt, hvor nedladende Berlingskes anmelder vælger at være – ikke bare over for os, men også over for Nanna, som har valgt at hjælpe os med at opfylde vores største ønske. I stedet for at forholde sig nøgternt til hendes rolle i programserien bliver hun reduceret til en karikatur, hvor hendes valg og motivationer affejes med en ubehagelig undertone af mistro. Som om en kvinde ikke kan træffe en informeret beslutning om at hjælpe en anden familie. I programserien taler vi om, hvor svært det er, at vi aldrig helt kan gengælde den gave, Nanna har givet os. Det handler ikke om kompensation, men om en dyb taknemmelighed, der er svær at sætte ord på. »At diskutere, hvordan et juridisk system kan beskytte alle involverede parter, ville have været en saglig og relevant tilgang – men i stedet fremstilles Nanna på en måde, der underminerer hendes egne refleksioner og valg.«Fold sammenLæs mereFoto: Liselotte Sabroe/Ritzau Scanpix. Anmelderen kunne have valgt at gå i dybden med de etiske og juridiske spørgsmål, der reelt er på spil i debatten om altruistisk surrogasi. Vi er naturligvis bevidste om, at der kan være etiske dilemmaer forbundet med surrogasi, men vi mener, at det med den rette lovgivning er muligt at lave regler, der forhindrer en eventuel handel med børn. At diskutere, hvordan et juridisk system kan beskytte alle involverede parter, ville have været en saglig og relevant tilgang – men i stedet fremstilles Nanna på en måde, der underminerer hendes egne refleksioner og valg – som om hendes beslutning ikke er taget på et velovervejet grundlag. Vi mener, at dette skaber et skævt billede af hendes motivation og handlekraft. Det er ikke bare skuffende, men også et tegn på, hvor lavt et niveau Berlingske har valgt at lægge sig på i denne debat. En seriøs avis burde kunne skelne mellem at kritisere en programserie konstruktivt og at gå efter dem, der medvirker i den, alene på baggrund af deres status i offentligheden. Det vidner om en manglende evne – eller vilje – til at engagere sig i substansen og i stedet ty til personlige og nedladende angreb. Vi synes, det er langt ude at give stjerner til vores livsvalg og børnedrøm, og ikke til tv-programmet som program. Frederik Haun er medvirkende i DR-dokumentarserien »Far, far & børn« ",
        "metadata": {
            "source": "https://www.berlingske.dk/synspunkter/tv-kendis-kritiserer-anmeldelse-af-hans-og-mandens-vej-til-at-blive",
            "image_url": "https://berlingske.bmcdn.dk/media/cache/resolve/image_x_large_vertical/image/189/1894950/24900714-frederik-haun-og-morten-kjeldgaard-med-tvillingern.jpg",
            "publication_time": "Mandag d. 03. marts 2025, kl. 13.37",
            "author": null,
            "related_links": [],
            "attachments": []
        }
    }
}