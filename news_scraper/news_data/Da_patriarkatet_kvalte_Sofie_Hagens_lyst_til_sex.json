{
    "version": "1.0",
    "document": {
        "id": 22327,
        "title": "Da patriarkatet kvalte Sofie Hagens lyst til sex",
        "content": "Sex kan overtænkes, anerkender Sofie Hagen, der nærmer sig 10 år uden et penetrativt samleje. »Jeg tror faktisk, at det er et af de primære problemer, folk har i relation til sex,« siger hun. »At man er for meget i sit hoved, at man ikke er nok i sin krop, at man ikke eksisterer nok i øjeblikket,« fortæller hun i Berlingskes nyhedspodcast »Pilestræde«.  Det er også det, hendes bog handler om: »Hvordan kan jeg afkomplicere det? Hvordan kan jeg sørge for, at jeg ikke længere er så meget i mit hoved omkring det?« Det, der skete i Sofie Hagens hoved, var en bevidsthed om hendes egen lyst, oplevelser og grænser i relation til den sex, der engang føltes »sjovt og simpelt«. En ærlighed måske også. Sofie Hagens lyst til sex blev overskygget af dårlige oplevelser, en masse ny viden om patriarkatet og voldtægtskulturen, og spørgsmål, som hun ikke helt ved, om hun har svarene på, skriver hun i bogen. Før #metoo-bevægelsen var der oplevelser, man ikke stillede spørgsmålstegn ved, siger hun. Den bevidsthed, der fulgte med bevægelsen, fik Sofie Hagen til at stille sig selv spørgsmål til sine tidligere seksuelle erfaringer såsom: »Hvor meget af det havde jeg lyst til? Og hvor mange gange skulle jeg have sagt nej? Hvor mange gange sagde jeg nej? Og hvor mange gange skulle de have spurgt, om man virkelig gerne ville?« Har den nye viden og #metoo-bevægelsen gjort dit sexliv mindre sjovt og mindre simpelt? »Det er måske gået op for mig, at historien, jeg har fortalt mig selv, var, at jeg havde et sjovt og simpelt one-night-stand, som var mega fedt og cool. Og i virkeligheden så havde jeg gjort det, selvom jeg ikke havde lyst.« »Det at lære, at der faktisk er en masse indimellem det at være mand, og det at være kvinde, synes jeg har frigjort rigtig meget. Så kan man bare være sig selv,« siger Sofie Hagen, der identificerer sig som nonbinær.Fold sammenLæs mereFoto: Ida Guldbaek Arentsen/Ritzau Scanpix. Det lyder lidt som om jo større politisk bevidsthed man har, jo mere fremmedgjort er man over for det her sjove, simple, som egentlig er driften? Kan du følge det? »Nej,« siger Sofie Hagen. »Det sjove, simple sexliv var jo ikke virkeligt.« Intet af det? »Det har sikkert været noget, der var sjovt. Men når det ikke har været sjovt, så har den her nye bevidsthed været med til, at vi kan identificere det og sætte ord på det.« Sofie Hagen præsenterer sig i bogen som en »tyk, queer, hvid, ikke handicappet, nonbinær person«. Det, hun har lært om sex i sin ungdom, »har været meget baseret på kønsroller«, synes hun: »Som kvinde skal man være sådan her i sengen, og som mand skal man være sådan her i sengen.« Det har aldrig rigtigt føltes behageligt eller rigtigt at have den kvinderolle: »Så når jeg har haft sex, så har det føltes lidt som at tage en maske eller et kostume på. Okay, nu lader jeg som om, jeg er kvinden, som gør alle de ting, kvinder gør.« »Det at lære, at der faktisk er en masse indimellem det at være mand og det at være kvinde, synes jeg har frigjort rigtig meget. Så kan man bare være sig selv,« siger hun. Det er en erkendelse af at: »Nå, okay, så jeg behøver ikke at leve op til alle de her manuskripter, vi er blevet tildelt.« Sofie Hagen er aktuel med bogen »Får jeg nogensinde sex igen«, der tidligere er udkommet på engelsk.Fold sammenLæs mereFoto: Lindhardt og Ringhof. At der ikke er et manuskript, gør, at »nu skal man rent faktisk være fuldt ud til stede i sex og være sig selv«. Det har været svært, synes hun. Jeg tænker, at sex er noget, der sker i en forlængelse af, at man i udgangspunktet har to mennesker, som har en eller anden form for forbindelse, og at der i den forbindelse kan ske en udvikling.Og at nogle gange så må man jo gå ud aktivt og skabe sig den forbindelse? »Jeg sidder ikke passivt og venter på, at der er nogen, der giver mig sex. Det handler om at nå hen til et sted, hvor det er en mulighed, hvor jeg faktisk har lyst til at føle mig tryg i at skabe de forbindelser med folk.« Sofie Hagen siger i etinterview med Jyllands-Posten, at det skal være det værd. Det må ikke være på bekostning. Ikke på bekostning af hendes ro. Ikke på bekostning af hendes søvn. Det skal være det værd. Men hvad er dybden af det her behov? For du siger jo faktisk, at nu er du kommet hen et sted, hvor du har lyst til at have sex. Men samtidig kan man få den tanke, at det måske ikke er så vigtigt for dig, når du oplister en række ting, som du i hvert fald ikke vil ofre? »Man bør ikke behøve at ofre noget for at have sex. Det burde være en positiv, rar, lækker oplevelse.« Men man får jo ikke nogen garanti for, at oplevelser er positive og rare? »Ja, ja. Det er rigtigt nok,« siger hun og fortsætter »Man kan være sikker på, at man kan prøve, så godt man overhovedet kan, at sørge for, at man har sex med folk, man oprigtigt har lyst til at have sex med.« På bagsiden af bogen, der skriver du, hvad er det, der gør sex så kompliceret, når det burde være sjovt og simpelt? Jeg ikke kan lade være med at tænke, at måske er det dig, der komplicerer sex mere, end hvad godt er? »Ja, det er en stor del af det.« Hør hele interviewet med Sofie Hagen i Berlingskes nyhedspodcast »Pilestræde«. ",
        "metadata": {
            "source": "https://www.berlingske.dk/samfund/da-patriarkatet-kvalte-sofie-hagens-lyst-til-sex",
            "image_url": "https://berlingske.bmcdn.dk/media/cache/resolve/image_x_large/image/190/1903372/24916728-sofie-hagen-ville-gerne-vre-sexarbejder-som-ung.jpg",
            "publication_time": "Mandag d. 24. marts 2025, kl. 17.21",
            "author": "Anne Sofie Allarp",
            "related_links": [],
            "attachments": []
        }
    }
}