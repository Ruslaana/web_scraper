{
    "version": "1.0",
    "document": {
        "id": 9462,
        "title": "Den magtfulde ICC-chef er på kollisionskurs med Israel. Nu fyger anklagerne om krænkelser af kvindelig topadvokat",
        "content": "Han er en af verdens mest magtfulde mænd, når det gælder international krigsjurisdiktion. Men nu begynder anklager om seksuelle krænkelser at fyge om Karim Khan. Og de kommer angiveligt fra en af hans helt tætte medarbejdere. Det skriverThe Guardian, som over flere måneder har interviewet 11 nuværende og tidligere medarbejdere i Den Internationale Straffedomstol (ICC) samt diplomatiske kilder og venner til den krænkede medarbejder. Sagen drejer sig om en kvindelig advokat i 30erne, som arbejdede direkte for Karim Khan, mens han har været chefanklager for ICC i Haag. Hun bliver af kilder til avisen beskrevet som en højt respekteret advokat. I et dokument, som The Guardian har set, bliver Karim Khan beskyldt for over en længere periode at have krænket advokaten med seksuelle berøringer. Helt konkret skulle chefanklageren havde »presset sin tunge« ind i kvindens øre. Ved en anden lejlighed skulle han have forsøgt at holde i hånd med advokaten på en arbejdsrejse til London. Det er dog beskyldninger, som Khan kategorisk afviser. »Der er ingen sandhed i antydninger af sådan forseelse,« lyder det i en udtalelse fra chefanklageren. »Jeg har arbejdet i forskellige sammenhænge i 30 år, og der har aldrig været en sådan klage indgivet af nogen.« Men der er mere i sagen. Ifølge The Guardians dækning skulle chefanklageren ifølge kilder angiveligt have forsøgt at få kvinden til at trække sine beskyldninger tilbage. Men noget tyder på, at det slet ikke var advokatens ønske at fremsætte beskyldningerne mod Khan. Beskyldningerne tog fart efter en arbejdsrejse i april med advokaten og chefanklageren. Efter hjemkomsten betroede kvinden sig til to kollegaer, hvor hun fortalte om Khans krænkelser. Her skulle hun angiveligt have været tøvende i forhold til at klage over Khan, da hun ifølge kilderne frygtede for de konsekvenser, det ville få for hende, hendes familie og ICCs arbejde. Samtidig skulle hun have udtrykt frygt for, at hendes beskyldninger kunne udnyttes af Israel eller andre modstandere af ICC. Alligevel nåede anklagerne kort tid efter frem til ICCs undersøgende organ for krænkelser og forkert opførsel. Herfra tog sagen fart. Chefanklager Karim Khan, da han i maj i år anmodede ICC om at udstede arrestordrer og retsforfølge Israels premierminister, Benjamin Netanyahu, og landets forsvarsminister, Yoav Gallant, for krigsforbrydelser begået af Israel i Gaza. I samme ombæring anmodede Karim Khan også om at arrestere Hamas' lederskab.Fold sammenLæs mereFoto: International Criminal Court/Shutterstock/Ritzau Scanpix. I maj blev Khan gjort bekendt med anklagerne mod sig, og i et senere brev fra ICCs undersøgende organ bliver han anbefalet at skære ned på kontakten til advokaten og undgå en-til-en kontakt med hende – både om natten, under transport og på arbejdsrejser. Men Khan skulle efterfølgende ifølge kilder angiveligt have ringet og holdt flere møder med advokaten. Her skulle hun af en anden medarbejder fra Khans kontor være blevet opfordret til at benægte beskyldningerne, da Khan ifølge en kilde var »meget bange« og »nervøs« for, at anklagerne skulle komme til offentlig skue. Mellem maj og september skulle sagen være kulmineret med, at Khan og andre tætte medarbejdere opfordrede advokaten til at skrive et brev, hvor hun tog afstand fra anklagerne. »Jeg har aldrig sagt disse ting. Han har aldrig krænket mig,« blev hun ifølge kilderne direkte opfordret til at skrive i benægtelsesbrevet. Khans advokater afviser over for The Guardian, at han eller andre skulle have forsøgt at få kvinden til at trække anklagerne tilbage. Sagen kommer på et meget ømtåleligt tidspunkt for Khan og ICC, efter chefanklageren tilbage i maj kom på direkte kollisionskurs med Israels øverste lederskab. Her anmodede Khan om at få udstedt en arrestordre og retsforfølge premierminister Benjamin Netanyahu og landets forsvarsminister, Yoav Gallant, for krigsforbrydelser begået under Israels krig i Gaza. Den samme anmodning blev også udstedt mod Hamas’ øverste lederskab, hvor flere nu er blevet dræbt. Der er endnu ikke udstedt en formel arrestordre,da sagen stadig ligger hos et panel ICC-dommere, der skal tage stilling. Men den blotte anmodning fra ICCs chefanklagervakte ramaskrigi Israel, hvor flere så det, som at landets premierminister blev sidestillet med terrorister. Midt i stormen blafrer også et spørgsmål om mulig israelsk indblanding. Israels forsvarsminister, Yoav Gallant, sammen med premierminister Benjamin Netanyahu i Knesset, der er Israels parlament.Fold sammenLæs mereFoto: Amir Cohen/Reuters/Ritzau Scanpix. The Guardianhar tidligere i år kunnet afsløre, hvordan Israel igennem ni år har forsøgt at imødegå retsforfølgelse af ICC for krigsforbrydelser. Israels efterretningstjenester skulle i de ni år have forsøgt at overvåge, hacke, afpresse og true højtstående medlemmer af ICC i et forsøg på at afspore straffedomstolens undersøgelser mod Israel. Afsløringerne dengang sætter et andet lys på en kryptisk advarsel fra Khan, da han i maj fremsatte anmodningen om arrestordre og retsforfølgelse mod Israel og Hamas’ lederskab. »Jeg insisterer på, at alle forsøg på at hindre, intimidere eller uretmæssigt påvirke embedsmændene ved denne domstol skal standse øjeblikkeligt,« sagde han dengang. Khan har selv afholdt sig fra direkte at anklage Israel for at stå bag krænkelsesanklagerne, men i sin udtalelse, hvor han nægter at have handlet forkert, påpeger han, at ICC har været et mål for »et bredt forsøg på nylige angreb og trusler de seneste måneder«, skriver The Guardian. Avisen har dog i sin afdækning af anklagerne mod Khan ikke kunnet finde beviser for, at Israel eller andre lande skulle være involveret. The Guardian nævner, at det kunne se ud, som om anonyme aktører har forsøgt at lække sagen til journalister og på nettet. Ifølge AP er kvinden nu i kontakt med ASP, som er ICCs styrende organ og har det sidste ord i forhold til Khans fremtid. Kilder siger til mediet, at ASP endnu ikke har taget initiativ til en undersøgelse af sagen. Tilbage står den kvindelige advokat. Kilder, der kender hende, fortæller, at hun er traumatiseret af sagen. »Hun ønskede aldrig noget af det her,« siger en kilde til The Guardian.",
        "metadata": {
            "source": "https://www.berlingske.dk/internationalt/den-magtfulde-icc-chef-er-paa-kollisionskurs-med-israel-nu-fyger",
            "image_url": "https://berlingske.bmcdn.dk/media/cache/resolve/image_x_large/image/185/1851406/24821271-prosecutor-of-the-international-criminal-court-br.jpg",
            "publication_time": "Mandag d. 28. oktober 2024, kl. 16.01",
            "author": "Simon Wincentz Heim",
            "related_links": [],
            "attachments": []
        }
    }
}