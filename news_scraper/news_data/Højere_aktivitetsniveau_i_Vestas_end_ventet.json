{
    "version": "1.0",
    "document": {
        "id": 13086,
        "title": "Højere aktivitetsniveau i Vestas end ventet",
        "content": "»Aktivitetsniveauet var lidt højere, end vi ventede, da vi talte om første kvartal i begyndelsen af året. Så vi har gjort det ret godt i forhold til aktivitetsniveauet, men selv om aktiviteten kom ud stærkere, ser man stadig, hvad vi sagde tidligere, at aktivitetsniveauet vil være meget højere fremadrettet,« siger Vestas' finansdirektør, Marika Fredriksson, i et interview med Ritzau Finans. »Det er også derfor, at du ser en opbygning af lagre, så vi forbereder os til aktivitetsniveauet for de kommende måneder, og det er også derfor, at du ser negative pengestrømme for kvartalet,« uddyber finansdirektøren.  Hun siger om aktivitetsniveauet, at det er meget vanskeligt helt at forudsige, hvornår leverancerne helt præcist rammer omsætningen og indtjeningen i resultatopgørelsen. Her kan en enkelt dag flytte store beløb mellem to kvartaler.»Det er ikke noget magisk bag tallene, men det har udviklet sig favorabelt i første kvartal, og mikset har også klart været favorabelt i kvartalet,« siger Marika Fredriksson. Første kvartal er traditionelt det svageste for Vestas, og det vil det også fortsætte med at være fremadrettet - selv om selskabet forsøger at udligne udsvingene. »Tro mig, vi prøver. Første kvartal vil altid være det svage kvartal, men vi har bevist, at vi altid kan forbedre kvartalet. Som selskab vil vi dog altid være meget back-end-loaded (med et højere aktivitetsniveauet sidst på året, red.),« siger Marika Fredriksson.   Udsvingene i aktivitetsniveauet mellem kvartalerne er udfordrende for et produktionsselskab som Vestas, som i perioder kommer til at binde store summer i finansiering af udsvingene, herunder til opbygning af lagre, som det har været tilfældet i første kvartal.I forhold til det kan finansdirektøren dog glæde sig over en stærk balance, men rigeligt med penge i banken til at håndtere udsvingene.»Vi vil bruge vores balance til disse forhold. Hvis vi havde haft et totalt fleksibelt produktionssetup, ville vi havde haft en helt anden balance. Det er skønheden med vores nuværende balance, at vi har råd til at binde så meget kapital for at forberede os på fremtiden,« siger Marika Fredriksson. Kapaciteten på selskabets fabrikker er ifølge finansdirektøren \"godt udnyttet\".»Men vi har stadigvæk fleksibilitet, og vi fortsætter med at investere i støbeforme, som er den primære flaskehals for os,« siger hun.",
        "metadata": {
            "source": "https://www.berlingske.dk/virksomheder/hoejere-aktivitetsniveau-i-vestas-end-ventet",
            "image_url": "https://berlingske.bmcdn.dk/media/cache/resolve/image_x_large/image/23/234588/13148596-vestas.jpg",
            "publication_time": "Fredag d. 29. april 2016, kl. 10.34",
            "author": null,
            "related_links": [],
            "attachments": []
        }
    }
}