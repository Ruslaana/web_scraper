{
    "version": "1.0",
    "document": {
        "id": 8368,
        "title": "Det skal du vide, før du flytter i sommerhus",
        "content": "Idéen om at flytte permanent ud i sommerhuset kan virke fristende for mange, når sommeren går på held, og hverdagen kalder igen. Men ud over den til tider komplicerede planlov, der afgør, om det overhovedet er lovligt at flytte permanent ind i dit sommerhus, er der også nogle mere lavpraktiske overvejelser, du bør gøre dig, lyder det fra arkitekt med fokus på indretning og optimering af rum hos boligejernes videnscenter Bolius, Tine Nielsen. »Man risikerer nemlig at komme til at leve lidt isoleret, hvis man flytter i sommerhuset uden for ferier og weekender,« siger hun. »Det kan være nok så hyggeligt at tilbringe hele sommeren i sommerhuset, men man bør også huske, at der vil være tidspunkter, hvor der ikke er liv i de omkringliggende huse,« siger Tine Nielsen til Ritzau Fokus.  Samtidig bør man også se kritisk på sit sommerhus, hvis man gerne vil anvende det som helårsbolig. For mange sommerhuse gælder det, at det vil være nødvendigt at isolere det bedre og måske også skifte døre og vinduer. Det er afgørende, at man kan varme sommerhuset ordentligt op på en nem måde. En brændeovn kan være hyggeligt over en weekend, men det bliver meget arbejde, hvis det er eneste mulighed i længden. »Måske er man vant til at gå med store sweatere, når man er i sommerhus i vinterweekender, men det er vigtigt, at huset er til at varme op,« forklarer Tine Nielsen.  Samtidig kan det også være nødvendigt at forbedre udluftning fra bad og i køkkenet, hvis man skal lave mad og bade fast i huset i vintermånederne, hvor dørene ikke står åbne det meste af dagen. Med den nye planlov er det blevet meget nemmere for pensionister at skifte tilværelsen i et parcelhus ud med livet på landet, og det er der mange, der benytter sig af. Man kan blandt andet flytte permanent i sommerhus, hvis man har ejet huset i over otte år, og man enten er førtidspensionist, på pension eller er efterlønsmodtager. Men for andre er det også muligt at få tilladelse, hvis den kommune, som sommerhuset ligger i, giver dispensation, skriverBorger.dk.  Men der skal man også have nogle potentielle praktiske udfordringer for øje, minder Tine Nielsen om. »Man er nødt til at sætte sig ind i, om der bliver ryddet sne om vinteren. Om der er gadebelysning og sæsonudsving i affaldstømningen,« forklarer hun. På fem år er antallet af helårsbeboede sommerhuse i Danmark steget med 14 procent til over 21.000 i 2016, viser tal fra Danmarks Statistik. Men selv om tanken er hyggelig, råder Tine Nielsen til, at man gennemfører en prøveperiode eller sæson, før man gør flyttet permanent. »Hvis man kun har et rum at opholde sig i, er det godt at vide, om den ene kan se tv, mens den anden læser, uden konflikter, før man fører idéen permanent ud i livet,« siger hun. FAKTAFakta: Disse fire overvejelser bør du gøre dig:Kan du leve med at bo isoleret, og synes du stadig, at det er hyggeligt, når der ikke er nogen hjemme i området?Kan sommerhuset klare at være helårsbolig? Er det bekvemt, isoleret og varmet ordentligt op?Er rammerne i sommerhuset for små, når vinteren banker på, og I ikke kan opholde jer ude i dagens løb?Praktikken i området: Bliver der ryddet sne og hentet skrald? Er der de rammer, du har brug for?Kilde: Tine Nielsen, BoliusFOLD UD Kilde: Tine Nielsen, Bolius",
        "metadata": {
            "source": "https://www.berlingske.dk/privatoekonomi/det-skal-du-vide-foer-du-flytter-i-sommerhus",
            "image_url": "https://berlingske.bmcdn.dk/media/cache/resolve/image_x_large/image/11/114491/14892585-sommerhus---10_201609231142491.jpeg",
            "publication_time": "Tirsdag d. 27. september 2016, kl. 10.17",
            "author": null,
            "related_links": [],
            "attachments": []
        }
    }
}