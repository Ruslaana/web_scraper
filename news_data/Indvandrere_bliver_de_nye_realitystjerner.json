{
    "version": "1.0",
    "document": {
        "id": "https://www_berlingske_dk/kultur/indvandrere-bliver-de-nye-realitystjerner-0",
        "title": "Indvandrere bliver de nye realitystjerner",
        "content": "Dansk TV overskylles i efteråret og til næste år af en bølge af såkaldt reality-TV, der iscenesætter programmer med mennesker i virkelighedens verden. Og i en række forskellige titler bliver det repræsentanter for landets minoriteter som indvandrere og handicappede, der skal dyste, løse opgaver og lade sig interviewe om begivenhederne. Til september er der premiere på TV 2 Zulus program »Team Zulu«, hvor cykelrytteren Brian Holm skal lære en gruppe indvandrerdrenge at køre cykel. Drengene lærer over en serie udsendelser at beherske de tohjulede og tager med cykelstjernen til Tour de France. Hvordan det ender, ved ingen, for optagelserne er stadig i gang. - Ideen kommer af, at det jo er en meget dansk ting at cykle - lidt ligesom rødgrød med fløde er det. Til gengæld er der ikke mange indvandrere, der cykler. Det ligger fjernt fra manges kultur, og det giver grobund for en klassisk udviklingshistorie, siger programmets redaktør, Asger Schønheyder. Han afviser, at programmet spiller på fordomme om unge indvandrere, der ikke har tilpasset sig danske forhold. - Nej, tværtimod kommer man til at elske de her drenge, der fremstår som helt almindelige mennesker, der bare ikke er vant til at cykle, siger Asger Schønheyder, der håber, at programmet vil få seere både blandt nye og gamle danskere. - Det skulle gerne blive til underholdning for alle, siger han. I det nye år hopper også DR på indvandrervognen, og en af stationens store satsninger bliver programmet »Gør Danmark dansk«, der låner kraftigt fra realitygenren. Her bliver ny-og gammeldanskere, der alle har dumpet indfødsretstesten, oplært i at »være danske«. Undervejs i serien skal deltagerne bo hos hinanden og dermed lære hinandens hverdag og kultur bedre at kende. - At sætte forskellige slags deltagere sammen i et hus er jo klassisk Big Brother. Men det er vigtigt at fastholde, at vi bruger realitygrebet for at opnå større opmærksomhed og identifikation, end vi ellers ville kunne få med traditionelle formater, siger kanalchef på DR Lotte Lindegaard. Minoritetskonsulent Bashy Quraishy, der blandt sidder i bestyrelsen for den europæiske organisationen “More Colour in Media”, der arbejder for større etnisk diversitet i medierne, forholder sig afventende til, hvordan de nye programmer vil blive udformet. - Jeg håber, at de kan bidrage til at informere majoritetsdanmark om de mange forskellige minoritetskulturer der findes i landet, og jeg håber, at det ikke drejer sig om at latterliggøre dem. Det er nemlig tit det som det handler om, når andre kulturer optræder i tv, siger Bashy Quraishy. At der overhovedet kan laves underholdningsprogrammer, hvor indvandrere er tildelt hovedrollerne, ser han som et tegn på, at man Danmark stadig skelner skarpt mellem nye og gamle danskere. - Hvis der virkelig var lighed, ville man jo ikke lave den slags programmer, siger Bashy Quaraishy. Minister for Ligestilling og Kirke, Manu Sareen forventer ikke, at programmerne kommer til at latterliggøre indvandrere, men ser tværtimod programmerne som et tegn på, at indvandrerne er kommet mere ind i mainstreamen, hvor de bør være. - Der har i årevis været en ensidig negativ eksponering af indvandrerne i medierne, så det fryder mig, at der nu kommer programmer, hvor vi kan få lov til at grine med hinanden. Det er jo et adelsmærke, at man kan tåle at der bliver gjort grin med en, så jeg glæder mig personligt til at se programmerne, siger Manu Sareen.",
        "metadata": {
            "source": "https://www.berlingske.dk/kultur/indvandrere-bliver-de-nye-realitystjerner-0",
            "image_url": "https://berlingske.bmcdn.dk/media/cache/resolve/image_x_large/image/62/626928/5473676-brian-holm-har-genfundet-glden-ved-at-sejre.jpg",
            "publication_time": "Søndag d. 12. august 2012, kl. 18.19",
            "author": "Kristian Lindberg",
            "related_links": [],
            "attachments": []
        }
    }
}