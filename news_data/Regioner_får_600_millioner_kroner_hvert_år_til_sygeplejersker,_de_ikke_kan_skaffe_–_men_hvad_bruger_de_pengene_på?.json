{
    "version": "1.0",
    "document": {
        "id": "https://www_berlingske_dk/politik/regioner-faar-600-millioner-kroner-hvert-aar-til-sygeplejersker-de-ikke",
        "title": "Regioner får 600 millioner kroner hvert år til sygeplejersker, de ikke kan skaffe – men hvad bruger de pengene på?",
        "content": "Det var et af Socialdemokratiets helt store slagnumre op til valget i 2019, og i begyndelsen af 2020 landede aftalen. 1.000 flere sygeplejersker skulle have deres daglige gang på danske, offentlige hospitaler i forhold til sidste kvartal 2019. Til at løse den opgave fandt regeringen og Danske Regioner 600 millioner kroner hvert eneste år fra 2021 og frem. »Vi har sikret de økonomiske rammer og nu indgået en forpligtende aftale om 1.000 sygeplejersker til hospitalerne,« sagde sundhedsminister Magnus Heunicke (S)i forbindelse med aftalen. Men gentagne gange er det slået fast, at der ikke er kommet 1.000 ekstra sygeplejersker. Ifølge de seneste tal fra Danske Regioner er der faktisk347 færre sygeplejerskerfra fjerde kvartal 2019, som var udgangspunktet for den ønskede stigning, til andet kvartal 2022. Men de 600 årlige millioner kroner ruller fortsat ind i regionernes pengekasse. Og hvad bliver de så brugt til? De er endt hos en masse andre hospitalsansatte, siger Anders Kühnau (S), der er formand for Danske Regioner og regionsrådet i Region Midtjylland, da Berlingske ringer til ham for at få svar. »De penge er givet ud til hospitalerne. De skulle bruges til at ansætte sygeplejersker, men nu har hospitalerne så ansat noget andet personale i stedet for,« siger Anders Kühnau. Danske Regioner oplyser til Berlingske, at der i samme periode fra 2019 til 2022 er ansat i alt7.792 flere medarbejderepå offentlige hospitaler i Danmark. »Det er blandt andet social- og sundhedsassistenter, bioanalytikere, farmakonomer, fysioterapeuter og ergoterapeuter. Forskellige personalegrupper, som kan løfte nogle af de opgaver, som vores sygeplejersker løfter,« siger Anders Kühnau. Den borgerlige tænketank CEPOS har trukket mere detaljerede tal fra Kommunernes og Regionernes Løndatakontor og Sundhedsdatastyrelsen, som viser at antallet affuldtidsbeskæftigede uden patientrettede funktioner steg med 3.229i samme periode, som der kom 347 færre sygeplejersker. Således ståradministrativt personale for hele 41 procent af stigningeni personalet på sygehusene, på trods af at de ifølge CEPOS kun udgør cirka 20 procent af det samlede personale. Tallene skal tages med forbehold for, at ikke alt »sundhedsfagligt personale« udelukkende udfører patientrettet arbejde, mens heller ikke alt »administrativt personale« udelukkende udfører administrativt arbejde. »Vi skelner ikke mellem kolde og varme hænder. Vores plejepersonale, læger og sygeplejersker laver også mange andre relevante ting end bare patientkontakt,« siger Anders Kühnau. Men så er de 600 millioner, som blev givet i forbindelse med et konkret valgløfte om 1.000 flere sygeplejersker, vel bare blevet hældt ned i sygehusenes store fællespengekasse? »I starten er de jo gået til at ansætte flere sygeplejersker, og der nåede vi kortvarigt målet, men i takt med at vi har haft sværere ved at ansætte sygeplejersker, har vi ansat andet personale, som så hjælper patienterne med udredning og behandling.« Fremover bør politikere ikke give vælgerne løfter, som at de kan skaffe 1.000 ekstra sygeplejersker, medgiver Anders Kühnau.Fold sammenLæs mereFoto: Emil Helms/Ritzau Scanpix (arkiv). Så pengene er havnet i den fælleskasse,der i 2021 allerede rummede 111 milliarder kroner? »Ja, de bliver bare delt ud til hospitalerne, for det er den mest ubureaukratiske måde at gøre det på.« Pengene har ikke været øremærket ansættelse af 1.000 ekstra sygeplejersker? »De er blevet delt ud til hospitalerne med henblik på at ansætte flere sygeplejersker, hvilket de også har gjort. Sygeplejerskerne er så væk nu, og nu, når pengene er delt ud, har vi sagt til hospitalerne, at de skulle ansætte noget andet personale.« Men det er jo ikke bare penge, der allerede er delt ud. Det er 600 millioner kroner, som bliver ved med at komme hvert eneste år? »Ja, og vi bliver også ved med at ansætte mere personale. Altså sundhedsfagligt personale.« Dit eget parti havde som valgløfte op til valget i 2019, at der skulle ansættes og fastholdes 1.000 ekstra sygeplejersker. Det kan I så ikke skaffe, så hvorfor skal danskerne betale 600 millioner kroner hvert år for det løfte? »Fordi der stadig er behov for at hjælpe danskere, der kommer på sygehuset. Og det gør vi ved at ansætte andet personale. Vi har behov for flere sygeplejersker, men til syvende og sidst har patienterne behov for at få hjælp, og det får de så bare af noget andet personale.« Men hvis man sender 600 millioner til sygehusene til at ansætte sygeplejersker, de ikke kan få fat i, så har man vel bare lavet en send-flere-penge-øvelse? »Nej, for når vi ikke kan finde de sygeplejersker, er det jo langt bedre, at vi ansætter noget andet personale, som kan aflaste sygeplejerskerne. Det er langt bedre end at sende pengene tilbage til Folketinget, for så vil vi jo ikke kunne hjælpe patienterne.« Ifølge Karsten Bo Larsen, der er forskningschef hos CEPOS, viser hele sagen, hvorfor det er uhensigtsmæssigt at give danskerne så konkrete løfter som eksempelvis 1.000 ekstra sygeplejersker på et specifikt tidspunkt. »For man kunne ikke få fat i de sygeplejersker, og så har man ansat nogle andre. Det kan være sundhedspersonale, men det kan også være administratorer,« siger Karsten Bo Larsen. Men hvis nu de her 1.000 sygeplejersker ikke findes, er det så ikke fint, at man bruger pengene på noget andet? »Jo, hvis borgerne får mere sundhed for det. Og hvis løftet om de 1.000 ekstra sygeplejersker er mundet ud i, at der er blevet ansat et stort antal administratorer, får man så det rigtige for pengene?« Ifølge ham skal politikere ikke kræve et bestemt antal hoveder inden for en bestemt faggruppe, men i stedet love bedre behandlinger. Moderaternes politiske ordfører, Jakob Engel-Schmidt, undrer sig ligeledes over, at regionerne har 600 millioner kroner om året til at ansætte sygeplejersker, men at de bruger dem på at ansætte alle mulige andre. »Så snart vi har en sundhedsordfører, er det noget, jeg vil bede personen om at dykke ned i, for regionerne skal jo bruge pengene på det, de er bevilget til, og ikke alt muligt andet,« siger Jakob Engel-Schmidt. Han anerkender, at regionerne i øjeblikket har svært ved at skaffe sygeplejersker nok. »Men derfor kan man jo ikke bare bruge pengene på alt muligt andet. Det lyder som noget administrativt rod, som vi kommer til at kigge på,« siger han. Han fremhæver i den anledning Moderaternes eget forslag om løn- og fuldtidstillæg til sygeplejersker. Anders Kühnau er ud over at være formand for Danske Regioner og Region Midtjylland også socialdemokrat. Anders Kühnau, har dit eget parti overholdt sit valgløfte om 1.000 ekstra sygeplejersker? »Ja, det gjorde de indledningsvist, men det ikke har været muligt på den lange bane at levere på de 1.000 ekstra sygeplejersker.« Men hvorfor lovede man så danskerne, at for 600 millioner – udover de i forvejen stigende udgifter til sundhedssektoren – kan man få et specifikt antal sygeplejersker? »Jeg tror også, du hørte Mette Frederiksen sige i valgkampen, at man nok skal stoppe med at sige, at det lige er 1.000 flere sygeplejersker, vi skal have.« Var det en fejl at love vælgerne 1.000 flere sygeplejersker? »Nej, jeg synes ikke, det var en fejl. Man kan godt sætte sig nogle klare målsætninger på Christiansborg om for eksempel 1.000 flere sygeplejersker, men man bør nok snarere sige, at vi har en opgave, der skal løses.« Men var det ikke at stikke vælgerne blår i øjnene? »Jo, men fremover bør man også sige, at i stedet for at love 1.000 ekstra sygeplejersker skal vi se på, hvilke opgaver der skal løses i sundhedsvæsenet, og hvilke kompetencer, teknologier og indsatser det så kræver at løse de opgaver.« Så man skal ikke komme med et lignende løfte igen? »Jeg tror, at der er en grund til, at Mette Frederiksen ikke i den her valgkamp har sagt, at vi skal have 1.000 flere sygeplejersker.«",
        "metadata": {
            "source": "https://www.berlingske.dk/politik/regioner-faar-600-millioner-kroner-hvert-aar-til-sygeplejersker-de-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/161/1614844/24260620-sygeplejersker-demonstrerer2021.jpg",
            "publication_time": "Mandag d. 14. november 2022, kl. 12.05",
            "author": "Rasmus Bragh Schulz",
            "related_links": [],
            "attachments": []
        }
    }
}