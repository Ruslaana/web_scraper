{
    "version": "1.0",
    "document": {
        "id": "https://www_berlingske_dk/indland/lager-med-stjaalne-koeretoejer-fundet-paa-midtsjaelland",
        "title": "Lager med stjålne køretøjer fundet på Midtsjælland",
        "content": "Midt- og Vestsjællands Politi har natten til tirsdag afsløret et større lager af hælervarer i en ladebygning i Kirke Hyllinge på halvøen Hornsherred. Politiet fandt adskillige køretøjer, gravemaskiner, trailere, cykler og både, oplyser vagtchef Martin Bjerregaard. »Set med politiets øjne fandt vi mange spændende ting, som indikerer, at nogen har været ude at stjæle mere.« Blandt de stjålne varer var også en vandscooter. »Det var effekter, som meget ofte har serienumre eller stelnumre, og som kan være med til at lede politiet hen til de rette ejere,« siger han. Politiet blev ledt til ejendommen, via en trailer, som var stjålet i Skibby, der ligger nogle kilometer mod nord. »Blandt effekterne på traileren var et sporingssignal, der ledte politiet hen til adressen. Og her fandt man en hulens masse tyvekoster,« siger Martin Bjerregaard. Han fortæller, at politiet står over for et større opklaringsarbejde i forbindelse med tyvekosterne. »Det kunne være, at den, der har ansvaret for området, har været ude andre steder også,« siger han. »Vi håber, at vi kan gøre en masse forurettede glade igen. Vi vil se, om vi kan finde nogen at stille til ansvar for tyverierne på denne her hælerplads.« /ritzau/ ",
        "metadata": {
            "source": "https://www.berlingske.dk/indland/lager-med-stjaalne-koeretoejer-fundet-paa-midtsjaelland",
            "image_url": "https://berlingske.bmcdn.dk/media/cache/resolve/image_x_large/image/164/1644380/24340532-politibiler---2023020810102575.jpeg",
            "publication_time": "Onsdag d. 08. februar 2023, kl. 10.47",
            "author": null,
            "related_links": [],
            "attachments": []
        }
    }
}