{
    "version": "1.0",
    "document": {
        "id": "https://www_berlingske_dk/gastronomi/berlingskes-gastronomiredaktoer-har-en-klar-opfordring-se-at-faa",
        "title": "Berlingskes gastronomiredaktør har en klar opfordring: Se at få bestilt bord!",
        "content": "Jeg vil starte med en klar opfordring: Skynd dig at bestille bord, inden alle andre gør det! Og lad os så også lige få fisket de få hår op af suppen med det samme. Khana er et lille sted, der ligger tæt på det vindblæste kryds ved Strandgade og Torvegade, med udsigt til Udenrigsministeriet. Det vil også sige, at hvis du sidder i nærheden af hoveddøren på Khana, så er der en god chance for en frisk vind lige i fjæset eller nakken, hver gang nogen går ud og ind.  Desuden er akustikken lidt hård, og man skal være forberedt på ufrivilligt at høre, hvad nabobordet taler om, så det er ikke et sted, hvor man skal åbenbare sine mest intime hemmeligheder. Det var så det. Så har jeg ikke mere dårligt at sige. Faktisk vil jeg sige, at den middag, jeg fik på Khana, er noget af det mest velsmagende og interessante, jeg har fået længe, og det endda til en meget rimelig pris. Khana startede som Donda, og med ejer og køkkenchef Qasim Khan ved roret blev det hurtigt populært med sin vellykkede fortolkning af det latinamerikanske køkken. Nu har han så sadlet om, og Khan, der selv har pakistanske rødder, har valgt at gå på opdagelse i det sydasiatiske køkken med vægt på fisk, skaldyr og de smage, der dominerer det sydlige Indien og Sri Lanka. Det er et køkken, vi ikke har set meget til i København, hvor det indiske eller pakistanske køkken, vi typisk møder, har en tungere og mere rustik profil. Faktisk må jeg erkende, at jeg, selvom jeg er kæmpefan af det indiske køkken, ikke før har smagt et køkken som Khanas, hvilket skulle vise sig at være en stor fejl. Man sidder tæt, og som sagt lettere vindblæst, men til gengæld er servicen opmærksom og effektiv. Vi fik straks plads, menukort og vand i glassene. Kort efter kom tjeneren igen forbi og forklarede nærmere. Man kan gå a la carte, men menuens seks serveringer og a la carte-retterne er næsten identiske, så vi tog menuen. Khana har et lille, men udmærket udvalg af hvidvine og øl, men der er også en cocktailbar med en dedikeret bartender. Cocktailen Gunpowder Punch gik forbavsende godt til den komplekse og krydrede mad.Fold sammenLæs mereFoto: Asger Ladefoged. Tjeneren anbefalede, at vi valgte cocktails til den krydrede mad, så vi sprang vinen over. Jeg startede med en Rambutan Daiquiri, som er syrlig og let kokosmælkfrisk uden alt for meget sødme. Min ledsager fik en Gunpowder Punch, som også var frisk, frugtet og kompleks og med en elegant parfumeret snert af Aloe vera. Det skulle vise sig, at den mådeholdne sødme gik igen, hvilket glædede mig, da en stor menu i for eksempel det thailandske køkken godt kan ende som en kvalmesød affære, inden aftenen er ovre. Kort efter vi fik vores cocktails, ankom første ret. Golgappa – en helt igennem respektabel første bid.Fold sammenLæs mereFoto: Asger Ladefoged. Det var en golgappa, der bestod af en tynd, sprød kugle af semuljedej. Indeni var fisketatar på hiramasa. Den blev lynmarineret i granatæblesaft ved bordet. Vi fik besked på at spise den straks. POW! En ren smagseksplosion. Syre, urter, sødme, salt. Først overvældende, og så spredte den intense velsmag sig. En hapser i særklasse, som i øvrigt gik fremragende til vores cocktails. Hurtigt fulgte næste ret, som også var hiramasa, her i gavmilde mængder skåret som sashimi med dråber af ramsløgolie. I bunden var der en kold rasam, en indisk suppe på tamarind, her ekspanderet med yuzu og tomat. Rå hiramasa er på stort set alle menuer for tiden. Det er dog meget få, der får mere ud af den. end de gør på Khana.Fold sammenLæs mereFoto: Asger Ladefoged. Hiramasa er p.t. her, der og alle vegne, men denne servering er en af de allerbedste, jeg nogensinde har fået med den magre, velsmagende fisk. Her skete utroligt meget på én gang, men samtidig var smage og teksturer holdt i en perfekt let syrlig og frisk symbiotisk balance. Så fulgte et kort intermezzo før næste ret. Den lille stemningsfulde restaurant var fyldt denne torsdag. Betjeningen effektiv og afslappet. Akustikken var lidt skarp, og man kunne ikke helt slippe for naboens samtale, men personligt var jeg let hypnotiseret af velsmag og tænkte stort set kun på næste servering. Et udbenet kyllingelår var tandoorigrillet og rullet i et savoykålblad og et betelblad med hariyalisauce på grøn chili, koriander, hvidløg, yoghurt og i denne variant også peanuts. Kålblad med saftig kvalitetskylling og en vidunderlig hiriyalicurry.Fold sammenLæs mereFoto: Asger Ladefoged. Den tilhørende grønne hiriyalisauce var fantastisk. Spicy, men med dybde, jordnoter og græsset klorofyl i smagen. Den lette umami i det saftige kyllingekød passede som hånd i handske med hariyalisaucens florale og komplekse smage. Vi var halvt inde i menuen, og jeg følte mig faktisk lidt høj af velsmag. Men det skulle blive endnu bedre. Danske linemuslinger i karry i godt selskab med blomkålsbrød og dhal-smør.Fold sammenLæs mereFoto: Asger Ladefoged. Et friskbagt baidabrød, en form for nanbrød, fyldt med ristet blomkål, var luftigt, let og samtidig fyldt med velsmag og græskarkerner. Til brødet medfulgte en lidt karakterløs kugle smør rørt med dahl, som var menuens eneste indslag på det jævne. I samme ombæring fulgte en smukt anrettet omgang danske linemuslinger. Topfriske, store, saftige og møre, med en let sothicurry med gurkemeje, citrongræs, soja, miso og en særlig mexicansk chili, der gav hele retten en let undertone af røg. Igen myriader af indtryk samlet i et overbevisende bundt af klogt styret velsmag. Rambutan Daiquri var let cremet, frisk og en perfekt sidevogn til de mange komplekse smage på Khana.Fold sammenLæs mereFoto: Asger Ladefoged. Khanas retter serveres som deleretter, og skal jeg komme med en lille konstruktiv kritik, så er det, at en let curry, der næsten har konsistens som en suppe, ikke er nem at dele, slet ikke hvis man er til middag med sin chef eller lignende. Det er muligvis mig, der er lidt sippet eller har latent angst for at få herpes, men nogle retter egner sig ikke til at dele med folk, man ikke har et meget nært forhold til. Heldigvis havde jeg et nært forhold til aftenens medspiser, men alligevel. Vi fik lige lov at trække vejret før sidste servering. Tre imponerende kæmperejer fra Ecuador på størrelse med en babyarm var blevet flækket og grillet med en curry på krabbe og peber, serveret med et nybagt rotibrød. Som sidevogn kom en smuk og pivfrisk raita med friskbagte små tomater, boondi (stegt kikærtemel) og syltede perleløg på yoghurt krydret med sesam og en knaldfuld urter. Grillede kæmperejer, rotibrød med smør og byens bedste raita med tomat.Fold sammenLæs mereFoto: Asger Ladefoged. Igen viste køkkenet sin eminente evne til at bruge chili som smagsforstærker frem for som en practical joke. Den kolde, friske raita var komplementær til den salte, syrlige, let røgede og søde kæmpereje. Gullab jamun-is var en god, anderledes og frisk afslutning på et fantastisk måltid.Fold sammenLæs mereFoto: Asger Ladefoged. Jeg fandt også plads til en lille dessert. Gulab jamun-isen var en vindfrisk is med kardemomme serveret med ristede pistacienødder oven på en luftig og friskostagtig gedeostecreme. En skøn og enkel afslutning på et overraskende smukt og knivskarpt eksekveret måltid. Khanas køkken er elegant, originalt og komplekst, og et sted vi ikke vidste, vi manglede, men det gjorde vi i den grad. Qasim Khan og co. tryller med de mange og komplekse smage som langfingrede koncertpianister. Vi ender på fem stjerner for et af byens bedste og mest originale måltider til prisen – og så håber vi, at komforten er på niveau med maden, næste gang vi kommer forbi. For det kan jeg garantere, at vi gør. Donda Khana Strandgade 20, 1401 Kbh. K. FAKTADet fik vi:Delemenu:485 kroner pr. næse. Seks serveringerTilkøb af dessert, gullan jamun-is. 65.-Cocktails:Rambutan Daiquiri 110.-Gunpowder Punch 110.-FOLD UD Delemenu: 485 kroner pr. næse. Seks serveringer Tilkøb af dessert, gullan jamun-is. 65.- Cocktails: Rambutan Daiquiri 110.- Gunpowder Punch 110.- FAKTASådan tildeler vi stjernerPå Berlingske giver vi stjerner ud fra en absolut skala.Det betyder, at alle steder, vi klassificerer som »restaurant«, vurderes kvalitativt i direkte forhold til hinanden.Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste.Når vi vurderer en restaurantoplevelse, lægges der primært vægt på maden.Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen.Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori.Det vil sige, en sandwich er altid målt op mod andre sandwicher og aldrig op mod en middag på for eksempel Noma.*Spisebar/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.FOLD UD På Berlingske giver vi stjerner ud fra en absolut skala. Det betyder, at alle steder, vi klassificerer som »restaurant«, vurderes kvalitativt i direkte forhold til hinanden. Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste. Når vi vurderer en restaurantoplevelse, lægges der primært vægt på maden. Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen. Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori. Det vil sige, en sandwich er altid målt op mod andre sandwicher og aldrig op mod en middag på for eksempel Noma. *Spisebar/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.",
        "metadata": {
            "source": "https://www.berlingske.dk/gastronomi/berlingskes-gastronomiredaktoer-har-en-klar-opfordring-se-at-faa",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913915/24936226-restaurant-donda-khana-p-christianshavn-er-blevet.jpg",
            "publication_time": "Torsdag d. 01. maj 2025, kl. 20.53",
            "author": "Søren Jacobsen Damm",
            "related_links": [],
            "attachments": []
        }
    }
}