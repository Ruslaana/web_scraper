{
    "version": "1.0",
    "document": {
        "id": "https://www_berlingske_dk/samfund/el-blokering-af-grooveshark-er-censur",
        "title": "EL: Blokering af Grooveshark er censur",
        "content": "I går besluttede Fogedretten på Frederiksberg, at teleselskabet 3 skal spærre forbrugernes adgang til den ulovlige musiktjeneste Grooveshark. Men det løser ikke problemerne med kunstneres ophavsret på internettet, siger IT-ordførere fra Enhedslisten og Venstre. - Det er censur. Den her strategi med at sætte hegn om internettet er fuldstændig forfejlet. Der er helt sikkert et stort problem, men det er ikke en holdbar løsning at blokere for Grooveshark. Der er et hav af andre sider, som gør præcis det samme, og i så fald kan vi blive ved med at føre de her retssager, siger Stine Brix fra Enhedslisten.  Hun mener i stedet, at man skal forsøge at finde alternative forretningsmodeller for kunstnere og kulturproducenter. - Det skal vi som politikere selvfølgelig hjælpe med til. Men jeg er alvorligt bange for, at man falder for langt bagud i det stykke arbejde, der skal til for at udvikle nogle nye forretningsmodeller, hvis man bliver ved med at tro, at man kan opretholde den måde, man solgte musik på for ti år siden, siger Stine Brix. Blokeringer har ingen effekt Hos Venstre er IT-ordfører Michael Aastrup enig i, at løsningen på problemet ikke er at blokere for forbrugernes adgangen til bestemte sider, men teknisk set mener han ikke, blokeringerne kan opfattes som censur. - Det kræver ikke mange søgninger på Google at finde ud af, hvordan man omgår de her spærringer. Så censur vil jeg ikke kalde det, siger Michael Aastrup. - Men vi har jo brugt blokeringer i lang tid både i forhold til børneporno og The Pirate Bay – og jeg støtter det ikke mindst i forhold til børneporno. Men i forhold til det overordnede problem med ophavsret hjælper det ikke, siger Michael Aastrup som i stedet mener, forbrugeroplysning er vejen frem.  - Løsningen er forbrugeroplysning og certificeringer, så internetbrugerne er klar over, hvornår de er på en lovlig side, som sørger for betaling til kunstneren, siger Michael Aastrup. At de såkaldte DNS-blokeringer ikke virker efter hensigten understreges af et hurtigt forsøg på at besøge den omstridte fildelingstjeneste, The Pirate Bay, som Højesteret i 2010 stadfæstede blokeringen af. Siden kører nemlig tilsyneladende ufortrødent videre - også for danske internetbrugere. - Det gør det måske bare endnu mere absurd, at det er den metode, man har valgt at bruge for at sikre kunstnernes indtjening. Man lukker øjnene for, hvordan virkeligheden ser ud og laver nogle løsninger, der ikke rigtigt nytter noget som helst, siger Stine Brix. Både Michael Aastrup og Stine Brix vil tage problemet op til et møde med partiernes IT-ordførere i morgen med henblik på at lægge op til en politisk diskussion af problemet.",
        "metadata": {
            "source": "https://www.berlingske.dk/samfund/el-blokering-af-grooveshark-er-censur",
            "image_url": "https://berlingske.bmcdn.dk/media/cache/resolve/image_x_large/image/67/677039/4910361-grooveshark.jpg",
            "publication_time": "Tirsdag d. 21. februar 2012, kl. 17.01",
            "author": "Jens Anton Bjørnager",
            "related_links": [],
            "attachments": []
        }
    }
}