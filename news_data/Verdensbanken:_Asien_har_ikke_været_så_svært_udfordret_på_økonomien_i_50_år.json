{
    "version": "1.0",
    "document": {
        "id": "https://www_berlingske_dk/virksomheder/verdensbanken-asien-har-ikke-vaeret-saa-svaert-udfordret-paa",
        "title": "Verdensbanken: Asien har ikke været så svært udfordret på økonomien i 50 år",
        "content": "Asien står ifølge Verdensbanken over for de sværeste økonomiske udfordringer i et halvt århundrede. I en ny prognose advarer Verdensbanken, som har til opgave at bekæmpe fattigdom, om, at Asiens økonomi vil udvikle sig på et af de laveste niveauer i fem årtier, blandt andet som følge af USAs stigende fokus på at ville kunne stå for alt selv. Der er voksende bekymring for den kinesiske økonomi, som allerede i år står til at vokse med blot fem procent, hvilket er det mindste i årtier. Kina er verdens næststørste økonomi efter USA, og Verdensbanken tror nu kun, at økonomien i Kina vil øges med 4,4 procent i 2024. For et halvt år siden var forventningen en stigning på 4,8 procent. Asien har igennem lang tid ellers været kendt som verdens største vækstmaskine, men nu nærmer udviklingen sig det niveau, som den lå på sidst i 1960erne, skriver den britiske finansavis Financial Times. Den samlede økonomiske vækst i Asien ventes nu i 2024 at ligge på blot 4,5 procent. Kina har haft sværere ved at få gang i hjulene igenoven på de voldsomme og omfattende nedlukninger som følge af coronapandemien. Detailhandlen er fortsat ikke nået op på samme niveau som før coronakrisen,huspriserne stagnerer, husholdningerne står i øget gæld, og der mangler investeringer i den private sektor i landet. Derfor skal der ifølge Verdensbanken ske »dybere« forandringer i blandt andet servicesektorerne, hvor man skal tage digitale muligheder mere omfattende i brug. Mange vestlige landes ønske om at frigøre sig fra den kinesiske dominans på mange områder rammer også hårdt. Eksporten er således i Indonesien og Malaysia faldet med mere end 20 procent og i Kina og Vietnam med mere end ti procent i forhold til for et år siden. De amerikanske handelssanktioner mod en række kinesiske selskaber, herunder mobilgiganten Huawei, og satsningen på at få flyttet produktionen af de afgørende vigtige mobil- og computerchips til USA og Europa kan også aflæses i tallene.",
        "metadata": {
            "source": "https://www.berlingske.dk/virksomheder/verdensbanken-asien-har-ikke-vaeret-saa-svaert-udfordret-paa",
            "image_url": "https://berlingske.bmcdn.dk/media/cache/resolve/image_x_large/image/172/1721880/24539535-epa10895207-workers-at-a-construction-site-in-beij.jpg",
            "publication_time": "Mandag d. 02. oktober 2023, kl. 13.05",
            "author": "Thomas Breinstrup",
            "related_links": [],
            "attachments": []
        }
    }
}