{
    "version": "1.0",
    "document": {
        "id": "https://www_berlingske_dk/aktier/fortfatter-anklager-storbanker-for-kursfusk",
        "title": "Fortfatter anklager storbanker for kursfusk",
        "content": "Aktionærer i amerikanske aktier bliver groft udnyttet af større aktører, der via højhastighedshandler sniger købsordrer ind foran afgivne ordrer i markedet. Det skriver den kendte forfatter Michael Lewis, der blandt andet har skrevet The Big Short og Moneyball, i en ny bog kaldet Flash Boys: A Wall Street Revolt. I bogen beskriver Michael Lewis ifølge The Guardian og tv-programmet 60 Minutes, hvordan højhastighedshandlere, hvis computersystemer kan handle på millisekunder, bruger deres fordel til at pumpe priserne på aktiehandel for milliarder og atter milliarder dollar.  - De er i stand til eksempelvis at opfatte din interesse i at købe Microsoft-aktier for så at købe dem for næsen af dig og sælge dem til dig til en marginalt højere pris. Deres forspring er på millisekunder, nogle gange fraktioner af millisekunder, siger Michael Lewis til 60 Minutes. En af bogens bærende kilder er Brad Katsuyama, tidligere chefhandler for Royal Bank of Canadas afdeling i New York. Han fortæller, hvordan han oplevede, at når han placerede større ordrer, så blev de kun delvist opfyldt så han efterfølgende måtte købe den resterende del til en højere pris. Sammen med en ekspert fandt han ud af, at hans elektroniske ordrer røg via de fiberoptiske kabler til den nærmeste elektroniske handelsplads. Her fik højhastighedshandlerne et glimt af ordren og kunne så nå at købe op på de 12 andre offentlige og 45 private handelspladser i USA.  Her blev de aktier, han efterspurgte, opkøbt og så solgt til ham til en marginalt højere pris. Det fik Brad Katsuyama til at udvikle et system, hvor hans ordrer gik til den handelsplads, der var længst væk fra det sted, hvor han aflagde ordren fra først, så hans ordrer ramte alle handelspladser simultant. - Pludseligt kunne alle vores store ordrer opfyldes med det samme. Vi kunne næsten ikke tro det, da vi opdagede det, siger Brad Katsuyama til 60 Minutes. ",
        "metadata": {
            "source": "https://www.berlingske.dk/aktier/fortfatter-anklager-storbanker-for-kursfusk",
            "image_url": "https://berlingske.bmcdn.dk/media/cache/resolve/image_x_large/image/36/360518/7272937-pakistan-stockmarket.jpg",
            "publication_time": "Mandag d. 31. marts 2014, kl. 15.38",
            "author": null,
            "related_links": [],
            "attachments": []
        }
    }
}