{
    "version": "1.0",
    "document": {
        "id": "https://www_berlingske_dk/sport/magnussen-ikke-skyld-i-uheld",
        "title": "Magnussen ikke skyld i uheld",
        "content": "Det var ikke Kevin Magnussens skyld, da den danske Mclaren-kører og Felipe Massa i sin Williams-racer stødte sammen allerede i første sving på Hockenheimring i den forgangne weekend. Magnussen havde kvalificeret sig til en startplads som nummer fire, men forhåbninger om en podieplads blev allerede begravet i første sving, hvor han kolliderede med Felipe Massa, der trak ind over danskerens bane. Sådan så Massa det ikke, for han var efterfølgende rasende over Magnussens kørsel. Helt uden grund dog. Løbets dommere har nemlig endeligt fritaget Kevin Magnussen for skyld i uheldet, der sendte Massas Williams rundt på hovedet. Kevin Magnussen blev end ikke undersøgt for sin medvirken til uheldet, viser rapporten fra løbet, som den engelske avis The Telegraph har kigget igennem. Det gjorde Massa til gengæld, men han er siden også blevet frifundet for skyld i det, der altså må betegnes som et hændeligt uheld.",
        "metadata": {
            "source": "https://www.berlingske.dk/sport/magnussen-ikke-skyld-i-uheld",
            "image_url": "https://berlingske.bmcdn.dk/media/cache/resolve/image_x_large/image/82/825646/7526347-maggie.jpeg",
            "publication_time": "Torsdag d. 24. juli 2014, kl. 16.06",
            "author": null,
            "related_links": [],
            "attachments": []
        }
    }
}