{
    "version": "1.0",
    "document": {
        "id": "https://www_berlingske_dk/kommentarer/forfatter-i-haardt-angreb-paa-anders-fogh-rasmussen-det-er-en",
        "title": "Forfatter i hårdt angreb på Anders Fogh Rasmussen: »Det er en demokratisk skandale«",
        "content": "Det er en demokratisk skandale, at tidligere statsminister Anders Fogh Rasmussen (V) (AFR) fortsat nægter at udtale sig om Danmarks krige i Irak, Libyen og Afghanistan. I alle tre krige har AFR spillet en hovedrolle. Derfor er det dybt uværdigt, at AFR efterlader medier og efterforskere medudenomssnak eller tavshed, når de forsøger at få ham til at forholde sig til de mange fadæser under Danmarks seneste tre krige. Særligt krigen i Irak er en skamplet på dansk historie. Krigen der løb fra 2003 til 2007, blev igangsat uden FN-mandat og på falske forudsætninger om masseødelæggelsesvåben, som aldrig blev fundet. Danmark deltog aktivt i denne ulovlige invasion, der destabiliserede Irak og har skabt en langvarig humanitær katastrofe. En udvikling som har fået den daværende Irak-ambassadør, Torben Gettermann, til at kalde deltagelsen for»en helt igennem forkert beslutning«. Alligevel har vi aldrig fået en tilbundsgående undersøgelse af, hvordan beslutningen om at gå i krig blev truffet samt placeret ansvaret. Irakkommissionen, der skulle have besvaret disse spørgsmål, blev nedlagt i 2015 af AFRs efterfølger i Venstre, Lars Løkke Rasmussen, tilsyneladende for at dække over den tidligere regerings fatale beslutninger. I dag er Løkke paradoksalt nok vores udenrigsminister. »Vores manglende vilje til at undersøge grundlaget for vores krigsdeltagelse og placere ansvaret underminerer Danmarks omdømme og troværdighed.«Fold sammenLæs mereFoto: Henning Bagger/Ritzau Scanpix. Krigen i Libyen 2011 er en anden mørklagt del af vores historie. Her spillede AFR en hovedrolle som generalsekretær for NATO, der stod i spidsen for koalitionen. Danmark deltog aktivt i bombningerne i Libyen, selvom det oprindelige mål var at beskytte civile mod Gaddafis regime. Konsekvenserne af regimets fald har været katastrofale, og lige siden har Libyen været præget af kaos og borgerkrigslignende tilstande.Ifølge briternes undersøgelsehar krigen medført »politisk og økonomisk kollaps, krig mellem militser og stammer, humanitære kriser og migrantkriser og udbredte menneskerettighedskrænkelser.« Tidligere på året kunneAltinget afsløre, at Forsvaret i årevis har hemmeligholdt rapporter, der viser, at danske kampfly med stor sandsynlighed har været ansvarlige for drab på civile i Libyen. Også her afviste AFR at stille op til interview, da Altinget konfronterede ham med afsløringerne. Sagen har medført hård kritik fra flere sider, blandt andet fra Marc Garlasco, som stod i spidsen for FNs undersøgelse af civile drab under krigen. »Det viser, at Danmark dræbte civile og skjulte det for os,«konkluderer han. Desuden var der en verden til forskel på det skønmaleri, som AFR tegnede af situationen i Afghanistan, og den virkelighed, som soldaterne stod over for. At AFR fortsætter med at undvige spørgsmål om Danmarks krige er en hån mod de danske værdier om åbenhed og ansvarlighed. I et demokrati som vores må vi kunne forvente, at vores ledere står til ansvar for deres handlinger, især når det gælder krige, som har medført hundredtusinder af civile tab. Vores manglende vilje til at undersøge grundlaget for vores krigsdeltagelse og placere ansvaret underminerer Danmarks omdømme og troværdighed. Det er uacceptabelt, at ingen af de ansvarlige politikere endnu er blevet afhørt – især når vi selv kræver den form for ansvarlighed af politiske ledere i andre lande. Skal Danmark troværdigt kunne varetage sin magtfulde plads i FNs Sikkerhedsråd fra 2025, har vi meget at rette op på. Vi kunne starte med at tage et opgør med vores tre seneste krige og undersøge grundlaget – ikke mindst for at tage ved lære af dem, så vi ikke begår de samme fejltagelser igen. Det skylder vi både den danske befolkning og de soldater, der har sat livet på spil i vores krige. Her har AFR et særligt ansvar. Men det har medierne også. De skal fortsat presse AFR til at tage stilling til sin rolle og nægte at lade ham fremme andre dagsordener, før han forholder sig til fortidens fatale beslutninger. Jonas Fruensgaard, journalist, forfatter og aktuel med bogen »Alt det der kunne blive dit«, som omhandler Danmarks krigsaktivisme ",
        "metadata": {
            "source": "https://www.berlingske.dk/kommentarer/forfatter-i-haardt-angreb-paa-anders-fogh-rasmussen-det-er-en",
            "image_url": "https://berlingske.bmcdn.dk/media/cache/resolve/image_x_large_vertical/image/185/1854526/24826925-anders-fogh-rasmussen-fotograferet-ved-jgersborg.jpg",
            "publication_time": "Tirsdag d. 05. november 2024, kl. 16.40",
            "author": null,
            "related_links": [],
            "attachments": []
        }
    }
}