{
    "version": "1.0",
    "document": {
        "id": "https://www_berlingske_dk/virksomheder/billetlugen-haaber-paa-samarbejde-med-facebook",
        "title": "Billetlugen håber på samarbejde med Facebook",
        "content": "København: Hos den danske billetportal Billetlugen ryster man ikke i bukserne, selv om Facebook frem over vil gøre det muligt for brugere at købe blandt andet koncertbilletter direkte gennem Facebooks app.  Faktisk øjner Christoffer Feilberg, som er direktør i Venuepoint, der driver Billetlugen, derimod en mulighed for et fremtidigt samarbejde med det gigantiske sociale medie. »Når det her kommer til Europa, er det meget muligt, at vi også vil lave et samarbejde med Facebook. Jeg tror ikke, at Facebook kun er interesseret i at lave en aftale med nogle enkelte billetoperatører«, siger Christoffer Feilberg. Facebook er det måske vigtigste medie for artister og kunstnere, der gerne vil gøre reklame for deres arbejde. Men hidtil har brugere været nødt til at klikke ind på en anden hjemmeside for at købe billetter til koncerter, messer, udstillinger og lignende. »Lige nu har vi ikke et formelt samarbejde med Facebook, men vi bruger Facebook rigtig meget som en distributionskanal. Det er vigtigt at få samspillet med sociale medier til at fungere er godt, og vi følger al innovation på området tæt«, siger direktøren.  At Facebook vil bevæge sig ind på billetbranchens territorium kaldes disruption. Udtrykket dækker over en hurtig og livstruende ændring af et selskabs eller en branches markedsvilkår, fortæller Tune Hein, som er rådgiver og ekspert i disruption. Nogle af de bedst kendte eksempler på begrebet er Uber, som har vendt op og ned på hele taxabranchen, eller Airbnb, der har udfordret hotelmarkedet med millioner af nye overnatningsmuligheder. Ifølge Tune Hein vil det dog være muligt for billetbranchen at overleve Facebooks indtog på billetmarkedet. »Disruption er ikke hokuspokus. Man kan give sig selv den udfordring at tænke over, hvordan man selv kan lave en dobbelt så god brugeroplevelse og hælde noget innovation ind i sit produkt, mens man samtidig gør det billigere«, siger Tune Hein.  I første omgang vil den nye funktion på Facebook kun gælde en række amerikanske begivenheder, men i længden vil den blive gjort global.",
        "metadata": {
            "source": "https://www.berlingske.dk/virksomheder/billetlugen-haaber-paa-samarbejde-med-facebook",
            "image_url": "https://berlingske.bmcdn.dk/media/cache/resolve/image_x_large/image/15/150029/12970532-rb-plus-nr-mormor-lever-videre-p-nettet-files-sweden-faceboo.jpg",
            "publication_time": "Onsdag d. 13. april 2016, kl. 14.37",
            "author": null,
            "related_links": [],
            "attachments": []
        }
    }
}