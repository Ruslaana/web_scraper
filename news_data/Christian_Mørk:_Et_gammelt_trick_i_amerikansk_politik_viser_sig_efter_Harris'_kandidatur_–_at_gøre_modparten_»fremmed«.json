{
    "version": "1.0",
    "document": {
        "id": "https://www_berlingske_dk/kronikker/christian-moerk-et-gammelt-trick-i-amerikansk-politik-viser-sig-efter",
        "title": "Christian Mørk: Et gammelt trick i amerikansk politik viser sig efter Harris' kandidatur – at gøre modparten »fremmed«",
        "content": "Da jeg forleden så Kamala Harris modtage sit partis nominering som præsidentkandidat, oplevede jeg hende gennem en prisme, der indeholder to mennesker, Barack Obama og Hillary Clinton, hvis skæbner og udfordringer er forvarslinger for hendes: Som veluddannet kvinde, der ikke fremfører sig underdanigt, vil Harris fra nu af og så længe, hun er en politisk trussel, blive tilsvinet med, ja, løgne fra Trumps velafrettede republikanere, på samme måde som kandidaten Clinton blev det. Harris vil bare modtage endnu mere hetz, fordi de første stød, man allerede har sat ind efter hende, ikke virkede efter hensigten, og fordi Republikanerne havde årtier til at omdanne Clinton til en ond tegneseriefigur, hvilket der ikke er tid til med Harris. Hun skal knuses straks. Især fordi hun er sort. Men Trumps forhastede forsøg på at gentage sin gamle løgn om, at Obama var født i Kenya, har ikke virket. Han ville for nylig vide – i en sal fyldt med sorte journalister! – om Harris var »sort eller indisk«, for derefter at påstå, athun var uærlig over for begge dele. Det er imponerende, at det er lykkedes Harris at slå slalom omkring den forbandelse, som alle sorte mennesker i landet ellers hver dag må leve med, nemlig at måtte tøjle deres retfærdige harme for hvert usselt raceangreb, så man ikke pludselig bliver en »angry black person«, mener Christian Mørk.Fold sammenLæs mereFoto: Kevin Wurm/Reuters/Ritzau Scanpix. Det fes ud, fordi Harris børstede det af skulderen uden at gøre et nummer ud af det, modsat hvad Biden ville have gjort. Hendes »cool« minder om Obamas og har gjort Trump desto mere magtesløst rasende. Han ser et spøgelse, som han ikke kan bekæmpe, sådan som han plejer at kunne. Hun smutter mellem fingrene på ham. Det er et gammelt trick i amerikansk politik at fremmedgøre modstanderen, hvilket er lettere, hvis hun er sort, men myten om »den fremmede« har altid været gængs valuta på højrefløjen og har også givet pote med andre ofre. Da en folkelig og populær New York-guvernør fra arbejderklassen, den demokratiske katolik Al Smith, stillede op som præsidentkandidat i 1928, var hans hud så hvid som en mælkeflaske. Men på trods af hans talegaver var det hans katolske tro, som fik de samme tvivlere, der i de sidste otte år har stemt på Trump, til at smæde og angribe Smith så groft, at han ikke alene tabte valget stort, men også derefter var en nedbrudt mand. Han ville overdrage magten til Paven,blev der påstået. Guvernør Alfred E. Smith taler i New York 2. november 1928 for Liberty Loans. Hans katolske tro blev et problem for ham som præsidentkandidat.Fold sammenLæs mereFoto: AP/Ritzau Scanpix. Ikke alene satte man i Oklahoma brændende kors langs med ruten, som Smiths kampagne foretog med tog, men smædede ham også som en tvivlsom størrelse, der ikke var »rigtig amerikansk«, en fremmed, som med sit irske immigrantmiljø fra Manhattans Lower East Side truede hvide landboer, som ønskede »America First«. Senere har præsident George H. W. Bush pustet til racismen ved i sin kampagne at fremhæve den sorte indsatte Willie Horton, som på udgang fra fængslet i 1988 begik både mord og voldtægt. Horton sad inde for drab og røveri i et fængsel i Massachusetts, hvor guvernøren var den daværende demokratiske præsidentkandidat Michael Dukakis, som hurtigt kom til at stå svagt, fordi han havde plæderet for netop udgang, selv for dem der var dømt for alvorlig kriminalitet. Bushs kampagnechef, Lee Atwater, blev ved med at pumpe det samme foto af Horton ud i æteren, folk opfattede en bred fare fra alle sorte borgere, og Bush vandt et jordskredsvalg med 40 stater. Umiddelbart før sin alt for tidlige død undskyldte Atwater i øvrigt for sin kampagne og kaldte den for »ren grusomhed«. Trump udøver samme grusomhed ved helt afslappet at påstå over for sorte mennesker, at indvandrere tager deres »sorte job« fra dem. Men skal man endelig se på, hvorfor der for tiden strømmer mange ulovlige migranter ind over den mexicanske grænse, er det let at se hvorfor: Republikanere og Demokrater var for nylig klar med en grænsereform, somTrump punkterede i sidsteøjeblik, fordi det ville give Biden for megen ære. Så hvis man vil vide, hvor den seneste nølen kommer fra, er det altså ikke til venstre for midten. Harris er nu tvunget til at vinde valget og Kongressen, hvis hun vil gøre sig noget håb om at ændre på det. »Hendes 'cool' minder om Obamas og har gjort Trump desto mere magtesløst rasende,« skriver Christian Mørk. Tidligere præsident Barack Obama krammer vicepræsident Kamala Harris i april 2022 i Washington, DC.Fold sammenLæs mereFoto: Chip Somodevilla/AFP/Ritzau Scanpix. Trump, hvis racisme er så skødesløst serveret og dermed så indbagt i mediekagen, at pressen dårligt gider anfægte den længere, mener også stadig, athans krav fra 1989 om dødsstraftil fem sorte mænd, som sad uskyldigt dømt i syv år for gruppevoldtægt og mordforsøg og blev renset, efter at den faktiske gerningsmand tilstod, stadig holder: »Der er folk på begge sider af det spørgsmål,« sagde han langt senere. Åh, tænker du måske, er det ikke så woke at fokusere på race? Skal man ikke hellere se på, hvad folk rent faktisk kan? Indrømmet, Joe Biden satte selv Harris i en umulig position, da han valgte hende til vicepræsident, fordi han forinden sørgede for at fortælle omverdenen, at han ville vælge en sort kvinde. Dermed var hun allerede fanget i det spindelvæv, som sorte mennesker har siddet i, siden slaveriet i USA i hvert faldt officielt blev ophævet i 1863, nemlig mistanken om, at de er kommet let til det. Hun fumlede og famlede på udlandsture til Mellemamerika for at forhindre ulovlig migration. Hun blev holdt i armslængde af Det Hvide Hus. Og da Biden modvilligt overdrog stafetten til hende ved partikonventet, udtrykte han kun akkurat den spinkle støtte til hende, som nødvendigheden krævede. Derefter talte han kun om sig selv. Hvad kan hun så? Hun kan vende en taberkampagne til en populær folkesag på tre uger. Hun kan manøvrere sit før så hensygnende parti ind i centrum af landets bevidsthed og fortælle historien om et USA, som – naturligvis med gode taleskrivere – næsten omgående har fået hendes meningsmålinger på landsplan til, ved denne kroniks tilblivelse, atligge på 47,2 procent overfor Trumps 43,6 procent, altså for første gang større end den statistiske usikkerhed. Hun kan gribe stafetten uden at snuble. At det så oven i købet er lykkedes hende at slå slalom omkring den forbandelse, som alle sorte mennesker i landet ellers hver dag må leve med, nemlig at måtte tøjle deres retfærdige harme for hvert usselt raceangreb, så man ikke pludselig bliver en»angry black person«, er imponerende. Den lige så biraciale Obama måtte betræde en spinklere sti, mens vi i otte år måtte se ham bøje af. »Til konventet i Chicago var der amerikanske flag overalt, i fuldt flor, og der blev sat trumf på, da folk spontant udbrød i kor: 'U. S. A! U. S. A!', som jo indtil for nylig har været kampråbet blandt publikum til Trumps valgmøder,« skriver Christian Mørk. På billedet ses Minnesotas guvernør og vicepræsidentkandidat, Tim Walz.Fold sammenLæs mereFoto: Robyn Beck/AFP/Ritzau Scanpix. Nu slår både Harris og hendes parti kontra så hårdt, at Trump og hans vicepræsidentkandidat, J.D. Vance, ikke bare er»weird«, men også at de »komplet har mistet forstanden«. Obama lavede endda i sin tale en slet skjult reference til Trumps penismisundelse. Endelig er han ligeglad med vælgernes gamle skræk for en sort præsident, som han måtte leve med. Det er nye toner! Dermed anbringer Harris sig i mere end klaskehøjde, fordi hun finder egen stemme, som rækker langt ud over, hvad vælgerkorpset har villet finde sig i fra en sort kvinde. Dertil har hun taget det »Stars and Stripes« tilbage, som ellers har været holdt som gidsel af højrefløjen i hvert fald siden 9/11, hvor alle politikere dystede om at udvise mest symbolsk patriotisme med små flag i reverset. Når jeg er kørt ud på landet, har flaget i forhaven indtil for nylig været en tydelig markør for det, som højrefløjen kalder for patrioter, hvilket i deres snævre optik er dem, som bekender sig til en ret begrænset definition af fædrelandskærlighed, nemlig den omsiggribende hvide nationalisme. Nu er det vendt og hurtigt: Til konventet i Chicago var der amerikanske flag overalt, i fuldt flor, og der blev sat trumf på, da folk spontant udbrød i kor: »U. S. A! U. S. A!«, som jo indtil for nylig har været kampråbet blandt publikum til Trumps valgmøder. Dermed er hendes lykke ikke gjort. Og der er langt til valget 3. november. Men hun har forandret sit parti, så jeg ikke kan kende det – eller landet – igen. Christian Mørk er forfatter ",
        "metadata": {
            "source": "https://www.berlingske.dk/kronikker/christian-moerk-et-gammelt-trick-i-amerikansk-politik-viser-sig-efter",
            "image_url": null,
            "publication_time": "Mandag d. 26. august 2024, kl. 19.57",
            "author": null,
            "related_links": [],
            "attachments": []
        }
    }
}