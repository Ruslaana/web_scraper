{
    "version": "1.0",
    "document": {
        "id": "https://www_berlingske_dk/kommentarer/goer-danmarks-radio-til-radio-for-alle",
        "title": "Gør Danmarks Radio til radio for alle",
        "content": "I en tid, hvor Danmark forsøger at tiltrække international arbejdskraft, bør vi overveje, hvad vi kan gøre for at vores nye medborgere får lyst til at kalde Danmark for deres hjem i mange år. Et skridt i denne retning er at gøre Danmarks Radio til et medie for alle – også dem, der ikke taler dansk. Flere og flere personer fra hele verden kommer til Danmark for at arbejde. Ifølge Dansk Industri erantallet af internationale ansatte fordoblet over de seneste tiår til omkring 300.000 i 2023. MenExpat Insider Survey afslører, at Danmark har massive udfordringer med at byde velkommen til de nye ansigter. I undersøgelsen er 53 lande blevet sammenlignet med hensyn til, hvor gode de er at leve i for internationale borgere. Danmark lander på en pinlig 41. plads. Undersøgelsen peger på, at det er enormt vanskeligt at falde til socialt og kulturelt. 66 procent har svært ved at få lokale venner, 35 procent har problemer med at vænne sig til den lokale kultur, og 29 procent føler sig ikke hjemme i Danmark. Disse alarmerende tal tydeliggør et behov for handling. Vi kan gøre en enorm forskel gennem bedre folkeoplysning. For borgere som ikke taler dansk er det i dag enormt svært at følge med i den offentlige samtale. Det skyldes bl.a., at medier som DR kun sender på dansk. Det er for dumt. På den måde ekskluderer vi en masse mennesker fra den skattebetalte nyhedsstrøm. Problemet kommer til udtryk i hverdagslige situationer – f.eks. ved frokostbordene ude på arbejdspladser, når snakken falder på de seneste nyheder fra Christiansborg eller det nyeste afsnit af »Alene i Vildmarken«. Her må man sidde og se lidt passivt til som ikke-dansktalende borger. Ens forudsætninger for at tage del i diskussionen er svære. I DRspublic service-kontraktstår der, at »DR skal være garanten for indhold, der [...] skaber fælles referencer og understøtter den demokratiske samtale i Danmark.« Det er et nobelt formål. Men hvorfor er det alene borgere, der taler dansk, som skal være en del af samtalen? DR bør således pålægges at skabe originalt nyhedsindhold på engelsk for at give internationale beboere adgang til aktuel viden på et sprog, de forstår. Samtidig bør populærkulturen også være mere tilgængelig. Vi har en stolt tradition for at lave film og tv i verdensklasse i Danmark, men vi giver ikke internationale borgere mulighed for at se med. Det er helt fjollet, atexpatsikke kan nyde et afsnit af »Matador« eller »Borgen« uden at lære dansk. Svaret er simpelt. DR skal tilbyde engelske undertekster til deres programmer. Når regeringen forhandler den næste public service-kontrakt med DR, bør den kræve, at DR producerer nyheder på engelsk og gør undertekster tilgængelige for danske film og serier. Herved bliver det nemmere for internationale borgere at følge med i, hvad der sker i samfundet, og det vil give dem mere lyst til at blive her. Samtidig vil man sende et signal til verden om, at Danmark er et inkluderende land. Sådan sikrer vi, at Danmark forbliver en attraktiv destination for globalt talent. Malthe Rugberg er cand.scient.pol. og medlem af Radikale Venstre ",
        "metadata": {
            "source": "https://www.berlingske.dk/kommentarer/goer-danmarks-radio-til-radio-for-alle",
            "image_url": "https://berlingske.bmcdn.dk/media/cache/resolve/image_x_large/image/176/1764648/24637969-det-er-helt-fjollet-at-expats-ikke-kan-nyde-et-a.jpg",
            "publication_time": "Søndag d. 18. februar 2024, kl. 23.14",
            "author": null,
            "related_links": [],
            "attachments": []
        }
    }
}