{
    "version": "1.0",
    "document": {
        "id": "https://www_berlingske_dk/videnskab/dan-joergensen-er-sat-delvist-ud-i-kulden-paa-aarets-store-fn-klimamoede",
        "title": "Dan Jørgensen er sat delvist ud i kulden på årets store FN-klimamøde",
        "content": "Siden folketingsvalget har det været uklart, om fungerende klima- og energiminister Dan Jørgensen (S) overhovedet kunne deltage i årets store FN-klimamøde COP27 i Egypten. Først efter at der var sendt følere ud til Folketingets partier, blev der sent mandag eftermiddag givet endelig grønt lys for, at han kan deltage som eneste officielle danske repræsentant – dog efter alt at dømme med et stærkt svækket mandat i forhold til den helt afgørende rolle, han spillede på det tilsvarende møde i fjor, COP26 i Glasgow. I den egyptiske badeby Sharm El Sheikh, hvor årets konference foregår med deltagelse af over 30.000 delegerede fra næsten 200 nationer, må han derfor formodes i nogen grad at være sat ud i kulden som central klimaforhandler på den globale scene. For når der hverken er dannet en ny regering eller fordelt ministertaburetter endnu, er det endnu ikke givet, at Jørgensen kan fortsætte i rollen som Danmarks grønne politiske frontmand. Med mandagens udmelding står det også klart, at fungerende statsminister Mette Frederiksen (S) ikke kommer til at deltage – i modsætning til en lang række af hendes europæiske kolleger. COP27 åbnede for alvor mandag, og FNs generalsekretær António Guterres bød over 100 stats- og regeringschefer velkommen til topmødet med disse bevingede ord: »Vi befinder os på en motorvej til klimahelvede, og vores fod er stadig på speederen.« Over 100 stats- og regeringschefer deltager i disse dage i åbningen af FN-klimakonferencen COP27 i Egypten, herunder Frankrigs præsident, Emmanuel Macron, og Storbritanniens nybagte premierminister, Rishi Sunak.Fold sammenLæs mereFoto: Reuters/Ritzau Scanpix. Blandt tilhørerne var blandt andre Storbritanniens nybagte premierminister, Rishi Sunak, Frankrigs præsident, Emmanuel Macron, formand for Europa-Kommissionen Ursula Gertrud von der Leyen og, naturligvis, Egyptens præsident, Abdel Fattah El-Sisi. Statsledernes deltagelse ved konferencens åbning er imidlertid mere pomp og pragt og et signal om, at man officielt bakker op om klimahandling – trods den globalt altomfavnende såkaldtepolykrisemed samtidig inflation, krig i Ukraine samt energi- og fødevarekrise. Rugbrødsarbejdet i form af for alvor at drive de globale klimaforhandlinger frem ledes af klimaforhandlere og af klima-, miljø- og energiministre fra klodens op mod 200 nationer. Og det kommer til at ske helt frem til og sikkert også langt over den officielle konferencedeadline på fredag i næste uge. Dan Jørgensens og dermed også Danmarks svækkede rolle på COP27 vil utvivlsomt blive bemærket i det internationale klimadiplomati, og det risikerer at blive i hvert fald et mindre tab for Danmarks internationale klimaanseelse. På COP26 i Glasgow i fjor kunne Jørgensen i den grad bade sig i det globale klimarampelys. Den daværende britiske COP-præsident, Alok Sharma, havde så stor tillid til Dan Jørgensen, at han lod danskeren stå i spidsen for det mest centrale forhandlingspor overhovedet på sidste års verdensmøde sammen med den daværende energiminister fra den lille caribiske østat Grenada, Simon Stiell. Bag kulisserne arbejdede de to ministre intenst for at »holde liv i 1,5 grader« – ellerkeep 1.5 degrees alive– som det hed. Det vil sige, at de skulle bestræbe sig på, at Glasgow-mødet ville munde ud i en sluttekst, der stadig giver verden håb om, at navlestrengen til en relativt sikker global temperaturstigning på 1,5 grader i forhold til niveauet ved industrialderens start ikke bliver kappet. Efter intense forhandlinger med store grupper af nationer på COP26lykkedes det formeltfor de to herrer. I den endelige klimapagt fra Glasgow »anerkender« klodens nationer nemlig, at for at begrænse den globale opvarmning til 1,5 grader bør globale CO₂-udledninger reduceres med 45 procent i 2030 i forhold til 2010. Det skete dog først efter, at Indien – til dyb skuffelse for Dan Jørgensen og co. – have fået indføjet i teksten, at kulkraft ikke nødvendigvis skal udfases helt, men blot »nedskaleres«. Alligevel var det en stor klimafjer i kasketten til Jørgensen og Stiell. I den forbindelse er det yderst sigende, at Simon Stiell siden er blevet tildelt det højeste klimajob overhovedet i FN-systemet, nemlig som generalsekretær for FNs klimakonvention UNFCCC, der står bag de årlige klima-COPer. Denne udnævnelse er uden tvivl blandt andet sket i anerkendelse af hans indsats i fjor sammen med Dan Jørgensen. Side om side med Costa Rica kunne den danske klimaminister i Glasgow tilmed præsentere det såkaldteBOGA-samarbejde(Beyond Oil and Gas Alliance) mellem en række »progressive« nationer og delstater, der alle har sat en slutdato på udvinding af olie og gas. Det hele blev fyldigt refereret af store internationale medier, og den danske minister nød tydeligvis opmærksomheden foran snurrende kameraer fra BBC og førende amerikanske tv-stationer.  Dan Jørgensen var næppe nået så vidt, hvis ikke det havde været for en længerevarende indsats i dansk og international klimapolitik – først i EU som næstformand for parlamentets miljøudvalg og siden som dansk klimaminister og dermed formelt set som manden i spidsen for Danmarks internationalt ret opsigtsvækkende 70-procents CO₂-reduktionsmål i 2030. Men i år kan han ikke rigtig høste frugterne af sit internationale netværk og af den tillid, han har opbygget i miljøministerier kloden rundt. Eller for den sags skyld bade sig i kameralinser og projektørlys. Han vil i nogen grad være blevet sat ufrivilligt ud i kulden på den globale klimascene, hvor han ellers befinder sig så godt. Og den, der ærgrer sig mest over dette, er nok Dan Jørgensen selv.",
        "metadata": {
            "source": "https://www.berlingske.dk/videnskab/dan-joergensen-er-sat-delvist-ud-i-kulden-paa-aarets-store-fn-klimamoede",
            "image_url": "https://berlingske.bmcdn.dk/media/cache/resolve/image_x_large/image/161/1613074/24256170-.jpg",
            "publication_time": "Mandag d. 07. november 2022, kl. 19.09",
            "author": "Lars Henrik Aagaard",
            "related_links": [],
            "attachments": []
        }
    }
}