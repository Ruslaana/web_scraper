{
    "version": "1.0",
    "document": {
        "id": "https://www_berlingske_dk/indland/ian-mckellen-donerer-330000-kroner-til-at-redde-teaterfolk-under",
        "title": "Ian McKellen donerer 330.000 kroner til at redde teaterfolk under coronakrisen",
        "content": "Coronapandemien har lukket arbejdspladser og tvunget mennesker over hele verden til at blive hjemme. Særligt teaterfolk i Storbritannien har kæmpet med at overleve nedlukningen, og ifølge teaterfolkenes hjælpeorganisation,The Theatrical Guild, har nogle endda overvejet selvmord. Men nu er hjælpen på vej til de påklædere, parykmagere og malere, der har mistet deres job som følge af coronakrisen. Og den kommer ikke fra hvem som helst. Den 81-årige engelske skuespiller Ian McKellen, der blandt andet er berømt for sin rolle som Gandalf i »Ringenes Herre«-trilogien, har doneret 40.000 britiske pund – svarende til 330.000 kroner – til tidligere medarbejdere på de britiske teatre. Det skriverThe Guardian. »Mange mennesker, der arbejder i teaterindustrien, har set deres levebrød forsvinde på grund af nedlukningen,« siger Ian McKellen til det britiske medie. »Jeg har for eksempel modtaget et bekymrende brev fra en scenechef, der står over for at blive sat fra sit hjem og ikke kan få adgang til økonomisk hjælp fra regeringen.« Støtten til teaterfolkene skal blandt andet hjælpe til madindkøb og husleje, ligesom der også gives støtte til at sikre deres mentale helbred. Støtten gives til kontrollører, påklædere, parykmagere, malere, lysteknikere og andre sceneteknikere, og den falder i den grad på et tørt sted. Det oplyser lederen af The Theatrical Guild, Adam Bambrough, til The Observer. »De her mennesker er en stor del af hver eneste opsætning og ansigtet udadtil på mange teatre. Mange er freelancere, og dem med fast arbejde er blevet hårdt ramt af teatrenes mange afskedigelser,« siger han. »Desværre har jeg hørt fra ni eller ti personer, der har overvejet at tage deres eget liv i løbet af de seneste uger. Mange andre kæmper med at finde penge til mad og husleje,« siger han. Storbritannien har stadig begrænsninger på, hvilke butikker og serviceorganer der må åbne, ligesom der stadig er et forsamlingsforbud for grupper over 30 personer.",
        "metadata": {
            "source": "https://www.berlingske.dk/indland/ian-mckellen-donerer-330000-kroner-til-at-redde-teaterfolk-under",
            "image_url": "https://berlingske.bmcdn.dk/media/cache/resolve/image_x_large/image/131/1315633/23475314-britain-entertainment-cinema-film-the-good-liar.jpg",
            "publication_time": "Mandag d. 20. juli 2020, kl. 09.20",
            "author": "Frederikke Palmu Johansen",
            "related_links": [],
            "attachments": []
        }
    }
}