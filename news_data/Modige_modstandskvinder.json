{
    "version": "1.0",
    "document": {
        "id": "https://www_berlingske_dk/kultur/modige-modstandskvinder",
        "title": "Modige modstandskvinder",
        "content": "DR sender i disse dage en serie på tre afsnit om kvinder i den danske modstandsbevægelse. Det er et emne, der er oppe i tiden, og en række bøger har i de senere år gjort meget ud af både de egentlige frihedskæmpere og også af at understrege, at uden kvindernes loyale støtte som søstre, mødre, hustruer og tillige døtre var modstandsbevægelsen aldrig blevet til noget. I denne serie er det de aktive kvinder, der sidder foran kameraet. I første afsnit var det Heddah Lundh, der i 1938 var i Tyskland og så en synagoge ødelagt efter Krystalnatten. Hun opgav med det samme enhver idé om at have et kæresteforhold til sin nazistiske ven og drog hjem. I Danmark blev hendes kvindegruppe involveret i jernbanesabotage og anden aktiv modstandsarbejde. Hun var nær blevet taget af nazisterne, men fik hjælp af modstandsmanden Jørgen Haagen Schmith (Citronen) til at undslippe til Sverige. I andet afsnit, der sendes i aften, optræder Annie Langberg og Gertrud Pedersen, der var to af den jyske nedkastningschef Jens Told-strup såkaldte piger. Desuden ser man modstandskvinden Lis Mellemgaard fortælle om sin deltagelse i en Holger Danske-gruppe, der holdt til i Skindergade. Og i tredje afsnit fortæller en række kvinder, Lis Bomhoff, Karen Ruge, Dorthe Røssell, Else Marie Pade og Benthe Asmussen, om modstandsarbejde og om at blive taget af nazisterne og blive holdt indespærret i Frøslevlejren. Serien er traditionelt lavet og fastholder kvinderne i lange interviewscener. Der er ingen overraskende kameravinkler og historisk holder serien sig også på sikker grund. Vi får den tradionelle fortælling om modstandsarbejde og angsten for at blive taget, og modstandskvindernes modige indsats bliver i hvert afsnit holdt op imod statsminister Vilhelm Bull, der i 1942 opfordrede danskerne til at stikke modstandsfolkene til politiet. Der er kun få afstikkere til mere usikker grund, som da intervieweren spørger Lis Mellemgaard, hvordan hun klarede sin menstruation, når hun var på flugt og under jorden. Men på trods af seriens tradionelle tilgang, så brænder disse kvinder fuldkommen igennem fjernsynsskærmen, og det er seriens styrke at tro på deres fortælleevne og karisma. Skidt være med, at seriens interviewer måske ikke er på toppen, og fortællestemmen lyder som en gymnasiebog, for når kvinderne fortæller, bliver man totalt grebet og forelsket i dem. Der er magiske øjeblikke, som når Heddah Lundh fortæller, hvordan Citronen kom med smørrebrød til hende under flugten, selv om han risikerede livet. Og når Lis Mellemgaard fortæller, hvordan tyskerne trængte ind i en lejlighed, hvor hun lå sammen med kæresten Jens, men hvordan hun reddede dem, fordi hun tilfældigvis havde en tysk sangbog ved hånden og en snaps i køkkenskabet, hvorefter de begyndte at drikke og synge tyske sange. Og når Dorthe Røssell fortæller, hvordan hun mødte Tulle Fiil fra Hvidstengruppen, dagen efter hendes far og bror var blevet henrettet, og hun spurgte hende, hvordan hun havde det. Og når komponisten Else Marie Pade fortæller, hvordan en melodi kom til hende, da hun var blevet fanget af nazisterne og indsat i en celle. Og når Lis Bomhoff lavmælt beretter, hvordan hun havde det, da hun skulle ind i fængslet efter at være blevet taget af tyskerne. Kvinderne fortæller alle, hvordan befrielsens beruselse blev afløst af skuffelse, da statsminister Buhl atter blev statsminister efter krigen, og hverdagen indfandt sig. Var det det, de havde kæmpet for? Og flere af dem taler om den tavshed om krigen, der først endte 50-60 år efter befrielsen. Bedst formulerer Lis Mellemgaard det, da hun siger, at denne store tavshed var en forbandelse, fordi de aldrig fik behandlet krigsoplevelserne ved at tale sammen, hvorfor traumerne dukkede op mange år senere. Serien fastholder disse pragtfulde kvinder, der ikke kan have været helt tilfældige piger, dengang de blev involveret i modstandsarbejdet, for karakterfastheden og gløden er der endnu, så det brænder sig fast på nethinden.",
        "metadata": {
            "source": "https://www.berlingske.dk/kultur/modige-modstandskvinder",
            "image_url": "https://berlingske.bmcdn.dk/media/cache/resolve/image_x_large/image/25/251330/5694361-modstands-kvinder.jpg",
            "publication_time": "Tirsdag d. 09. oktober 2012, kl. 22.30",
            "author": "Bent Blüdnikow",
            "related_links": [],
            "attachments": []
        }
    }
}