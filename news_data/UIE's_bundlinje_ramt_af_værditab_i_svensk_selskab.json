{
    "version": "1.0",
    "document": {
        "id": "https://www_berlingske_dk/virksomheder/uies-bundlinje-ramt-af-vaerditab-i-svensk-selskab",
        "title": "UIE's bundlinje ramt af værditab i svensk selskab",
        "content": "UIE kommer ud af 2016 med et overskud på 38,9 mio. dollar på bundlinjen, og det er et fald fra 58,1 mio. dollar i 2015. Det viser regnskabet, der er offentliggjort mandag. Det er aktieposten på 1,7 pct. i Melker Schörling, som er forklaringen på det lavere overskud i 2016, da værdien af ejerandelen er mindsket med 9,1 mio. dollar sidste år som følge af en svagere svensk kr. over for dollar. Melker Schörling er børsnoteret i Sverige og ejer større aktieposter i seks selskaber - blandt andet Securitas og teknologivirksomheden Hexagon.  I 2015 blev værdien af Melker Schörling omvendt opskrevet med 31 mio. dollar, hvorfor sammenligningsgrundlaget har været sværere i 2016. UIE hæfter sig til gengæld ved, at der har været pæne resultater i plantageselskabet United Plantations, der laver palmeolie og kokosolie i Indonesien og Malaysia. Her steg overskuddet med 13 pct. til 80 mio. dollar. Selskabet kalder resultaterne meget tilfredsstillende, set i lyset af at området i løbet af 2016 var ramt af naturfænomenet El Niño, som påvirkede produktionen negativt.  UIE lever normalt et liv i skyggen på fondsbørsen, men var for nogle uger siden i vælten, fordi udviklingsminister Ulla Tørnæs (V) solgte aktier for 74.000 kr. i selskabet, efter at flere skatteeksperter havde belyst UIE's ejerkonstruktion og kritiseret selskabet for at være et skattely, fordi moderselskabet ligger på Bahamas. I forlængelse af regnskabet for 2016 vil UIE betale et udbytte på 5 dollar per aktie, som er en stigning på 67 pct. i forhold til året før. En femtedel af udbytte er af ekstraordinær karakter, da UIE for nogle uger siden vandt en skattesag i Malaysia.  For 2017 venter UIE et nettoresultat - målt på aktionærernes andel - på niveau med sidste år. På aktiemarkedet ligger UIE-aktien næsten urørt i 1245 kr. mandag. Det seneste år er aktien steget 28 pct. Selskabet har en markedsværdi af 4,4 mia. kr.",
        "metadata": {
            "source": "https://www.berlingske.dk/virksomheder/uies-bundlinje-ramt-af-vaerditab-i-svensk-selskab",
            "image_url": "https://berlingske.bmcdn.dk/media/cache/resolve/image_x_large/image/12/120531/16552792-indonesien-palmeolie.jpg",
            "publication_time": "Mandag d. 06. marts 2017, kl. 14.42",
            "author": null,
            "related_links": [],
            "attachments": []
        }
    }
}