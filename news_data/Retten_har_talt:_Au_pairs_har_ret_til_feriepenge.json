{
    "version": "1.0",
    "document": {
        "id": "https://www_berlingske_dk/karriere/retten-har-talt-au-pairs-har-ret-til-feriepenge",
        "title": "Retten har talt: Au pairs har ret til feriepenge",
        "content": "Retten i Roskilde har dømt en værtsfamilie til at betale 13.000 kroner som kompensation for manglende ferie- og lommepenge til deres tidligere au pair. Familien mente at have indgået en aftale om, at au pairen holdt en betalt feriedag hver lørdag, og at familien derfor ikke manglede at udbetale feriepenge. Men au pairen fra Fillippinerne var af en anden overbevisning og klagede til Au Pair Network, som består af FOA, Caritas Danmark og Kirkernes Integrations Tjeneste. Da værtsfamilien ikke kunne fremvise en skriftlig aftale for lørdags-ordningen, mente retten ikke at kunne bevise, at en sådan aftale havde eksisteret. Derfor blev au pairen tilkendt udbetalt feriegodtgørelse ved kontraktens ophør. De 13.000 kroner svarer til tre måneders au pair løn. Derudover blev værtsfamilien dømt til at dække sagens omkostninger.  I sommeren 2015 vedtog folketinget nye ferieregler for au pairs, som i dag har ret til betalt ferie fra starten af deres ansættelse. Før lovændringerne havde værtsfamilien lov til at anvende særlige ferieregler om arbejdsforhold i landbruget . Det er regler, som mange værtsfamilier har benyttet sig af, men afgørelsen fra sagen i Roskilde viser, at der altså skal foreligge skriftlig dokumentation, hvis reglen skal kunne anvendes. FOA vil bruge afgørelsen som grundlag for at indgå forlig i lignende sager, skriver forhandlingschef i FOA Jakob Bang i en meddelelse.  »Vi regner nu med at kunne indgå forlig i disse sager. Eksisterer der en skriftlig aftale, så kan au pairen ikke få feriepenge. Men eksisterer en sådan aftale ikke, så vil au pairs være berettiget til at få feriegodtgørelse udbetalt i forbindelse med au pair-kontraktens ophør,« skriver han. Ifølge Jakob Bang er sagernes omkostninger ofte større, end hvad sagerne indbringer, men fordi området er en gråzone, er det vigtigt for FOA at føre sagerne. »Området er gråt. Mange danske værtsfamilier lever fint op til deres au pair-forpligtelser, men der er desværre også mange, der ikke gør. Derfor vil der ganske givet komme flere retssager,« skriver han. ",
        "metadata": {
            "source": "https://www.berlingske.dk/karriere/retten-har-talt-au-pairs-har-ret-til-feriepenge",
            "image_url": "https://berlingske.bmcdn.dk/media/cache/resolve/image_x_large/image/24/240259/12035872-ret.jpg",
            "publication_time": "Mandag d. 18. januar 2016, kl. 08.17",
            "author": "Kirstine Benedicta Lauritzen",
            "related_links": [],
            "attachments": []
        }
    }
}