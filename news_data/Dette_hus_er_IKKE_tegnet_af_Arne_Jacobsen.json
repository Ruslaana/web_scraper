{
    "version": "1.0",
    "document": {
        "id": "https://www_berlingske_dk/arkitektur/dette-hus-er-ikke-tegnet-af-arne-jacobsen",
        "title": "Dette hus er IKKE tegnet af Arne Jacobsen",
        "content": "Vi kan lige så godt få det overstået med det samme: Lyngby Rådhus er ikke – og jeg gentager: Ikke – tegnet af Arne Jacobsen. Ved første øjekast ligner det grangiveligt noget, der kunne være formgivet af »store Arne«: Der er lysegrå natursten på facaden, klar, funktionalistisk form og store vinduer, men nej. I forhold til et typisk Jacobsen-projekt savner Lyngby Rådhus lige de sidste gram detaljering og musikalitet – uden at det dog på nogen måde er et dårligt projekt. Lyngby Rådhus blev tegnet i 1938 af arkitekterne Hans Erling Langkilde og Ib Martin Jensen, der på det tidspunkt var ganske unge mennesker på 32 år. De vandt den udskrevne konkurrence og startede deres fælles tegnestue på baggrund af dén succes. Facaden har en smule relief – opnået ved at gøre marmorpladerne under vinduerne en smule tyndere end resten.Fold sammenLæs mereFoto: Nicoline Kjems-Krognos. Rådhuset blev bygget i de første år af besættelsen og var derfor i sin oprindelige skikkelse præget af krigens materialemangel. Af den grund har det med jævne mellemrum været nødvendigt at renovere og restaurere det på forskellig vis. Huset blev fredet i 2014, og i 2016 gik den seneste omgang istandsættelse så småt i gang. Det projekt er nu efter mange års møje og besvær (næsten) afsluttet. Det fine krumme hus på torvet ved krydset mellem Klampenborgvej og Lyngby Hovedgade er nu genopstået i al sin ungdommelige konceptualisme. Årtiers rodet kontorindretning er blevet fjernet, gipsvægge er blevet revet ned, tilfældige lamper er blevet udskiftet med et sammenhængende belysningskoncept – og vigtigst af alt: Husets bærende konstruktion er blevet efterset, de forvitrede betonpaneler under vinduerne er blevet genstøbt og facadens grønlandske marmor er blevet genmonteret, så man nu ikke længere skal være bange for at få en flise i hovedet, når man går forbi. Det er arkitekterne fra tegnestuen ERIK Arkitekter (den hæderkronede virksomhed, der engang hed Erik Møllers Tegnestue valgte for et par år siden at gå i uforståelig barndom og er nu på fornavn med hele verden), der har stået for restaureringsarbejdet, og det må man sige, at de er sluppet godt fra. Jeg tog for nylig ud til Det Grønne Område, til Kongens Lyngby lige der i smørhullet tæt på Mølleåen og Dyrehaven, for at se nærmere på det fine funkishus, der nu ser ganske spritnyt ud. Den meget musikalske trappe har sin helt egen rytme op gennem huset.Fold sammenLæs mereFoto: Nicoline Kjems-Krognos. Langkildes og Jensens »store« strukturerende idé var at krumme bygningen, som om den var en del af et stort cirkelslag med centrum i spidsen af den trekantede plads foran rådhuset. Den slags hårde konceptuelle ideer er besnærende, fordi de virker så præcise, men i virkeligheden er de tit en klods om benet på arkitekterne selv, fordi alt nu skal vrides ind under den valgte skabelons logik. Sådan er det også gået her, men på elegant vis er det lykkedes for arkitekterne fra ERIK at fastholde og bruge cirkelslaget fornuftigt uden at snuble. Hovedtrappens store åbne rum med sin slyngede trappe virker ikke som et klemt stykke lagkage, men får lov til at folde sig ud op gennem bygningen, sådan som det blev tænkt i slutningen af 1930erne. Det må have virket vildt dristigt og vanvittigt moderne for sin tid dengang, og det er i det hele taget interessant at se på omegnskommunernes udvikling netop i de år. I 1936 havde Vilhelm Lauritzen tegnet et fornemt funkisrådhus til Gladsaxe Kommune, og i 1939 vandt Arne Jacobsen og Flemming Lassen konkurrencen om et rådhus til Søllerød Kommune. De unge kommuner var altså i høj grad med på noderne, kan man se. I Lyngby Rådhus var der sygekasseadministration i stueetagen, der derfor adskiller sig ved at være et stort, søjlebåret rum, som nu er blevet genskabt. De fleste skillevægge er blevet fjernet på kontoretagerne, sådan at alle sidder i storrumskontorerFold sammenLæs mereFoto: Nicoline Kjems-Krognos. Når man står her, ser man tydeligt, hvor smal en bygningskrop rådhuset egentlig er – og hvor transparent det er. Som et stykke ren konstruktion med store, skarpe vinduesåbninger uden lysninger eller detaljer. Oprindeligt skulle husets facade have været i gule kalksten, men selveste statsminister Stauning blandede sig. Han var også grønlandsminister, og han vidste, at de grønlandske marmorbrud havde svært ved at finde kunder, så han overtalte sognerådsformand og partifælle Ingvar Nørgaard til at kræve grønlandsk marmor på facaden. Det ser luksuriøst og magtfuldt ud, også i dag, men den mere varme, mere »uldne« kalksten, huset oprindeligt var tænkt med, havde nok passet bedre til den stramme facade, det er der ingen tvivl om. Byrådssalen blev på funktionalistisk vis placeret uden pomp og pragt i den ene ende af cirkelslaget. Kun en række dobbelthøje vinduer i facaden markerer, at der her foregår noget andet. Salen er – igen typisk – foret med ædeltræ og føles som at træde ind i en cigaræske. Der er en balkon med tilhørerpladser og en fin endevæg med udskårne trærelieffer af Lyngbys mange herligheder: Kirken, Mølleåen, Sorgenfri Slot, Frilandsmuseet, Dyrehaven og så videre. Reliefferne er skåret af billedhuggeren Frantz V. Hansen, som var en fin billedkunstner i tiden. Gulvet i byrådssalen viser i øvrigt tydeligt de problemer, man som formgiver kan få med et stramt koncept som et cirkeludsnit. Helt som i kontorgangene har gulvet i salen nogle radiale markeringer, der skal understrege cirkelslaget. Her har håndværkerne bare glemt, at radierne skulle have samme centrum som hele bygningens krumning, og derfor har byrådssalens radiale markeringer deres eget centrum. Det kan lyde som en detalje, men man bemærker det meget tydeligt, når man står i salen. De radiale striber i linoleumsgulvene peger alle mod det store cirkelslags centrum. Gangene har fået et lidt vel ferskt udtryk, men det kan man gøre noget ved.Fold sammenLæs mereFoto: Nicoline Kjems-Krognos. Huset er ellers på alle måder et tidstypisk stykke funktionalisme. Med armerede glaspartier ved dørene ind til kontorerne med træpaneler, natursten og messing som de dominerende materialer, med specialdesignede møbler af Vangkilde selv og med en tilbagetrukket kobberklædt etage allerøverst. Her er der nu kantine for rådhusets medarbejdere og en større sal, der kan bruges til offentlige udstillinger eller møder og arrangementer. Restaureringen har bestemt ikke været billig. Huset har været fuldstændig skilt ad, har været skrællet ned til sin bærende konstruktion og er så møjsommeligt blevet sat sammen igen. ERIK arkitekterne har på snedig vis formået at skjule alle de mange tekniske løsninger, et moderne kontorhus kræver i dag, i en indre »skabskonsol«, der naturligvis følger det store cirkelslag og går op gennem etagerne, som nu alle har store, åbne kontorarealer. Rådhuset er blevet udstyret med faldmarkiser af samme type som dem, der bruges på Aarhus Universitet. De var ikke en del af det oprindelige design, men passer til helheden. Man kan indvende, at kontorgangene er en smule ferske i deres udtryk, men det er en detalje. Lyngby-Taarbæk Kommune har fået både et stykke dansk arkitekturhistorie og en perle af et rådhus ud af renoveringen. Etagerne med deres generøse rumhøjde og store lysindfald virker som behagelige arbejdspladser, og hele husets oprindelige venlighed og dets ambition om at være »borgernes hus« er fuldstændig intakt. Jeg håber, det lykkes for kommunen at få integreret og aktiveret den trekantede rådhusplads, sådan at det genopstandne rådhus kan være med til at skabe mere liv og mere kultur lige der i smørhullet. Den udvikling bliver interessant at følge i den kommende tid. Lyngby RådhusLyngby Torv 172800 Kgs. Lyngby",
        "metadata": {
            "source": "https://www.berlingske.dk/arkitektur/dette-hus-er-ikke-tegnet-af-arne-jacobsen",
            "image_url": "https://berlingske.bmcdn.dk/media/cache/resolve/image_x_large/image/184/1840151/24800667-de-gule-markiser-var-ikke-en-del-af-det-oprindelig.jpg",
            "publication_time": "Søndag d. 29. september 2024, kl. 15.39",
            "author": "Holger Dahl",
            "related_links": [],
            "attachments": []
        }
    }
}