{
    "version": "1.0",
    "document": {
        "id": "https://www_berlingske_dk/kommentatorer/tre-generationer-i-faelles-opraab-vi-skal-have-generationsfordomme",
        "title": "Tre generationer i fælles opråb: Vi skal have generationsfordomme ud og bæredygtighed ind i samtalen om ledelse i 2025",
        "content": "For 50 år siden talte man ikke om god ledelse, og da slet ikke om bæredygtighed. Man talte om styring, planlægning, beslutningstagning og optimering. Ren luft, vand, ressourcer og mennesker var der nok af. Det gjaldt om at organisere, administrere, producere, maksimere og sælge. At det gik hårdt ud over atmosfæren, planter, dyr og mennesker, var man ikke opmærksom på. Men tidsånden kalder nu på ledere, der handler. Ledere, der tør tage ansvar i en verden, hvor ressourcerne er pressede, kloden skriger efter bæredygtige løsninger, og hvor den geopolitiske situation lægger pres på det globale samarbejde. Fremtiden kræver, at ledere evner at tænke i langsigtede muligheder og risici – og tør træffe modige valg. Generationsanalysen, foretaget af Lederne, viser, at på tværs af generationerne vurderer mellem 38 procent og 41 procent, at det er vigtigt, at deres arbejdsgiver agerer klimabevidst. Når vi taler om generationer, bliver det ofte meget skematisk og firkantet: Generation Z er en helt ny form for medarbejder, sammenlignet med tidligere generationer. »Os & dem«-retorikken fylder. Men de unge og de ældre er faktiskoverraskende ens i deres forventninger til arbejdslivet. Det gælder både emner som work-life-balance, klimabevidsthed og god ledelse. Selvfølgelig er der nogle nye tendenser og forventninger, men i bund og grund handler god ledelse stadig om at forstå mennesker – ikke at generalisere generationer. Fælles forbaby boomers, Generation X, Y og Z er, at de ønsker ansvarlige arbejdspladser. Generationerne på tværs, er stort set lige tilbøjelige til at ville afvise eller udelukke en arbejdsgiver på baggrund af etiske overvejelserom klima- og miljømæssig bæredygtighed, dyrevelfærd, beskyttelse af minoriteter og andet. I 2020 havde38 procent af kvinder i alderen 18-34 år lyst til ledelse. I 2023 var det 20 procent. Det siger sig selv, at det er problematisk, hvis ikke de unge vil påtage sig lederrollen – for så ender vi med en flaskehals på arbejdspladserne. For mange unge kan det være svært at se sig selv i rollen, fordi ledelse karikeret forbindes med krav om konstant tilgængelighed, weekendarbejde og uendeligt ansvar. Derfor er det afgørende, at chefer fungerer som rollemodeller, der viser, at det er muligt at kombinere ledelse med et liv uden for arbejdet. Ledelse er muligheden for at gøre en forskel. I det helt nære ved at understøtte et team i at trives og præstere deres bedste. Eller i topledelsen, hvor muligheden findes for at styre virksomheden i en retning, hvor den gør størst mulig positiv forskel for kunder, investorer, medarbejdere og samfund. God ledelse er ledelse med bæredygtig udvikling for øje. Det ønsker, kræver – og fortjener – alle generationer af medarbejdere. En undersøgelse viser atto ud af tre unge ledere, som arbejder på en bæredygtig arbejdsplads, har planer om at blive i virksomheden de næste fem år. Blandt ledere på virksomheder uden et bæredygtigt fokus er tallet langt lavere. Vi har brug for, at ledelse handler om mere end blot drift – det handler om at tænke længere end til næste årsrapport; om at udvikle en kultur, hvor bæredygtighed tænkes ind i enhver beslutning. Den bæredygtige fremtid kræver både friske ideer og erfaring, og derfor skal generationerne løfte i flok. Så vi kan sikre, at bæredygtighed ikke blot bliver et tema på siden, når »det lige passer ind«, men en central del af ledelsesdisciplinen. Karoline Haarder (født år 2000) er statskundskabsstuderende ved Københavns Universitet, Marie Gad (født år 1978) er underdirektør i Dansk Industri for global udvikling og bæredygtighed, og Steen Hildebrandt (født år 1944) er ph.d. og professor emeritus ved Institut for Ledelse på Aarhus Universitet samt adjungeret professor ved CBS og Aalborg Universitet ",
        "metadata": {
            "source": "https://www.berlingske.dk/kommentatorer/tre-generationer-i-faelles-opraab-vi-skal-have-generationsfordomme",
            "image_url": "https://berlingske.bmcdn.dk/media/cache/resolve/image_x_large/image/189/1896563/24903800-karoline-haarder-marie-gad-og-steen-hildebrandt.jpg",
            "publication_time": "Fredag d. 07. marts 2025, kl. 18.52",
            "author": "Karoline Haarder",
            "related_links": [],
            "attachments": []
        }
    }
}