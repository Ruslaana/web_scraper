{
    "version": "1.0",
    "document": {
        "id": "https://www_berlingske_dk/eksistens/foer-angreb-hun-kvinder-der-talte-for-meget-om-foedsler-nu-aeder-hun",
        "title": "Før angreb hun kvinder, der talte for meget om fødsler. Nu æder hun sine ord: »Jeg kan fandeme godt forstå dem«",
        "content": "Den 36 timer lange maratonfødsel var langt om længe ovre, og der lå hun, lille Signe. Lidt blå, men helt og aldeles perfekt. Men pludselig skiftede stemningen. Magien blev på få sekunder suget ud af rummet. Alt blev hektisk, og den røde knap trykket i bund på fødestuen på Slagelse Hospital. Lille Signe var holdt op med at trække vejret. Herfra gik det stærkt, og nærmest alt gik galt. Både mor og datter endte med at være i livsfare i løbet af det kommende døgn. Og dermed var det hele faktisk ikke engang godt endnu. Vi ved det, fordi mor – forfatter og debattør Anne Kirstine Cramon – er en af de kvinder, der har delt sin fødselsberetning på Instagram, hvor hun har flere end 16.000 følgere.  A post shared by ANNE KIRSTINE CRAMON (@annekirstinecramon) »Vi har en idé om, at fødsler og graviditeter ikke er en sygdom. Men det kan de jo godt være. Det er noget, som kan være ekstremt hårdt og svært for kroppen, men alligevel bliver det af nogen set som et »kvindeproblem« eller noget, der ikke skal tages alvorligt, fordi kvinder har født i tusindvis af år,« siger hun. Nogle fødsler er et spørgsmål om liv og død, fastslår hun. Dermed er Anne Kirstine Cramon et eksempel på en kvinde, der taler højt om noget af det, mange kvinder fortsat holder for sig selv. De fødsler, der ikke går som forventet. Overhovedet. Og som ingen for alvor er forberedt på. Selvom kvinder i højere og højere grad deler deres fødselsberetninger – i både bøger, podcast som»To The Moon, Honey«og på de sociale medier – lever myten og illusionen om den lykkelige og ikke mindstrigtigefødsel stadig. Den, der sker i naturens navn uden vestlig medicin. Ifølge Anne Kirstine Cramon kommer forventningerne til rigtigt og forkert fra kvinderne selv. »Det er blevet mere mainstream at snakke om fødsler. Men der er også et levn tilbage fra dengang, hvor faren sad ude på hospitalsgangen og ventede på at komme ind på stuen, når moren lå svøbt i hvidt, velduftende og smuk med en lille lyserød baby på maven,« siger hun og fortsætter: »I virkeligheden sviner det jo rigtig meget. Og det gemmer vi ligesom lige lidt væk. For det er ikke særlig rart at høre om tissekoner, der er flækkede på alle leder og kanter, eller de komplikationer, der kan opstå.« Tilbage på fødselsstuen blev Signe kørt på neonatalafdelingen med sin far, der løb efter vogntoget af læger ud af fødestuen. Anne Kirstine Cramon måtte blive tilbage og se sin datter, som hun kun lige havde nået at mærke og hilse på ganske kort, blive ført væk. Der var en moderkage, der lige skulle ud. »Det tager maks. en halv time, og så er du ved din datter,« forsikrede lægerne. Men den ville ikke ud. Og det, der så skulle have været et mindre indgreb, blev pludselig en flere timer lang operation. »Midt i al kaosset har jeg stadig en fornemmelse af, at det er normalt for lægerne. Det er sådan noget, der sker med babyer. Det har jeg hørt fra veninder, der har fået kørt deres babyer ud med babu-babu, men er kommet hjem med sunde, raske og velfungerende børn. Men nu er det lige pludselig min baby. Jeg skal passe på hende, og det kunne jeg ikke fra operationsbordet,« siger Anne Kirstine Cramon. Værre bliver det. For Anne Kirstine Cramon havde også fået en bristning efter fødslen, der begyndte at bløde voldsomt. Anne Kirstine Cramons datter, Signe, kom til verden 6. august på Slagelse Hospital.Fold sammenLæs mereFoto: Nicoline Kjems-Krognos. »De forklarede mig, at det var som et stenslag med en midte og forgreninger ud i alle retninger. Det bliver mere og mere kaotisk, mens jeg ligger der som en søstjerne, følelsesløs fra livet og ned. Der bliver ringet efter akutpakker med blod, og flere læger kommer ind.« Lægerne tæller op undervejs, som de vejer blodet: To liter. To en halv liter. Tre liter. »Jeg tænkte: 'Er der mere, der kan gå galt? Måske dør jeg nu?' Jeg håbede bare, at min baby ville overleve.« For Anne Kirstine Cramon vidste stadig ikke, om hendes datter var okay. I live. Og pludselig var hendes eget liv også i fare. Anne Kirstine Cramon er inde og ude af bevidsthed på operationsbordet. Hun husker lydene, lægernes snak og beslutningerne, der bliver truffet rundt om hende. Men pludselig står han der i en hvid dragt i operationsstuen. Hendes kæreste og faren til lille Signe: Hun er okay, fortæller han, og beder hende om at koncentrere sig om sig selv. De får lappet Anne Kirstine Cramon sammen, men turen går nu mod intensivafdelingen, og hun får at vide, at hun ikke kommer til at se sin datter før næste morgen. »De kan ikke flytte på hende. Og de kan ikke flytte på mig. Det var et kæmpeheartbreak. Jeg tabte pusten, og hele min verden brasede sammen. Guleroden var hele vejen, at jeg fik lov til at se min datter, og det kunne jeg ikke.« Klokken bliver ti om aftenen, og ind ad døren kom de. Der var ikke så travlt på neonatalafdelingen, og nogle fleksible sygeplejersker havde forbarmet sig. »Min kæreste kom ind med Signe ind i sådan en lille kuffert, hvor hun fik ilt og havde elektroder på sig. Vores lille datter. Jeg fik lov til at ligge med hende i ti minutter på maven, og det var en gigantisk forløsning,« siger Anne Kirstine Cramon. For som mor havde hun svigtet, følte hun. »Jeg var så bange for, at hun havde glemt mig. Men da hun lå der og kiggede på mig, kunne jeg mærke, at hun vidste lige præcis, hvem jeg var. Hendes mor. Det var et af de største øjeblikke i mit liv.« Anne Kirstine Cramon fik hjælp af familien til at klare de første dage hjemme, mens hendes kæreste – og Signes far – var indlagt med en kollapset lunge.Fold sammenLæs mereFoto: Nicoline Kjems-Krognos. Signe bliver rullet ud i sin lille kuffert igen, men kommer tilbage nogle timer senere. Der var ikke så travlt på fødegangen, og Anne Kirstine Cramons jordemoder satte sig i en stol ved hendes side, mens den nybagte mor kunne tilbringe en nat med sin datter. Elektroderne var nu væk, og Signe havde det godt. Det havde faren til gengæld ikke. Og dagen efter blev han indlagt med en kollapset lunge på en tredje afdeling på Slagelse Hospital. »Den ene katastrofe tog bare den næste, og selvom Signe og jeg kom hjem fra hospitalet efter tre dage, så var min kæreste indlagt i yderligere fire.« Det har været noget af det værste. Men Anne Kirstine Cramon havde gjort det hele igen. »Men hvis jeg havde forestillet mig, at jeg skulle have født i et badekar med pling-pling-musik, enhjørninger på væggen og kattekillinger rundt om mig, var jeg blevet slemt skuffet,« siger hun og tilføjer: »Så havde jeg bebrejdet mig selv for ikke at give mig selv eller min datter denrigtigefødsel.« Anne Kirstine Cramons plan med jordemoderen forud for fødslen var at tage det, som det kommer. Nok meget godt, for man har næppe kunnet forberede sig på den tur, hun sammen med sin kæreste og datter har været igennem. Tidligere har Anne Kirstine Cramon selv været en af dem, der har angrebet kvinder for at tale lidt for meget om deres fødsler og kigget lidt for lidt ud i verden. Det gjorde hun blandt andet i sin bog, »Manual til dårlig stemning«, der udkom i starten af året. »Efter at jeg har født og været igennem alt det her, må jeg blankt indrømme, at jeg æder mine ord. Jeg kan fandeme godt forstå, at kvinder taler om de fødsler,« siger hun. Den »perfekte fødsel« er under nedbrydning, og dermed bliver Anne Kirstine Cramon en del af det opgør. »Ja, jeg har fåetwestern medicine, en epiduralblokade og fødte ikke kun med naturens hjælp. Men jeg er virkelig stolt af mig selv. Jeg føler mig som etpowerhouse. Jeg har overlevet det hårdeste, jeg nogensinde har prøvet, og stadig fået en levende baby ud af det, der i dag er sund og trives.«",
        "metadata": {
            "source": "https://www.berlingske.dk/eksistens/foer-angreb-hun-kvinder-der-talte-for-meget-om-foedsler-nu-aeder-hun",
            "image_url": "https://berlingske.bmcdn.dk/media/cache/resolve/image_x_large/image/182/1826869/24773827-anne-kirstine-cramons-fdsel-gik-fuldkommen-galt.jpg",
            "publication_time": "Onsdag d. 21. august 2024, kl. 15.07",
            "author": "Signe Westermann Kühn",
            "related_links": [],
            "attachments": []
        }
    }
}