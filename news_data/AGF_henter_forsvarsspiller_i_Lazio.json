{
    "version": "1.0",
    "document": {
        "id": "https://www_berlingske_dk/sport/agf-henter-forsvarsspiller-i-lazio",
        "title": "AGF henter forsvarsspiller i Lazio",
        "content": "AGF har forstærket sig med kroaten Josip Elez, der kommer på en etårig lejeaftale fra Lazio. Torsdag formiddag meddeler AGF på deres hjemmeside, at man har sikret sig den kroatiske forsvarsspiller Josip Elez for den kommende sæson. Den 21-årige forsvarsspiller er lejet i italienske Lazio, og AGF har sikret sig en frikøbsklausul i aftalen. AGF-sportschef Jens Andersson kender den 190 cm høje forsvarsspiller indgående. Andersson var nemlig manden, der solgte Elez til Lazio i 2013, da han var sportschef i kroatiske Hajduk Split. »Han er en fysisk stærk defensiv spiller, der også har gode færdigheder i afleveringsspillet. At det lykkedes os at få ham til AGF fra Lazio, ser jeg som en anerkendelse af det arbejde, vi er godt i gang med i AGF,« siger Jens Andersson til klubbens hjemmeside. Josip Elez har opnået 12 U-landsholdskampe for Kroatien. I den forgangne sæson var han udlejet både hos italienske US Grosseto og ungarske Budapest Honved. Elez har første arbejdsdag allerede torsdag, hvor han træner med resten af truppen på Fredensvang.",
        "metadata": {
            "source": "https://www.berlingske.dk/sport/agf-henter-forsvarsspiller-i-lazio",
            "image_url": "https://berlingske.bmcdn.dk/media/cache/resolve/image_x_large/image/69/698762/9431367-jens-andersson.jpeg",
            "publication_time": "Torsdag d. 25. juni 2015, kl. 11.27",
            "author": null,
            "related_links": [],
            "attachments": []
        }
    }
}