{
    "version": "1.0",
    "document": {
        "id": "https://www_berlingske_dk/virksomheder/skaerpet-jagt-paa-banditter-i-habitter",
        "title": "Skærpet jagt på banditter i habitter",
        "content": "Der skal være tale om et stort millionbeløb, som alene skal bruges på at efterforske, hvorvidt der var tale om et velplanlagt bedrageri, da en række spekulanters pantebrevskarruseller førte til et milliardtab i de danske banker. Det skriver Morgenavisen Jyllands-Posten. »Jeg kan bekræfte, at Justitsministeriet for tiden sammen med anklagemyndigheden ser på spørgsmålet om en styrkelse af SØK,« siger justitsminister Lars Barfoed (K) til Jyllands-Posten om Statsadvokaten for Særlig Økonomisk Kriminalitet - i daglig tale Bagmandspolitiet. Departementscheferne i Justitsministeriet, Skatteministeriet og Økonomi- og Erhvervsministeriet forhandler ifølge Jyllands-Postens oplysninger lige nu om, hvilke krav der skal følge med styrkelsen. Dermed bøjer regeringen sig for et krav, som især Socialdemokraterne har presset på for at få igennem. Partiet har blandt andet kritiseret, at SØK først går ind i sagerne mod pantebrevsspekulanterne, når kuratorer og Skat har gjort forarbejdet og vurderet, om personerne har snydt i skat eller har snydt kreditorerne. »Det strider grundlæggende mod den almene retsfølelse, at folk, der har medvirket til bedrageri, går fri, fordi politiet ikke har ressourcerne til at efterforske dem,« siger Socialdemokraternes finansordfører Morten Bødskov til Jyllands-Posten.",
        "metadata": {
            "source": "https://www.berlingske.dk/virksomheder/skaerpet-jagt-paa-banditter-i-habitter",
            "image_url": "https://berlingske.bmcdn.dk/media/cache/resolve/image_x_large/image/30/308278/3710290-lars-barfoed.jpg",
            "publication_time": "Tirsdag d. 25. januar 2011, kl. 06.19",
            "author": null,
            "related_links": [],
            "attachments": []
        }
    }
}