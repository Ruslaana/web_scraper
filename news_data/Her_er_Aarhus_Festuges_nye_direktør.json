{
    "version": "1.0",
    "document": {
        "id": "https://www_berlingske_dk/kultur/her-er-aarhus-festuges-nye-direktoer",
        "title": "Her er Aarhus Festuges nye direktør",
        "content": "Aarhus Festuge har ansat 50-årige Rikke Øxner som ny direktør. Hun begynder i jobbet til oktober og afløser Jens Folmer Jepsen, som stopper efter ni år på posten. Rikke Øxner har i 20 år været en del af Roskilde Festival, hvoraf hun de seneste mange år har været del af ledelsen og senest kunstnerisk direktør. Den nye festugeleder glæder sig til de nye udfordringer i Aarhus. »Der findes ikke mange kulturbegivenheder af Festugens kaliber, og jeg er usigeligt glad for at få lov til at være en del af en organisation med så mange muligheder, så højt til loftet, så stor bredde og med så stolte traditioner,« siger hun i en pressemeddelelse. Rikke Øxner ansættes som direktør på en fireårig kontrakt. BNB",
        "metadata": {
            "source": "https://www.berlingske.dk/kultur/her-er-aarhus-festuges-nye-direktoer",
            "image_url": "https://berlingske.bmcdn.dk/media/cache/resolve/image_x_large/image/27/275368/9312958-xner.jpg",
            "publication_time": "Tirsdag d. 16. juni 2015, kl. 10.30",
            "author": null,
            "related_links": [],
            "attachments": []
        }
    }
}