{
    "version": "1.0",
    "document": {
        "id": "https://www_berlingske_dk/samfund/no-shit-det-ville-jeg-sige",
        "title": "»No shit - det ville jeg sige!«",
        "content": "Spørgsmål 1: Hvad ville du sige, hvis du vandt i lotto? »Der er da ikke nogen, der ville sige: »Lykken har tilsmilet mig,«« udbryder Hannah Hvenegaard Nørgaard, mens hun ændrer stemmeføringen, så sætningen lyder gammeldags - som noget, man kunne have hørt i en ældre Lilleper-film. »Jeg tror bare, jeg ville sige: »Fedt«,« konstaterer Christopher Jensen. Klokken er lidt over ni på skolebiblioteket på Sortedamskolen, hvor Berlingske Tidende har sat fire elever fra 8.u, Malte Buch-Hansen, 13, Aisha Law, 14, Christopher Jensen, 14, og Hannah Hvenegaard Nørgaard, 13, til at prøve en ny test, hvor man kan finde frem til sin sprog­alder ved at blive præsenteret for en række spørgsmål og får valget mellem forskellige sætninger eller udtryk, man kunne bruge i den givne situation - for eksempel hvis man vandt i lotto. Testen er en del af kampagnen »Gang i sproget«, der igen er en opfølgning på regeringens rapport »Sprog til tiden«. Kampagnen, der har Dansk Sprognævn som primus motor, skal gøre danskerne mere bevidste om sprogets mangfoldighed og forandring. Et af fokuspunkterne er forskellen i udtryksmåderne generationerne imellem. Budskabet er dog ikke, at de unges sprog er dårligere end de ældres - eller omvendt. Kampagnen skal i stedet anspore til sproglig tolerance og vække danskernes interesse for deres sprog, siger Dansk Sprognævn. Testen har i hvert fald også vakt interesse hos de fire testdeltagere, der blandt andet skal forholde sig til, hvad de ville sige, hvis de lige havde slået deres kusine stort i et spil kort. Muligheden »Der ownede jeg dig for sygt« falder mest i Malte Buch-Hansens smag. »No shit, det ville jeg sige,« udbryder han, mens han fravælger muligheden »Der fik du vist en ordentlig Dragt Prygl«. Sprog skal plejes Dansk Sprognævn håber, at man med kampagnen kan gøre danskerne opmærksomme på, at sproget skal plejes. Ifølge Dansk Sprognævn er ikke mindst skriftsproget under pres fra det engelske sprog og sprogudviklingen på internetblogs og facebook. De fire testdeltagere synes dog godt, at de kan skelne mellem deres Facebooksprog og sproget i dansktimerne, og det bekræfter deres underviser Trine Møller Madsen. »Det er ikke sådan, at vi får danske stile, der er fyldt med chat-sprog,« konstaterer hun. Det kan dog også skyldes, at vores testdeltageres sprog slet ikke er særlig ungt. Testresultaterne viser i hvert fald, at både Aisha Law og Malte Puch-Hansen er »Sprogmugne« og har et sprog som generationen 40+. Hannah Hvenegaard Nørgaard får mærkatet »Skindød«. Det angiver, at hendes sprog tilhører generationen over 80. »80-årige mennesker siger da ikke »fedt«!« udbryder hun. Den sidste deltager, Christopher Jensen, får titlen »Kuvøsebarn«, der i testen gives til generationen mellem 0 og 15, mens ingen af de fire får titlen »Wangsta«, der gives til generationen 15+. Hvad angår den stigende engelske indflydelse på dansk, som står centralt i hele diskussionen om det danske sprogs aktuelle velbefindende, er testdeltagerne enige om, at den ikke er noget problem. Eller som Aisha Law siger det: »Jeg ville ikke have noget imod, at vi blev et engelsktalende land!«",
        "metadata": {
            "source": "https://www.berlingske.dk/samfund/no-shit-det-ville-jeg-sige",
            "image_url": "https://berlingske.bmcdn.dk/media/cache/resolve/image_x_large/image/83/831898/3077270-no-shit.jpg",
            "publication_time": "Mandag d. 20. september 2010, kl. 10.01",
            "author": "Nikolaj Søndergaard",
            "related_links": [],
            "attachments": []
        }
    }
}