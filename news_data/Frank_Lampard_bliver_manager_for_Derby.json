{
    "version": "1.0",
    "document": {
        "id": "https://www_berlingske_dk/sport/frank-lampard-bliver-manager-for-derby",
        "title": "Frank Lampard bliver manager for Derby",
        "content": "Den tidligere fodboldspiller Frank Lampard bliver manager i Championship-klubben Derby i England. Det bekræfter Derby på Twitter, hvor klubben også fortæller, at kontrakten med den tidligere storspiller løber i tre år. 39-årige Frank Lampard blev kendt som en ledende skikkelse for Chelsea, hvor han spillede i mange år, efter at han tidligere havde optrådt for blandt andre West Ham. Han afsluttede karrieren med korte ophold hos Manchester City og New York FC i USA, inden han i februar sidste år meddelte, at han ville trække sig tilbage. Derby sluttede i den netop overståede sæson som nummer seks i den næstbedste engelske række. Klubben tabte dernæst med samlet 1-2 til Fulham i den første playoffrunde om oprykning til Premier League. /ritzau/",
        "metadata": {
            "source": "https://www.berlingske.dk/sport/frank-lampard-bliver-manager-for-derby",
            "image_url": "https://berlingske.bmcdn.dk/media/cache/resolve/image_x_large/image/17/177360/21092210-britain-royals.jpg",
            "publication_time": "Torsdag d. 31. maj 2018, kl. 10.21",
            "author": null,
            "related_links": [],
            "attachments": []
        }
    }
}