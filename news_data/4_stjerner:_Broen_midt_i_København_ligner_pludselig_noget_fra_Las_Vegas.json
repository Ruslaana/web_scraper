{
    "version": "1.0",
    "document": {
        "id": "https://www_berlingske_dk/kunst/4-stjerner-broen-midt-i-koebenhavn-ligner-pludselig-noget-fra-las-vegas",
        "title": "4 stjerner: Broen midt i København ligner pludselig noget fra Las Vegas",
        "content": "Så er det atter tid til at bevæge sig ud i natten for at få én på opleveren. Og jeg taler her ikke om noget, der involverer indtagelse af enten vådt eller tørt. Det er nok bare med noget varmt tøj og en portionforundringsparathed, så er København i disse dage meget sjovere end normalt efter mørkets frembrud. Det erCopenhagen Light Festival, der endnu en gang er på færde med flotte, farverige og fascinerende lysinstallationer rundt omkring i byen. Meget af det foregår i en løkke, der indfanger Kongens Nytorv, Inderhavnsbroen, Knippelsbro, Langebro, Nybrogade, Gammel Strand og Højbro Plads. En spadseretur på et par timer vil bringe den besøgende forbi en fin vifte af lysværker, og det er alt sammen ganske gratis. Lysfestivalen er efterhånden blevet et fast tilbagevendende vinterelement i byen, og ideen er da også fuldstændig oplagt: Når det alligevel er mørkt det meste af tiden, giver det god mening at bruge alt det triste mørke til noget. Marie Nørgaard Nielsens skægge og uhyggelige natskjorter har ægte kunstnerisk niveau og er samtidig underholdende at studere.Fold sammenLæs mereFoto: CLF/Christoffer Askman. I år er der færre lysprojektioner på facader og træer, der er heller ikke så mange værker som tidligere på den skitserede rute. Til gengæld er de (færre) værker, der er, af en højere kvalitet, og desuden har festivalen i år bredt sig endnu længere ud i byen, end den plejer. Allerede 17. januar tyvstartede festivalen ved at tænde for laserstrålerne i rådhustårnet, så vi har faktisk været i gang med lysfestivalen i et par uger allerede. Men nu er den her for alvor, og der er masser af spændende ting at kigge på. Jeg tog selv turen fra Inderhavnsbroen og rundt om Slotsholmen som skitseret ovenfor, og selvom det var endnu koldere, end jeg havde ventet, var det faktisk også sjovere – og alt i alt en oplevelse, der klart kan anbefales. Den gode ting ved en lysfestival er, at bare det at vide, at den er i gang, får én til at kigge på alt byens lys på en anden måde. Da jeg gik over Ofelia Plads, bemærkede jeg de små lygter ved nedgangen til p-kælderen, og det virkede med det samme som noget, der godt kunne være et kunstværk af en slags. Det samme gør sig gældende med de gule neonkanter, som leder fodgængerne rundt om trædækket ved Skuespilhuset: En både smuk og praktisk lysinstallation, man kan nyde hele året. På den anden side af Skuespilhuset begynder løjerne for alvor. Her står meget iøjefaldende en blå klode, lavet af opsamlet genbrugsplast. Den blå kugle er en videreudvikling af værket »A Dozen Sun« fra sidste år, der gjorde nøjagtigt det samme, men med gul plast. Plastaffald er et kæmpeproblem, og det er naturligvis sundt at blive mindet om det, men selve installationen virker lidt træt i sin 1:1 gentagelse af sidste års budskab, så jeg går hurtigt videre og hen mod Inderhavnsbroen, hvor den første rigtige oplevelse heldigvis venter. I »Echo« arbejder både lys og lyd med selvrefererende feed back loops, der passer til historien om Echo og Narkissos.Fold sammenLæs mereFoto: CLF/Christoffer Askman. Tekstilkunstneren Marie Nørgaard Nielsen har her hængt nogle mærkelige og ganske fortryllende natskjortevæsener i hvid bomuld op på et stativ. Skjorterne har tre sider, de har ansigter og er monteret med lys indeni, naturligvis. De hænger og dingler både humoristisk og lidt skræmmende der i vinden ved havnen. På den anden side af broen lige over for skøjtebanen finder man et af aftenens bedste værker, nemlig Julien Menzels »Echo«, der arbejder med både lyd og lys i feed back loops, der måske endda påvirker hinanden. Selve værket er »bare« en serie ophængte spejltrekanter og nogle højttalere, men den måde lyden og de blinkende former interagerer på er velgørende meditativ sådan en kold vinteraften. På kajen over for »Echo« står en skulptur af bølgende blå former. »Bølgeland« hedder den, og den er skabt af den dansk/grønlandske duo SIIKU. Den er sjov nok, men så heller ikke mere. Jeg går tilbage over broen igen og ned mod Knippelsbro, som også er oplyst. Det er lysdesigneren og kunstneren Mads Vegas, der her har skabt projektet »Knips«, der får gode gammel Knippelsbro til at ligne noget fra Las Vegas, sjovt suppleret af lysene fra de mange biler og cykler, der krydser broen. Selvom spejlinger og lys og kuber alle sammen er grundelementer, man har set mange gange før, formår Mani Nikdel med sin »Terra«-skulptur at skabe en sjovt indfanget uendelighedsspejling, der skiller sig ud fra det banale.Fold sammenLæs mereFoto: CLF/Christoffer Askman. Oplevelserne fortættes her på vej ned mod broen, og jeg møder både lyskuben »Terra« af den iranske kunstner Mani Nikdel og den fine vindaktiverede bølgeskulptur »Waves« af gruppen Theaterpixels. Allerede her er jeg endnu engang blevet forført af alle de mange lys i natten. Glemt er både kulde, vind og træthed, og jeg søger videre og videre mod lyset. Først ned til BLOX, der udstiller videoværker, og så op langs Frederiksholms Kanal til Nybrogade og en virkelig god overraskelse . I værket »Fragments of Reality« har italienske Alessandro Lupi hængt hundredvis af små bitte spejle op i nogle usynlige snore, han har spændt over kanalen. De bevæger sig i vinden, fanger nattens tilfældige lys og skaber på den måde en figur, der kun anes – næsten som en tågesky i natten. Meget fint, meget poetisk og et smukt billede på den spændvidde, Copenhagen Light Festival efterhånden har. Her er bestemt masser af effektjagende, lidt simple værker, men her er lige så mange skægge og tankevækkende oplevelser at hente på en helt almindelig onsdag. Og en fodtur rundt i Dronningens København er altid en god oplevelse. Copenhagen Light FestivalOver hele byen til 26. februarSe:www.copenhagenlightfestival.org Les Oiseaux af duoen LUX er en hyldest til byens frie fugle.Fold sammenLæs mereFoto: CLF/Christoffer Askman.",
        "metadata": {
            "source": "https://www.berlingske.dk/kunst/4-stjerner-broen-midt-i-koebenhavn-ligner-pludselig-noget-fra-las-vegas",
            "image_url": "https://berlingske.bmcdn.dk/media/cache/resolve/image_x_large_vertical/image/164/1645323/24343165-top.jpg",
            "publication_time": "Lørdag d. 11. februar 2023, kl. 15.11",
            "author": "Holger Dahl",
            "related_links": [],
            "attachments": []
        }
    }
}