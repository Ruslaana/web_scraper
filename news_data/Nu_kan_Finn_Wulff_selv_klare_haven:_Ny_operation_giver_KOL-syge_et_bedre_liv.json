{
    "version": "1.0",
    "document": {
        "id": "https://www_berlingske_dk/samfund/nu-kan-finn-wulff-selv-klare-haven-ny-operation-giver-kol-syge-et-bedre-liv",
        "title": "Nu kan Finn Wulff selv klare haven: Ny operation giver KOL-syge et bedre liv",
        "content": "I flere år måtte Finn Wulff betale sig fra det eller få venner og familie til gøre det, når han skulle have ordnet haven omkring sit sommerhus i Nykøbing Sjælland. Som KOL-patient var hans funktionsniveau så reduceret, at han ikke kunne gøre meget andet end at sidde ned. »Jeg kunne faktisk ikke noget som helst,« siger han. Men det har ændret sig nu. Det seneste halve år har han selv klaret haven. Han har kløvet brænde, han har klippet grene, og han har selv malet huset. Tidligere gik han stort set aldrig en tur, nu går han rask væk to-tre kilometer. »Jeg har genoptaget en masse ting, som har ligget »døde« de seneste to-tre år. Alle de praktiske ting, der er i hverdagen. Lave mad, småreparationer, alt muligt – og det er jeg umådelig taknemmelig for.«  Forvandlingen er sket, efter at Finn Wulff som en af de første herhjemme har gennemgået en operation, hvor kirurger på Rigshospitalet fjerner det »syge«, ikke-fungerende lungevæv hos alvorligt syge KOL-patienter, så de bedre kan trække vejret.  20 har indtil videre fået foretaget den avancerede »lungevolumenreducerende« operationen, der på en række parametre har vist sig at kunne forbedre deres funktionsniveau. Typisk kan de gå en del længere, end de kunne tidligere. De har for første gang i flere år også kunnet tage trapperne og gå flere etager op. De udspilede lunger, som er karakteristiske for de hårdest ramte KOL-patienter, og som belaster deres vejrtrækning, er blevet bragt tilbage til normal størrelse, og mængden af »uvirksom« luft, der står tilbage i lungerne, når de har trukket vejret, er ligeledes reduceret til normalt niveau. Dermed har de fået forbedret deres evne til at optage ilt og afgive kuldioxid, så de i flere henseender har fået mere luft til at deltage i aktiviteter og livet omkring sig. Et typisk udtalelse fra de opererede har været, at de har kunnet »synge med på julesalmerne«, hvad de ellers ikke har kunnet i årevis. Enkelte er også begyndt at arbejde igen, fortæller sektionsleder for lungesektionen på thoraxkirurgisk afdeling på Rigshospitalet, overlæge Jesper Ravn, der sammen med lungemediciner Michael Perch og kirurg Henrik Jessen står for den nye behandling. »Det handler om at forbedre patienternes livskvalitet, og det er lykkedes,« lyder vurderingen. Operationerne er udført blandt KOL-patienter med en lungekapacitet, der er nede på en fjerdedel af, hvad den burde være. De må bruge enorme kræfter på at trække vejret bare en lille smule, hvilket gør, at de ofte ikke får nok at spise og derfor er tynde og afmagrede. Deres brystkasse og lunger er til gengæld blevet kæmpestore og presser mellemgulvet, der normalt er kuppelformet, helt fladt. Ligeledes er det tilbageværende, velfungerende lungevæv presset sammen, så det ikke kan bruges ordentligt. Det rettes der op på ved operationen, der udføres ad to omgange. Her fjernes det ikke-fungerende lungevæv, typisk mellem en fjerde- og en femtedel af den samlede lungevolumen, som en ny, sofistikeret scanning kan udpege mere præcist end tidligere. På den måde bliver der mere plads til det raske, velfungerende lungevæv, der får mulighed for at ekspandere og ventilere bedre end før. Der kommer mere bevægelighed og dynamik i den yderst komplekse lungefunktion, så patienten kan trække vejret bedre og dybere ind samt puste kuldioxid, affaldsstoffer fra kroppens energiomsætning, ud. For Finn Wulff har det betydet et bedre og mere aktivt liv. Han sover også bedre og er mere udhvilet, når han vågner om morgenen. »Helt grundlæggende trækker jeg vejret bedre og kan meget mere. Det skaber også en optimisme og øger ens selvtillid. Som KOL-patient kommer man let ind i en negativ spiral, men nu har jeg mere overskud og en meget mere positiv tilgang til tingene.« Finn Wulff er beyndt at synge i kor – lungekoret. Den bedre lungefunktion har også medført, at han nu atter kan komme ud at flyve, efter at hans KOL-sygdom i en periode havde lagt hindringer i vejen for at bevæge sig op i de højere, mere iltfattige luftlag. Snart skal han over at besøge et nært familiemedlem i Dublin, og det glæder han sig til. »Det har været et stort savn, at jeg ikke har kunnet bevæge mig frit rundt. Det kan jeg nu, og det er rigtigt godt.« På Rigshospitalet håber lægerne, at flere KOL-patienter vil overveje og afsøge muligheden for at blive opereret. En lignende type operation, hvor det ikke-fungerende lungevæv fjernes, har tidligere været afprøvet i USA. Dengang, i begyndelsen af 00erne, var der en ret høj dødelighed, hvilket har skabt skepsis over for den type indgreb i faglige kredse. Men Jesper Ravn understreger, at selve indgrebet foregår meget anderledes end dengang. Her var der tale om en såkaldt »åben« operation, hvor man savede brystbenet igennem på langs for at komme ind til lungerne. I dag foregår det som en kikkertoperation, bedøvelsen er blevet mere forfinet, og den »klipsemaskine«, der bruges til at fjerne det syge væv og standse blødningen, er mere effektiv. Der er således ikke registreret dødsfald i tilknytning til operationen hos de første 20 patienter, som er behandlet på Rigshospitalet. »Der er sket store fremskridt, der gør, at vi godt tør binde an med operationen, som en del patienter klart vil kunne få glæde af,« siger Jesper Ravn. FAKTAKOLKronisk obstruktiv lungesygdom (KOL) er en samlet betegnelse for en gruppe kroniske lungesygdomme, der rammer de store og små luftveje, som forsnævres, og de små lungeblærer går til grunde.Luftvejsforsnævringen fører til øget modstand i luftvejene, som betyder, at personer med KOL skal bruge flere kræfter på at trække vejret.Dette giver åndenød, især når man skal bevæge sig og har brug for at trække vejret hurtigt.I Danmark skyldes svær KOL næsten altid tobaksrygning, og sygdommen udvikler sig over mange år.KOL er en af de hyppigste kroniske sygdomme i Danmark, hvor ca. 320.000 mennesker er ramt af den. 50.000 af dem lider af svær eller meget svær KOL.Risikoen for at dø ved indlæggelse med KOL er syv pct. under indlæggelse og 25 pct. i det efterfølgende år.Det er højere end dødeligheden efter både blodprop i hjertet og de fleste kræftsygdomme.Ca. 5.500 dør på grund af KOL hvert år, hvilket gør sygdommen til den tredjehyppigste dødsårsag i DanmarkKilde: Sundhed.dk og LungeforeningenFOLD UD Kronisk obstruktiv lungesygdom (KOL) er en samlet betegnelse for en gruppe kroniske lungesygdomme, der rammer de store og små luftveje, som forsnævres, og de små lungeblærer går til grunde. Luftvejsforsnævringen fører til øget modstand i luftvejene, som betyder, at personer med KOL skal bruge flere kræfter på at trække vejret. Dette giver åndenød, især når man skal bevæge sig og har brug for at trække vejret hurtigt. I Danmark skyldes svær KOL næsten altid tobaksrygning, og sygdommen udvikler sig over mange år. KOL er en af de hyppigste kroniske sygdomme i Danmark, hvor ca. 320.000 mennesker er ramt af den. 50.000 af dem lider af svær eller meget svær KOL. Risikoen for at dø ved indlæggelse med KOL er syv pct. under indlæggelse og 25 pct. i det efterfølgende år. Det er højere end dødeligheden efter både blodprop i hjertet og de fleste kræftsygdomme. Ca. 5.500 dør på grund af KOL hvert år, hvilket gør sygdommen til den tredjehyppigste dødsårsag i Danmark Kilde: Sundhed.dk og Lungeforeningen Skønnene over hvor mange KOL-patienter, der befinder sig i det dårligste stadie, varierer fra 10.000 og helt op til 50.000. Hvor mange det i denne gruppe kan komme på tale at tilbyde operationen, er der heller ikke præcise skøn over. For nogle vil det kunne være en »bro« til en lungetransplantation, og de må ikke have andre betydende lidelser, f.eks. problemer med kranspulsåren. I Lungeforeningen ser direktør Anne Brandt store perspektiver i den nye behandling. »Lungetransplantation er i dag den mest komplicerede behandling, vi kan tilbyde lungepatienter, hvor der ikke er andre behandlingsmuligheder. Derfor er det glædeligt, at der udvikles nye former for kirurgi. Det giver håb for mennesker, som er i et meget dårligt stadie af deres sygdom, at de kan få forbedret livskvaliteten og få mulighed for at leve et bedre liv med deres lungesygdom.« ",
        "metadata": {
            "source": "https://www.berlingske.dk/samfund/nu-kan-finn-wulff-selv-klare-haven-ny-operation-giver-kol-syge-et-bedre-liv",
            "image_url": "https://berlingske.bmcdn.dk/media/cache/resolve/image_x_large/image/100/1005544/22167615-ny-kol-operation.jpg",
            "publication_time": "Torsdag d. 27. september 2018, kl. 19.13",
            "author": "Flemming Steen Pedersen",
            "related_links": [],
            "attachments": []
        }
    }
}