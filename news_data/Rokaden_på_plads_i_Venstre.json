{
    "version": "1.0",
    "document": {
        "id": "https://www_berlingske_dk/politik/rokaden-paa-plads-i-venstre",
        "title": "Rokaden på plads i Venstre",
        "content": "Efter ministerrokaden i tirsdags er det nu Venstres tur til at rokere rundt på posterne. Jobbet som politisk ordfører blev ledigt, efter Peter Christensen blev forfremmet til skatteminister. Efter Venstres gruppemøde kl. 16 i dag, kan Venstres nuværende socialordfører Ellen Trane Nørby kalde sig politisk ordfører efter krav fra statsminister Lars Løkke Rasmussen. Trane Nørbys post som socialordfører overtages af Anne-Mette Winther Christiansen, erfarer b.dk. Hun har hidtil været Venstres uddannelsesordfører. Valget af den meget anonyme og noget profilsvage Anne-Mette Winther Christiansen skal ses i sammenhæng med, at de ældre politikere i Venstres også ønsker at få del i de attraktive ordførerskaber. Den ældre generation har samtidig måttet erkende, at det ikke lykkedes dem at få placeret tidligere fødevareminister Eva Kjær Hansen på den vigtige post som politisk ordfører. Integrationsordfører Karsten Lauritzen var også i spil som politisk ordfører. Men ifølge politiken.dk får han som et plaster på såret en ekstra ordførerpost i stedet og bliver nu også sit partis videnskabsordfører. Et ordførerskab, som Malou Aamund hidtil har varetaget. Men hun forlader som bekendt Folketinget til sommer. Endeligt er brikkerne faldet ud til fordel for den ligeledes ukendte Peter Juel Jensen, der står til at blive Venstres uddannelsesordfører.",
        "metadata": {
            "source": "https://www.berlingske.dk/politik/rokaden-paa-plads-i-venstre",
            "image_url": "https://berlingske.bmcdn.dk/media/cache/resolve/image_x_large/image/76/762379/3897089-folketingets-bning.jpg",
            "publication_time": "Torsdag d. 10. marts 2011, kl. 10.13",
            "author": "Morten Henriksen",
            "related_links": [],
            "attachments": []
        }
    }
}