{
    "version": "1.0",
    "document": {
        "id": "https://www_berlingske_dk/europa/hun-paastod-at-vaere-ramt-af-skud-under-angreb-paa-natklub-nu-mener",
        "title": "Hun påstod at være ramt af skud under angreb på natklub. Nu mener politiet, det var løgn",
        "content": "Mens festglade mennesker gik på gaden under prideugen i Oslo i sommer, tog ondskaben fat. En mand affyrede flere skud mod flere natklubber i den centrale del af den norske hovedstad. Det kostede to personer livet, og 21 blev såret. Midt i tragedien trådte en norsk kvinde frem og hævdede at være blevet ramt af flere skud. Nu mener politiet, at det er løgn. Kvinden fortalte, at hun den pågældende aften – 25. juni i år – havde stået sammen med en ven foran den velbesøgte London Pub i byen, hvor både hun og vennen var blevet ramt, men sammen formåede at flygte i sikkerhed. Noget lader imidlertid til ikke at stemme. Kvinden er torsdag blevet sigtet for at afgive falsk forklaring til det norske politi, skriverAftenposten. Politiet bekræfter i en pressemeddelelse, at der er oprettet en sag om falsk forklaring mod en tidligere afhørt i forbindelse med masseskyderiet. »Politiet har gennemgået alle forklaringer fra personer, der opholdt sig i området nær London Pub. Vi har sammenlignet forklaringer med videoovervågning. Derudover har vi hørt andre vidneudsagn og har andre beviser, der har dannet grundlag for at rejse en sag,« siger anklager fra det norske politi Ingvild Myrold ​​tilAftenposten. Hun fortæller videre, at indhentning af blandt andet telefondata vil være afgørende for at afdække, hvad der præcist skete i de sene timer i juni, og at man hos politiet ser meget alvorligt på sagen: »Hvis det er sådan, at folk afgiver en falsk forklaring, så er det alvorligt. Det skaber meget ekstraarbejde for politiet, og det kan få alvorlige konsekvenser i straffesager, hvis folk forklarer sig forkert.« Kvindens advokat, Petar Sekulic, oplyser til mediet, at hun ikke agter at erklære sig skyldig, men vil »uddybe sin forklaring under en afhøring hos politiet«. Anklageren ​​vil ikke komme nærmere ind på, hvilken del af kvindens forklaring de mener er falsk. Norges statsminister, Jonas Gahr Støre, kronprinsesse Mette-Marit og kronprins Haakon lægger blomster ved et af gerningsstederne efter skyderiet 25. juni i Oslo. Skyderierne fandt sted på gaden Rosenkrantz' gate omkring klokken 01.00.Fold sammenLæs mereFoto: Javad Parsa/AFP/Ritzau Scanpix. I dagene efter angrebet blev kvinden interviewet af flere norske medier – heriblandt Aftenposten, TV 2, NRK, Avisa Oslo og Blikk. I oktober fik Aftenposten et tip om, at en af deres artikler om masseskyderiet indeholdt forkerte oplysninger. Det drejede sig om den artikel, hvor den omtalte kvinde fortalte om sine påståede oplevelser. Det har fået mediet til attrække historien tilbage, eftersom det ikke har været muligt at bekræfte oplysningerne. Og Aftenposten er ikke alene. Flere norske medier har på samme måde trukket deres historier tilbage og undskyldt. Kvinden har tilsyneladende brugt skyderiet til at få uberettiget opmærksomhed. Fire mænd er blevet sigtet i forbindelse med skyderiet 25. juni, som er blevet efterforsket som en terrorhandling. 42-årige Zaniar Matapour er sigtet for drab, drabsforsøg og terror. Han er blevet dømt en række gange – blandt andet for handel med stoffer og for at bære kniv. Arfan Bhatti på 45 er sigtet for medvirken til skyderiet og er ligeledes tidligere blevet dømt flere gange. Han er en ledende skikkelse i den islamistiske organisationProfetens Ummah, som består af militante islamister. Derudover er der en mand i 30erne sigtet for medvirken. Førstnævnte har også tråde til den islamistiske organisation og har flere domme bag sig. Sidst er en mand i 40erne også sigtet for medvirken i skyderiet. Som de øvrige er han også dømt flere gange – blandt andet for røveri, en gruppevoldtægt og for at have opbevaret næsten et halvt kilo heroin, skriverAftenposten. Ubaydullah Hussain, den tidligere leder af Profetens Ummah, blev i 2018 ved den norske højesteret idømt en fængselsstraf på ni år for terrorrekruttering.",
        "metadata": {
            "source": "https://www.berlingske.dk/europa/hun-paastod-at-vaere-ramt-af-skud-under-angreb-paa-natklub-nu-mener",
            "image_url": "https://berlingske.bmcdn.dk/media/cache/resolve/image_x_large/image/161/1614322/24259361-topshot-norway-crime-shooting.jpg",
            "publication_time": "Torsdag d. 10. november 2022, kl. 20.27",
            "author": "Signe Westermann Kühn",
            "related_links": [],
            "attachments": []
        }
    }
}