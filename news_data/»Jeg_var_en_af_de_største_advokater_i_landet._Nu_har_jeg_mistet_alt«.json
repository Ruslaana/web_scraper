{
    "version": "1.0",
    "document": {
        "id": "https://www_berlingske_dk/virksomheder/jeg-var-en-af-de-stoerste-advokater-i-landet_-nu-har-jeg-mistet-alt",
        "title": "»Jeg var en af de største advokater i landet. Nu har jeg mistet alt«",
        "content": "Johan Schlüter er med på ideen med det samme. »Det er et smukt tema i juledagene. Jeg deltager gerne. Faktisk tænkte jeg i den sværeste tid en del over »tilgivelse« som en balanceskabende holdning. At tilgive sig selv, at tilgive andre. Ville det gavne processen, hvis jeg på forhånd sendte dig nogle betragtninger om tilgivelse,« spurgte den detroniserede topadvokat i en SMS, da Berlingske henvendte sig for at høre, om han ville medvirke i en interviewserie om netop tilgivelse. Frem til 2015 var Johan Schlüter en af landets tungeste advokater. Hans navn prydede facaden af advokatfirmaet, som havde adresse på Højbro Plads, en af landets dyreste adresser. Positionen var skabt som advokat for musik-, TV- og filmbranchens ophavsrettigheder. Derfra gik det stærkt i en spektakulær nedtur, som endte, da Johan Schlüter i 2018 blev idømt fire års – betinget – fængsel i en sag om svindel med ophavsretsmidler. »Jeg overlevede den tunge nedgangstid ved at skrive. Først nogle romaner, derefter en udgivet erindringsbog, »Højt at flyve«, hvor du kan fornemme min vanskelighed ved at tilgive mig selv eller tilgive den ondskab, jeg blev udsat for, og senest en række noveller,« fortæller Johan Schlüter. Advokaten sender sin betragtninger om tilgivelse, som de er kommet til udtryk i novellen »Ukendt nummer«. Den handler om en mand, som forfølges af et genfærd, der vil stille ham til ansvar for den urimelige måde, som han behandlede et ægtepar på i sin tid som ansat i et forsikringsselskab. »Den novelle skrev jeg, da jeg var virkelig langt nede. Ham fra graven vil hævne sine forældres død og vil ikke udtrykke tilgivelse, før den skyldige er blevet straffet, hvilket må føre til det spørgsmål, om straf og tilgivelse udelukker hinanden. Er der noget, der hedder straf før tilgivelse,« spørger Johan Schlüter. FAKTASerie: TilgivelseTilgivelsen er en fundamental del af vores kultur, men den ligger ikke lige for, når vi bliver svigtet eller ladt i stikken – og kan man tilgive sig selv, hvis ens handlinger har såret andre? Berlingske dykker hen over julen og nytåret ned i tilgivelsens væsen.FOLD UD Tilgivelsen er en fundamental del af vores kultur, men den ligger ikke lige for, når vi bliver svigtet eller ladt i stikken – og kan man tilgive sig selv, hvis ens handlinger har såret andre? Berlingske dykker hen over julen og nytåret ned i tilgivelsens væsen. I 2016 ramte Johan Schlüter bunden. Forud var gået en langvarig og kompliceret bedragerisag i Frankrig, hvor Schlüter blev beskyldt for at have snydt visesangeren Charles Trenets arving. En sag, som Johan Schlüter i første omgang blev dømt skyldig i, men efterfølgende også frifundet for. Senere fulgte en lige så langvarig og speget sag, hvor en af advokatfirmaets kunder, Producentforeningen, beskyldte Johan Schlüters advokatfirma for at have snydt foreningen for op mod 100 millioner kroner. Advokatfirmaet blev erklæret konkurs, og efterfølgende blev Johan Schlüter og to af hans partnere i 2018 idømt lange straffe. »Jeg ankede ikke dommen. Det skete af hensyn til min familie. Ikke fordi jeg var enig i dommen,« siger Johan Schlüter, der i dag hæfter sig ved, at den juridiske dommer anbefalede en frifindelse, mens de to lægdommere mente, at han skulle dømmes. Flertallet førte til, at han blev dømt. Konkursen betød, at Johan Schlüter måtte sælge sin og hustruens lejlighed på Esplanaden i København for 20 millioner kroner. Lejligheden stod ellers i hustruens navn, men efter en juridisk strid blev en gammel handel mellem ægtefællerne annulleret, og lejligheden var pludselig inden for rækkevidde af kreditorerne i konkursboet efter advokatfirmaet.  »Det var det eneste aktiv, vi havde, da jeg var gået ned. Vi elskede den lejlighed, men blev nødt til at sælge. Jeg var fuldstændig fortvivlet. Så havde vi mistet alt. Det skete samtidig med, at mit kontor gik ned,« siger Johan Schlüter, der efterfølgende indgik et forlig med konkursboet og i dag bor til leje på Marmormolen i Københavns Nordhavn. »I den tid begyndte jeg at skrive. Jeg måtte overleve. Jeg kunne ikke se ud i luften. Det holdt mig oppe til langt ud på natten. Dengang i hånden. Senere begyndte jeg på computeren og på min iPhone. Jeg skriver af karsken bælg og er amatør, men det var altså det, der holdt mig oppe i den mørkeste tid.« Johan Schlüter er en stor fan af Tintin og engagerede sig blandt andet i »Folkebevægelsen for bevarelse af Max Bjævermose«, som protesterede mod ændringer i oversættelsen af tegneseriehelten.Fold sammenLæs mereFoto: Asger Ladefoged. Johan Schlüter har skrevet tre romaner, som han kalder skæbnetrilogien, samt en erindringsbog, der blev udgivet i 2017 – »Højt at flyve – erindringer fra et liv i lys og skygge«. »Jeg har let ved at tilgive andres fejl, men svært ved at tilgive ondskab. I min erindringsbog udtaler jeg et »j’accuse« i bedste Zola-stil mod navngivne personer. Nogle svigtede mig. Dem har jeg tilgivet. Nogle ødelagde mit liv med en ufattelig ondskab. Dem har jeg ikke tilgivet,« siger Johan Schlüter, der specifikt mener, at den franske sag var et udtryk for ondskab. »I selvransagelsen efter en dramatisk nedtur som min, hvor jeg mistede min identitet og trak mange med i faldet, melder spørgsmålet om tilgivelse sig på en langt mere nærværende måde end spørgsmålet om at tilgive sine fjender. Det er spørgsmålet om at tilgive sig selv og håbe på at blive tilgivet. Det sidste har jeg modtaget smukke og kærlige tilkendegivelser om. Det første – at tilgive sig selv – er en smertelig proces, som jeg langtfra er igennem,« siger Johan Schlüter og tilføjer: »Der er kommet noget uforsonligt ind i samfundet, og vi vil hellere straffe end tilgive. Det er blevet værre, synes jeg. Alle de store temaer som køns- og klimadebatten bærer præg af denne uforsonlighed.« Johan Schlüters nedtur var særdeles offentlig og en stor historie i flere medier. Enkelte frydede sig over, at rettighedsadvokaten, der havde slået hårdt ned på piratkopiering, nu selv fik en hård medfart. Tidligere venner og bekendte forsvandt. »Jeg har hjulpet mange gennem mit liv. Mange skylder mig en hel del. Mange var mærkeligt fraværende i min nedtur, mens andre viste sig som trofaste støtter. Dengang var jeg ked af, at folk, jeg havde hjulpet, ikke var der, men i dag har jeg fundet fred med det og tænker, at det er en meget naturlig reaktion.« FAKTAJohan Schlüter75-årige Johan Schlüter var frem til 2015 en af landets højst profilerede advokater. En spektulær svindelsag ødelagde dog både økonomien og eftermælet for topadvokaten.Johan Schlüter blev uddannet jurist i 1970 fra Københavns Universitet og etablerede sig efterfølgende som advokat for musik- og filmbranchen. Han åbnede eget advokatfirma og stod blandt andet bag Antipiratgruppen og Rettighedsalliancen.I juni 2018 blev Johan Schlüter idømt fire års betinget fængsel i en opsigtsvækkende sag om svindel med økonomien i advokatfirmaet. Johan Schlüter, der er gift og har fire børn samt 11 børnebørn, ankede ikke dommen.»Jeg har ikke kræfterne til det. Jeg kan ikke indgå i en ny og opslidende retssag. Livet er for kort,« udtalte han om beslutningen.FOLD UD 75-årige Johan Schlüter var frem til 2015 en af landets højst profilerede advokater. En spektulær svindelsag ødelagde dog både økonomien og eftermælet for topadvokaten. Johan Schlüter blev uddannet jurist i 1970 fra Københavns Universitet og etablerede sig efterfølgende som advokat for musik- og filmbranchen. Han åbnede eget advokatfirma og stod blandt andet bag Antipiratgruppen og Rettighedsalliancen. I juni 2018 blev Johan Schlüter idømt fire års betinget fængsel i en opsigtsvækkende sag om svindel med økonomien i advokatfirmaet. Johan Schlüter, der er gift og har fire børn samt 11 børnebørn, ankede ikke dommen. »Jeg har ikke kræfterne til det. Jeg kan ikke indgå i en ny og opslidende retssag. Livet er for kort,« udtalte han om beslutningen. Den offentlige del af nedturen for Johan Schlüter kulminerede i sommeren 2018, da han støttet af en stok mødte op i byretten i København for at modtage sin dom på fire års fængsel. Med henvisning til alder og helbred blev dommen dog gjort betinget. »Jeg havde arbejdet hårdt for at blive en af de største advokater i landet. Og nu havde jeg mistet alt. Jeg havde stadig min kone, mine fire børn og 11 børnebørn. Men jeg havde mistet min identitet som en stor og kendt advokat. Dengang tillagde jeg det stor vægt, mens jeg har fundet fred med det i dag,« siger Johan Schlüter. Johan Schlüter forlader retten i sommeren 2018, efter at han blev idømt fire års fængsel.Fold sammenLæs mereFoto: Linda Kastrup. Afsløringerne af de problematiske forhold i advokatfirmaet var især drevet af graverjournalisten Jesper Høberg fra erhvervsmediet Finans.dk. For Johan Schlüter blev det personligt og i sin erindringsbog kalder han Jesper Høberg for »et dumt svin«, som får næring fra andres ulykke »ligesom en vampyr får næring fra andres blod«. Et udsagn, som Jesper Høberg selv dengang reagerede på med forståelse: »Jeg synes, vi gør vores yderste for at give folk en fair behandling, og det står jeg gerne på mål for. Også i denne sag. At Johan Schlüter reagerer på sin nedtur ved at rette sin vrede mod mig er kun menneskeligt. Det er sgu o.k.,«lød det fra Høberg om beskrivelsen. I dag er de to blevet forsonet og er på julekort, fortæller Johan Schlüter: »Jeg synes, at han var et dumt svin. Sådanne graverjournalister kan være så uforsonlige, at jeg slet ikke forstår det. Men jeg er kommet videre, og i dag er jeg næsten blevet gode venner med ham. Vi skriver sammen i en fin tone, og jeg sender ham julebrev og essays, som jeg også sender til mine venner.«",
        "metadata": {
            "source": "https://www.berlingske.dk/virksomheder/jeg-var-en-af-de-stoerste-advokater-i-landet.-nu-har-jeg-mistet-alt",
            "image_url": "https://berlingske.bmcdn.dk/media/cache/resolve/image_x_large/image/123/1235926/23288659-.jpg",
            "publication_time": "Torsdag d. 26. december 2019, kl. 08.00",
            "author": "Simon Bendtsen",
            "related_links": [],
            "attachments": []
        }
    }
}