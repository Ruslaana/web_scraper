{
    "version": "1.0",
    "document": {
        "id": "https://www_berlingske_dk/groft-sagt/glemsomheden",
        "title": "Glemsomheden",
        "content": "Vi magter ikke at forsvare os, for vi har glemt hvorfor, siger den canadiske forfatter og kommentator Mark Steyn meget præcist til Jyllands-Posten i anledning af Europas opgivende holdning over for flygtninge- og migrantstrømmen fra syd. På lignende vis har vi i den danske velfærdsstat glemt, at pengene kun kommer, fordi nogle står op om morgenen og passer deres arbejde og hellere ville tage det hårdeste og mest beskidte arbejde end at leve af det offentlige. Denne glemsomhed må være forklaringen på, at regeringens kontanthjælpsreform, lanceret fredag, bliver modtaget med forfærdelse. Den tidligere socialrådgiverformand Bettina Post skriver som sædvanlig, at det slet ikke kan lade sig gøre. Enhedslistens socialordfører, gammelkommunisten Finn Sørensen, kalder ændringen for »et groft indgreb«. De Radikales Morten Østergaard råber, at regeringen bør »droppe klapjagten på de fattigste familier«. Det grove indgreb, klapjagten, består i, at et ægtepar på kontanthjælp med tre børn i i fremtiden kun kan få 406.000 kr. mod tidligere 454.000 for ingenting at lave. En fyrstelig apanage. Bare spørg landets folkepensionister, der efter at have arbejdet og betalt skat et helt liv, må klare sig for mindst 100.000 mindre. Hvad der bliver kaldt et groft indgreb i Danmark, ville i et normalt land blive opfattet som en ubetydelig småjustering.   ",
        "metadata": {
            "source": "https://www.berlingske.dk/groft-sagt/glemsomheden",
            "image_url": "https://berlingske.bmcdn.dk/media/cache/resolve/image_x_large/image/4/44384/6162278-groft-sagt-claes-kastholm-hansen-hoved.jpg",
            "publication_time": "Fredag d. 02. oktober 2015, kl. 22.30",
            "author": null,
            "related_links": [],
            "attachments": []
        }
    }
}