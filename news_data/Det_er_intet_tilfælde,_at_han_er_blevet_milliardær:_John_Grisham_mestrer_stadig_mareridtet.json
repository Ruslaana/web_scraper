{
    "version": "1.0",
    "document": {
        "id": "https://www_berlingske_dk/litteratur/det-er-intet-tilfaelde-at-han-er-blevet-milliardaer-john-grisham",
        "title": "Det er intet tilfælde, at han er blevet milliardær: John Grisham mestrer stadig mareridtet",
        "content": "»Jeg kan ikke spise alt det her. Af en eller anden grund har jeg ikke den store appetit,« siger fangen. Om lidt skal han henrettes. Ved siden af ham sidder hans advokat, Cullen Post. »Lad bare uret tikke – det kommer ikke til at ske, i hvert fald ikke i aften,« tænker juristen. »Alabamas spidser får muligvis en skønne dag held til at servere det sidste måltid for Duke og derefter jage en nål i hans arm, men ikke i aften. Han har kun siddet ni år på dødsgangen.« Han får ret. Det statsautoriserede drab udsættes endnu en gang. Fangen, der er uskyldigt dømt, spiser med god appetit sin steak med fritter. Så er det tilbage til cellen. Hans advokat kaster sig over nye opgaver. Han er jegfortælleren i superstjernenJohn Grishamsnyeste roman på dansk, »Frelserne«, og han har læst jura, men er også præsteviet. I flere år har han været ansat hos Guardian Ministries, der er en nonprofitvirksomhed af den slags, der også findes i virkelighedens USA. Det handler om at få løsladt uskyldigt dømte. Koste, hvad det vil. Lønnen er lousy. Idealismen tilsvarende tårnhøj. »Uskyldige mænd og kvinder sidder indespærret i årtier, mens de sande drabsmænd går fri, og ofte dræber de endda igen,« tænker tænkende Post. »Det er himmelråbende uretfærdigt, og jeg har stadig til gode at finde en strisser eller en anklager med rygrad til at erkende, at han har gjort i nælderne.« Han arbejder hårdt. På sin post skal Post håndtere vidner, der har løjet, politifolk, der har fabrikeret beviser, eksperter, der har vildledt juryer, og anklagere, der har bestukket sig til falske vidneforklaringer. Han tænker på aftnerne pådødsgangene, hvor tiden synes at gå hurtigere og hurtigere, jo tættere man kommer på det afgørende øjeblik. Aflivningen.  Han tænker på de gange, hvor det gik godt, og en uskyldig blev løsladt, og han tænker på de gange, han hørte en klient sige sine sidste ord, inden der blev gjort en ende på hans miserable liv. Det går som i showbiz. Op og ned. I romanens hovedspor handler det om en anden uskyldigt dømt, Quincy Miller, der hævdes at have myrdet advokaten Keith Russo. Den 37-årige blev fundet død på gulvet bag sit skrivebord på sit kontor. Hans blod og hjerne havde sprøjtet bagvæggen til. Han var blevet skudt to gange i hovedet med et haglgevær, kaliber 12. Der var ikke meget tilbage af hans ansigt. Det var alt for grimt. Morderen skulle findes så hurtigt som muligt, og sorte Quincy blev fanget og stod til dødsstraf og fik kun udsat mødet med sin skaber på grund af en enkelt sort nævning. Nu har han tilbragt 22 år i fængslet. Han skriver til Guardian Ministries, og Post påtager sig sagen, der viser sig værre, mere krævende, mere farlig end forventet. Drevet af sin kristne samvittighed kører han ad ensomme landeveje gennem solsvedne sydstater, forbi banale bungalower og halvdøde småbyer, fattigdom og uhyggelig stilstand. Han møder de gode og de onde. Hans præstekrave giver ham et hjælpende skær af harmløshed. Han forstår efterhånden, at det var morbide magtmennesker, der myrdede Keith Russo. Diabolske dræbere ognastynarkobaroner i alliance med jammerlige jurister og evnesvage embedsmænd. De vil myrde mere, hvis det kan forhindre, at Quincy Miller bliver frikendt. Cullen Post er i fare. Det er Quincy Miller også. Mareridtet er først lige begyndt. John Grisham er så god, at han er blevet milliardær af det. Omkring 300 millioner solgte eksemplarer er det blevet til. Syv af hans romaner er blevet filmatiseret. »Firmaets mand« medTom Cruiseer én af dem. Og nok er der ikke overvældende originalitet og slående skønhed i sproget, men det kan man få andre steder. Her handler det om supersolidt håndværk. Den myreflittige forfatter håndterer sine typer med flair for det fotogene og hollywoodsk tydelighed. Hans handlinger snor sig sindrigt. Det hele er tilpas indviklet til, at man hele tiden udfordres. Desuden kender han tingene indefra. Sydstatsmanden har selv været advokat, han er selv kristen, og når han ikke skriver bestsellere, kæmper han som en anden Cullen Post med religiøs ildhu mod det, han ser som supermagtens grundlæggende systemfejl. Han kender dødsgangene, skurkene, ofrene, justitsmordene, uretfærdighederne. Han ved og viser, at den amerikanske drøm også kan være et mareridt. Uhyggelig aktuelt. »Frelserne« Forfatter:John Grisham.Oversætter:Peter Carstens.Sider:384.Pris:299,95 kroner.Forlag:Memoris.",
        "metadata": {
            "source": "https://www.berlingske.dk/litteratur/det-er-intet-tilfaelde-at-han-er-blevet-milliardaer-john-grisham",
            "image_url": "https://berlingske.bmcdn.dk/media/cache/resolve/image_x_large/image/191/1915586/24939360-epaselect-epa06998847-us-writer-john-grisham-poses.jpg",
            "publication_time": "Onsdag d. 30. april 2025, kl. 07.52",
            "author": "Søren Kassebeer",
            "related_links": [],
            "attachments": []
        }
    }
}