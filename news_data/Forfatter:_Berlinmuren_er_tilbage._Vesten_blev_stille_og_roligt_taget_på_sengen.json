{
    "version": "1.0",
    "document": {
        "id": "https://www_berlingske_dk/kronikker/forfatter-berlinmuren-er-tilbage-vesten-blev-stille-og-roligt-taget-paa",
        "title": "Forfatter: Berlinmuren er tilbage. Vesten blev stille og roligt taget på sengen",
        "content": "Hvem skulle nu have troet det: Berlinmuren er tilbage. Men selvom det kommer som et chok, begyndte genopbygningen af den faktisk allerede i 2008 med krigen i Georgien. Russernes overfald på Ukraine fjernede den sidste tvivl. Den 44 år lange Kolde Krig fra 1945 til 1989 var fredelig og rolig i forhold til det myrderi, vi nu oplever. Var Kyiv faldet, med en dræbt eller flygtet præsident Zelenskyj, ville meget se anderledes ud i dag. Nu betød ukrainsk modstandsvilje og russisk inkompetence, at et overraskende sammentømret Vesten endelig vågnede op. Bevares, Kina og Indien vender ryggen til, og Erdogan og Orbán skaber sig vanen tro, men Finland og Sverige er på vej ind i NATO, vi frøs ikke halvt ihjel denne vinter, som Putin havde satset på, og hjælpen strømmer til Ukraine. Hvordan det overhovedet kom så vidt, at vi nu lever på tærsklen til en atomkrig, ved vi efterhånden. For på trods af alverdens faresignaler, krigene i Tjetjenien og Georgien, russiske separatistersnedskydning af MH17med 298 passagerer over Ukraine,giftattentaternei England, etc., blev Vesten stille og roligt taget på sengen. Det er nemt bagefter at udpege medskyldige, alt lige fraSchröderog Merkelsbegejstringfor Nord Stream til det luderagtigeLondongrad(der blev drukket de dyreste årgangsvine i stadionlogerne hos »Chelski FC«), men sagen er, at de fleste så den anden vej, mens Putin-styrets kritikere enten blev myrdet (som journalistenAnna Politkovskajaog oppositionspolitikerenBoris Nemtsov) eller idømt lange, nedbrydende fængselsophold i Sibirien. Jeg skal ikke spille hellig. Jeg var selv i Rusland i 2015, knap et år efter annekteringen af Krim. Anledningen var godt nok et litterært ’dialogbesøg’ mellem danske og russiske forfattere. Men så vidt jeg husker, var der ingen, der nævnte Krim med et ord, og at der dukkede et par FSB-agenter op til et arrangement på Det Danske Kulturinstitut i Skt. Petersborg, tog vi som et kuriosum, det var jo nærmest som at være med i en gammel spionfilm tilsat små skulende mænd i kiksede jakkesæt. Selvfølgelig fornemmede man bag de nyriges ubekymrede liv i millionbyen også de tomme eller kuede blikke hos »manden på gaden«. Men alarmklokkerne ringede kun kort, da nogle russiske danskstuderende under en samtale stædigt insisterede på, at Danmark og NATO udgjorde en trussel mod Rusland, ja, vi ventede kun på det rette øjeblik til at angribe dem. Påstanden fra disse unge universitetsstuderende, født efter Sovjetblokkens fald, var så absurd, at jeg måtte le. Nu er latteren forstummet. Skulle vi have lyttet til den russiske frygt for at blive inddæmmet og dermed, i russisk optik, ydmyget af NATO? Selvfølgelig ikke. Rusland strækker sig fra Norge i vest til Japan i øst, og burde ikke have brug for mere ’Lebensraum’. Vi købte deres gas, mens de udførte giftmord på vestlig grund, lod dem afholde fodbold-VM og vinter-OL, vi gav dem alt, alt for lang line, mens de åbenlyst sked på alle former for demokratiske værdier og menneskerettigheder. Den russiske arrogance og kynisme kendte ingen grænser. Hvorfor også holde sig tilbage, når man kunne købe det halve London og kapre de allerstørste sportsbegivenheder igen og igen. Overalt i verden kunne man træffe højrøstede russiske turister, brovtende og vulgære livsnydere, et herrefolk i sportstøj og guldure. »Ja, Berlinmuren er tilbage. Den står hist og her som blodige, sønderskudte murbrokker fra Odesa over Kharkiv og op til det p.t. sørgeligt glemte Minsk. Men først og fremmest er det en mental og politisk-kulturel mur, som vi nu skal vænne os til at leve med – igen,« skriver forfatter Benn Q. Holm. På billedet ses Berlinmuren, som den stod under den kolde krig.&nbsp;&nbsp;Fold sammenLæs mereFoto: Bjarne Lüthcke. Så hvorfor risikere det hele? Putin er en af verdens rigeste mænd, med en skræmt eller købt befolkning under sig, mere eller mindre hjernevaskede efter årtiers propaganda. Han kunne jo bare tage sin hemmelige jernbane til vinterpaladset i Valdai eller ned til sit gigantpalæ ved Sortehavet, mens han, som den mafiaboss han er, levede højt og flot af beskyttelsespengene fra oligarkerne og indtægterne fra Gazprom. For resten bor mange russere under elendige forhold uden for eksempel wc, ogmindst 12procent lever i ekstrem fattigdom. Ja, hvorfor? Svarene er mange og lange, men i stikord: Ideen om Storrusland, russerne som herrefolket modsat undermenneskene i Ukraine og andre folkeslag i det vidtstrakte land. Det absurde russiske teater, zarisme, kommunisme, ortodoksi. Systemet. Med andre ord: Hele den russiske historie fra Ivan den Grusomme til Stalin og Putin. En historie om magt, vold og terror. Men også denne særegne russiske blanding af forkrøblende mindreværd og svulmende storhedsvanvid. Personligt blev jeg først nu klar over dybderne af den rabiate russiske nationalisme, at den stak så vanvittigt dybt, lige så dybt som den imperialistiske geopolitik, der ikke bare går ud over Ukraine, men også Syrien og de afrikanske lande hvor Wagner-gruppen huserer. I Rusland hylder man moderlandet, folket. Alligevel er man ikke bleg for at bruge folket som kanonføde, jævnfør de aktuelle slag i »kødhakkeren« vedBakhmut. Et menneskeliv betyder ikke noget (ikke engang en oligarks, hvis han ikke makker ret). Det er svært at sige, hvad der egentlig betyder mest i dagens Rusland, penge og magt, eller landets skæbnebestemte historie, dets imperiale mission. Formentlig en blanding af det hele, en pærevælling af dødskult, olie- og gaspenge, globale stormagtsfantasier og Stalin-nostalgi tilsat lidt åndelig røgelse fra den russiskortodokse kirke. Et temmelig giftigt og farligt heksebryg. Hvordan skal vi dog kunne leve med en så rent ud sagt rablende gal nabo? Et kolossalt Nordkorea lige øst for Bornholm. Et regime som udøver folkemord og bortfører børn i tusindtal for at bortadoptere eller genopdrage dem, som bomber løs, mens det har travlt med at rage til sig af landets naturrigdomme. Et regime, som anklager alle andre for at være det, man selv er: Nazister. Måske »razister« er en mere rammende betegnelse. »Sagen er, at de fleste så den anden vej, mens Putin-styrets kritikere enten blev myrdet (som journalisten Anna Politkovskaja og oppositionspolitikeren Boris Nemtsov) eller idømt lange, nedbrydende fængselsophold i Sibirien,« skriver Benn Q. Holm. På billedet lægger en kvinde blomster på årsdagen for mordet på den russiske journalist Anna Politkovskaja.Fold sammenLæs mereFoto: Pavel Golovkin. Så, ja, Berlinmuren er tilbage. Den står hist og her som blodige, sønderskudte murbrokker fra Odesa over Kharkiv og op til det p.t. sørgeligt glemte Minsk. Men først og fremmest er det en mental og politisk-kulturel mur, som vi nu skal vænne os til at leve med – igen. Måske er det slet ikke en Berlinmur. Måske er det Den kinesiske mur der langsomt rykker nærmere og nærmere, mens folk sidder klistret til TikTok. Noget af det mest deprimerende og oprørende her i skyggen af den genopførte mur, er mødet med det absurd menneskeforagtende russiske livssyn, dets groteske dyrkelse af løgne og myter. Så hvad nu? Vores degenererede, liberale samfund er jo en torn i øjet på vores mægtige nabo. Hvem eller hvad bliver det næste? Moldova, et af de baltiske lande? En lille beskidt atombombe? Skal vi af hensyn til verdensfreden, hvedeeksporten og ikke mindst nattesøvnen alligevel bøje os i støvet for de storrussiske imperialister, og sælge den suveræne stat Ukraine og de andre eks-Sovjetlande? Vi må selvfølgelig stå fast. Giver vi først efter for den nationalistiske terrors razisme, er vi færdige. Ukraine kæmper vores kamp, demokratiets og tolerancens, og vi har travlt. Trump og Kina truer i kulissen. Den lange ’fred’ fra 1989 er afgået ved døden, hvedebrødsdagene er forbi. Benn Q. Holm er forfatter BERLINGSKE BYDERKRISEN VELKOMMENDu mærker det også. Huspriserne falder. Alting bliver dyrere. Krigen raser i Europa. Til tider kan kriser og krig føles som et mørkt bæst, der overmander os. Men det er netop, når vi står over for de sværeste kriser, vi mennesker kan mest. Heller ikke denne tids kriser er uovervindelige. Hverken for dig eller for verden. Vi kan knække krisen.Få svarene på hvordan - nårBerlingske byder krisen velkommen.LÆS MERE HER  BERLINGSKE BYDER KRISEN VELKOMMEN ",
        "metadata": {
            "source": "https://www.berlingske.dk/kronikker/forfatter-berlinmuren-er-tilbage-vesten-blev-stille-og-roligt-taget-paa",
            "image_url": "https://berlingske.bmcdn.dk/media/cache/resolve/image_x_large/image/165/1659348/24381416-.jpg",
            "publication_time": "Søndag d. 26. marts 2023, kl. 19.00",
            "author": null,
            "related_links": [],
            "attachments": []
        }
    }
}