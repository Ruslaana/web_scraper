{
    "version": "1.0",
    "document": {
        "id": "https://www_berlingske_dk/boganmeldelser/overlevelse-i-treblinka",
        "title": "Overlevelse i Treblinka",
        "content": "Kan man leve som menneske efter at have været medlem af Sonderkommandoen i Treblinka, hvor godt en million jøder blev henrettet. Kun 57 fanger overlevede og Chil Rajchman var en af dem. Hans efterladte erindringer er nu udgivet. I Treblinka var han med til at klippe håret af jøder, før de blev myrdet. Han skulle bagefter være med til at fjerne ligene fra gaskamrene og trække guldtænder ud på dem, der havde den slags. Han skulle sørge for transport af ligene til ovnene og massegravene og selv blev han dagligt pisket. Hans søster blev myrdet i Treblinka. Bogens sidste kapitler fortæller om oprøret i lejren, flugten og kampen for overlevelsen i krigens sidste måneder. Rajchman levede efter krigen i Uruguay. Som anmelder kan man ikke genfortælle bogen, for dens indhold er følelsesmæssig ikke til at udholde, men den brænder sig ind i sjælen, som en af de stærkeste vidnesbyrd om det umenneskelige helvede, som Rajchman måtte leve med resten af livet - indtil han døde i 2004. Der er ikke mange vidner fra disse Sonderkommandoer, der har ønsket at stå frem. I 2008 udkom den græske jøde Shlomo Venezia sindsoprivende erindringer. »Sonderkommando. I gaskamrenes helvede« på dansk. Rajchmans bog er lige så rædselsvækkende og gribende som Venezias. Hold den væk fra folk med svage nerver og børn, men læs den selv.",
        "metadata": {
            "source": "https://www.berlingske.dk/boganmeldelser/overlevelse-i-treblinka",
            "image_url": "https://berlingske.bmcdn.dk/media/cache/resolve/image_x_large/image/83/835134/3033218-polandghetto.jpg",
            "publication_time": "Mandag d. 06. september 2010, kl. 22.05",
            "author": "Bent Blüdnikow",
            "related_links": [],
            "attachments": []
        }
    }
}