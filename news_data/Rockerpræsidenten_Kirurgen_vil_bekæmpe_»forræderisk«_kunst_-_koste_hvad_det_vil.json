{
    "version": "1.0",
    "document": {
        "id": "https://www_berlingske_dk/internationalt/rockerpraesidenten-kirurgen-vil-bekaempe-forraederisk-kunst-koste-hvad-det-vil",
        "title": "Rockerpræsidenten Kirurgen vil bekæmpe »forræderisk« kunst - koste hvad det vil",
        "content": "Konstantin Rajkin kunne ikke skjule sin nervøsitet, da han trådte op på scenen. Han rømmede sig. Stemmen dirrede. »Det er svært for mig at tale roligt om det emne, som jeg nu vil berøre,« sagde den russiske skuespiller og teaterdirektør. Emnet var censur, og Rajkin vidste, at han var på vej ind i løvens hule. De seneste uger har religiøse og konservative grupper i Rusland nemlig taget voldsomme metoder i brug i deres kamp mod kunst og kultur, der ikke falder i deres smag. I slutningen af september stormede kamuflageklædte mænd ind på en fotoudstilling om krigen i Østukraine på Sakharov-museet i Moskva. De sprøjtede rød maling på værkerne og råbte \"fascist\" og antisemitiske slagord efter museets ansatte. Fotoudstillingen var efter deres mening 'upatriotisk. Aktionenvar ikke en enlig svale. Få dage forinden blev en anden udstilling i Moskva lukket, efter uniformerede aktivister kastede urin på nøgenbilleder taget af den amerikanske fotograf Jock Sturges. To uger senere var turen kommet til Andrew Llyod Webbers klassiske musical Jesus Christ Superstar. Den blev i sidste uge taget af programmet på et teater i millionbyen Omsk, efter en kristen gruppe klagede til myndighederne over den angiveligt 'kætterske' forestilling. Nu stod Konstantin Rajkin så der dér på scenen på et årsmøde for Ruslands teaterinstruktører - og slog alarm. »Censurens afskaffelse var en af de største historiske gennembrud i vor levetid,« sagde han om årene efter Sovjetunionens sammenbrud i 1991. Nu er censuren tilbage, sagde han. Myndighederne lægger massivt pres på teatre, gallerier og museer for ikke at vise værker, der strider imod de »patriotiske og traditionelle« værdier, der har kendetegnet Vladimir Putins tredje præsidentperiode siden 2012. Og hvis Ruslands verdensberømte kulturinstitutioner - fra Bolsjojballetten til Eremitagemuseet - ikke klapper hælene sammen, så risikerer de, at hårdtslående aktivister tager sagen i egen hånd, mens politiet på forunderlig vis \"sidder med hænderne i skødet\", sagde Rajkin. »Jeg ser, hvordan det kribler i dem for at sende os tilbage i tiden. Ikke bare tilbage til stagnationstiden, men tilbage til Stalin-tiden,« smældede han.  Talen ramte en nerve. Den blev delt på de sociale medier titusindvis af gange. Respekterede stemmer i kulturlivet bakkede op. Det er nemlig ikke første gang debatten om en ny censur træder ind på scenen i Rusland, siden Kreml i årene efter 2012 gjorde værdipolitikken til en hjørnesten i Vladimir Putins tredje præsidentperiode. Sidste år blev en operainstruktør slæbt i retten under Ruslands kontroversielle lov om 'fornærmelse af troendes følelser' for en opsætning af Richard Wagners Tannhäuser. Han blev efterfølgende frikendt, men forestillingen blev taget af programmet og operaens direktør fyret. Kort efter blev en kunstudstilling i Manegebygningen et stenkast fra Kremls mure udsat for hærværk af ultraortodokse aktivister. De mente, at en afbilding af Kristus var gudsbespottende. Mindst et kunstværk blev ødelagt, men gerningsmændene slap uden straf. Den ortodokse aktivist Dmitrij Enteo anholdes efter hærværk mod kunstværker i Manegebygningen i Moskva.Fold sammenLæs mereFoto: MAXIM ZMEYEV. De mange hærværksaktioner har gradvist indgydt en ny selvcensur i det russiske kulturliv, skrev Vladimir Posner, en af Ruslands mest respekterede tv-værter, i en støtteerklæring til Rajkin. »Der er intet, der adskiller dette fra ISILs (Islamisk Stat, red.) fanatikere, der til hele verdens rædsel ødelægger enestående kulturskatte, fordi disse fornærmer deres religiøse følelser,« skriver Posner om de ultraortodokse aktivister. Men Rajkins tale fremkaldte også en modreaktion, der demonstrerede, hvor indflydelsesrig den modsatte fløj i debatten har vokset sig i Rusland. Foruden landets vicekulturminister gik blandt andre en patriotisk bikerboss og en tjetjensk krigsherre gik i de følgende dage gik til frontalangreb på teaterdirektøren. \"Djævelen frister altid med frihed,« erklærede Aleksander Saldostanov, leder af landets mest kendte bikerklub, Natteulvene. Saldostanov har udnævnt Natteulvene til læderklædte frontkæmpere for russisk-ortodoks kristendom, mod homoseksuelles rettigheder og for 'traditionelle familieværdier'. Rockerpræsident - også kendt under øgenavnet 'Kirurgen' - er samtidig medgrundlægger af den konservative, Kreml-tro bevægelse Anti-Majdan.  »I frihedens forklædning ønsker disse Rajkin'er at gøre vort land til en kloak, der løber over med skidt,« sagde 'Kirurgen', der i årevis har plejet et kammeratligt forhold til den russiske præsident. Vladimir Putin har flere gange mødt bikerbossen for rullende kamera, og de har ved en enkelt lejlighed kørt på motorcykel sammen. I 2013 fik Saldostanov en medalje af den russiske præsident for sin indsats for 'opdragelse af ungdommen'. Bikeren fik også støtte fra en anden af den russiske præsidents mest kontroversielle allierede: Ramsan Kadyrov, den stærkt religiøse muslimske leder af den tjetjenske delrepublik. »Vi har en eller anden kaste, der tror, at den har ret til at fornærme religiøse følelser hos snesevis af millioner af kristne og muslimer,« lød salvoen fra Kadyrov til Rajkin. Kadyrovs indblanding blev af mange i det russiske kulturliv set som en direkte trussel. Kadyrov har tidligere truet russiske oppositionspolitikere på livet, og en række af hans fremtrædende kritikere er blevet dræbt. Kort efter ilede selveste Kreml da også med at udrede trådene i den usædvanlige kulturkamp. Vladimir Putins talsmand, Dmitrij Peskov, forsøgte at gyde olie på vandene ved irettesætte både bikerbossen og teaterdirektøren. \"Jeg tror, at motorcyklisten blev forledt af en dæmon, og han bør undskylde,« lød det, halvvejs ironisk, fra Peskov. Hans svar til Rajkin var mere bemærkelsesværdigt. Peskov kommenterede ikke hverken hærværk eller aflyste forestillinger. I stedet slog Putins talsmand fast, at så længe staten giver tilskud til festen i teatre og andre kulturinstitutioner, så må staten også bestemme musikken.  »Embedsmænd bestiller noget med statens penge i selvsamme stats interesse,« sagde Peskov. Det førte til det sidste og afgørende sceneskift i den overophedede debat. Præsidentadministrationen viste med sit svar, at Konstantin Rajkin havde ret i sin diagnose, lød det. Kreml anser kunstnere for at være magthavernes tjenere, rasede den prisbelønnede filminstruktør, Andrej Svjagintsev i et nu ligeså omdiskuteret debatindlæg. »De har med en utrolig lethed udjaget af deres bevidsthed, at disse penge ikke tilhører dem men os. De penge, som de 'bestiller' deres agitation med, er taget fra folket,« skriver Svjagintsev, hvis seneste film Leviathan var nomineret til en Oscar for bedste udenlandske film. Juridisk set findes censuren fortsat ikke i Rusland. Men reelt har trusler om at fratage de ulydige institutioner deres statsstøtte indskrænket den kunstneriske frihed til et minimum, supplerede direktøren for Skt. Petersborgs Store Teater, Andrej Mogutjij. »I de professionelle cirkler er en grupper af personer fremkommet, der med glæde er villige til at tjene disse magthavere, der åbenbart bedre end nogen ved, hvad folket har brug for,« siger Andrej Mogutjij til avisen Fontanka. På den måde er Kremls plan lykkedes over al forventning, mener han. Censur er blevet til selvcensur.  Men den slags dommedagsvarsler og sammenligninger med Stalin-tiden er hysteriske, sagde Ruslands kulturminister forleden. Faktisk har de russiske teatre mere frihed end i noget andet sted i verden, fastslog Vladimir Medinskij. »Vores teatre nyder i international sammenhæng utænkelige rettigheder og friheder. Jeg kan ærlig talt ikke komme i tanke om fortilfælde i et eneste land eller en eneste epoke i de seneste par tusinde år fra det gamle Grækenland til den gamle Rom,« siger Vladimir Medinskij til Interfax. Dermed er striden nu officielt bilagt. Konstantin Rajkin og den russiske kulturminister har holdt et møde, og de har angiveligt begge undskyldt for tidligere 'følelsesmæssige' udbrud, skriver ministeriet i en pressemeddelelse. Bikerbossen Aleksander Saldostanov har til gengæld ikke undskyldt. Han afviser også fortsat, at han skulle være blevet forledt af en dæmon.",
        "metadata": {
            "source": "https://www.berlingske.dk/internationalt/rockerpraesidenten-kirurgen-vil-bekaempe-forraederisk-kunst-koste-hvad-det-vil",
            "image_url": "https://berlingske.bmcdn.dk/media/cache/resolve/image_x_large/image/6/68712/15290561-russia-putin-bikers.jpg",
            "publication_time": "Tirsdag d. 01. november 2016, kl. 10.33",
            "author": "Simon Kruse",
            "related_links": [],
            "attachments": []
        }
    }
}