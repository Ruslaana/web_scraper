{
    "version": "1.0",
    "document": {
        "id": "https://www_berlingske_dk/oekonomi/usa-paa-vej-ud-over-afgrunden",
        "title": "USA på vej ud over afgrunden",
        "content": "USA, verdens største økonomi, går bankerot inden 2020. USA er allerede nu ude på en økonomisk katastrofekurs, som er noget nær umulig at vende til det bedre. Så den store rige onkel mod vest, der har beskyttet Europa gennem årtier, står foran en frygtindgydende fremtid, der vil få store konsekvenser - også for Danmark. Det er ambassadør og forsker ved Research Fellows på ISEAS i Singapore, Jørgen Ørstrøm Møller, der forudser dette. Den dystre spådom blev luftet, da han i går talte på topledernes VL-Døgn i DRs koncerthus i København. Allerede nu er USA ude i et større økonomisk uføre end det kriseramte Grækenland, fremhæver Jørgen Ørstrøm Møller.  USA skal således stramme sin økonomiske politik særdeles voldsomt med et sted mellem to og tre procent af landets bruttonationalprodukt (BNP) frem mod 2015 blot for at stabilisere sin gæld på det aktuelle niveau. Det er betydeligt mere end hos de 17 eurolande, der »kun« skal stramme med 0,9 procent af BNP og også langt mere end selveste Grækenland, der har behov for at stramme med 1,3 procent af BNP årligt, hvis gælden i 2015 skal fastholdes på det aktuelle niveau. Skal den offentlige gæld ikke bare stabiliseres, men reduceres, er kravet selvsagt betydeligt større. Men i USA sker det stik modsatte, eftersom de fortsat lemper den økonomiske politik med lavere skatter og stigende offentlige udgifter. Samtidig står USA foran en gigantisk udfordring på grund af demografien, hvor der kommer flere ældre, som lever længere. Det lægger et betydeligt opadgående pres på hele velfærds- og sundhedsområdet, hvor udgifterne de næste ti år vil løbe af sted med en fart, der er 2,1 procent hurtigere, end økonomien vokser med. Junkstatus til Californien »Derfor vil alene USAs renteudgift på statsgælden vokse fra mellem otte til ti procent af statsbudgettet i dag til 20 procent i 2020. Det er utænkeligt at se, hvordan det kan indhentes. Det er umuligt at se, hvor alle de penge skal komme fra. USA står over for et frygtindgydende perspektiv,« siger Jørgen Ørstrøm Møller.  Han peger på, at udviklingen allerede er ved at løbe løbsk for mange stater i USA. Hele 48 af de 50 amerikanske stater kan på nuværende tidspunkt ikke finansiere deres udgifter, og eksempelvis Illinois, der har Chicago som største by, og som er Barack Obamas hjemstat, kan lige nu kun finansiere beskedne 55 procent af deres udgifter. »Californien vil få samme junkstatus som Grækenland. 50 til 100 amerikanske byer kan gå fallit. Men antallet af private amerikanere og banker, som også er truet af stor gæld, og som kan gå fallit, er også enormt,« siger Jørgen Ørstrøm Møller, som forudser, at USA vil presse Kina til at afskrive en del af sine lån til USA som rene tab. Alternativet er nemlig, at USA mange år frem i tiden skal stramme sin økonomiske politik på så dramatisk vis, at væksten i årtier frem i tiden bliver lav, så Kina derfor ikke vil kunne afsætte ret mange ekstra varer i USA. Krav til USA »Men Kina vil tage sig betalt for at nedskrive sit tilgodehavende i USA. Landet vil eksempelvis kræve, at dollaren ikke længere skal være international reservevaluta, og at USA skal blande sig mindre i Asien. Så vi får et svækket USA med færre midler, der bliver delvist ydmyget. Den store rige onkel er der ikke mere om nogle år. Så skal vi til at klare os selv. Det vil skabe en verden, hvor ingen tager ansvar, for der vil gå mange år, før Kina kan overtage rollen som verdensleder. Udefra ser Kina måske stærk ud, men landet er svagt på grund af store interne problemer.«  Jørgen Ørstrøm Møller tilføjer, at den økonomiske alvor slet ikke er gået op for USA og dets tæt ved 300 millioner indbyggere. »Selverkendelsen omkring dette er stort set nul. Alle tror blot, det er et enkelt glimt på en kurve. Det betyder heller ikke noget, om det er demokrater eller republikanere, der er ved magten. For der er ingen politisk vilje til at løse problemerne hos nogen af de to fløje,« siger Jørgen Ørstrøm Møller.",
        "metadata": {
            "source": "https://www.berlingske.dk/oekonomi/usa-paa-vej-ud-over-afgrunden",
            "image_url": "https://berlingske.bmcdn.dk/media/cache/resolve/image_x_large/image/31/315805/3710383-vl.jpg",
            "publication_time": "Tirsdag d. 25. januar 2011, kl. 05.01",
            "author": "Lars Erik Skovgaard",
            "related_links": [],
            "attachments": []
        }
    }
}