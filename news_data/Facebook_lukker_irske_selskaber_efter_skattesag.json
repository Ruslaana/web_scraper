{
    "version": "1.0",
    "document": {
        "id": "https://www_berlingske_dk/virksomheder/facebook-lukker-irske-selskaber-efter-skattesag",
        "title": "Facebook lukker irske selskaber efter skattesag",
        "content": "Facebook lukker flere irske selskaber, som er blevet brugt til at kanalisere milliarder af kroner i overskud for atundgå at betale skat. Det skriver det britiske dagblad The Guardian. Selvom det børsnoterede, amerikanske selskabs irske hovedkontor i 2018 indrapporterede et overskud på mere end 15 milliarder dollar, blev der blot betalt 101 millioner dollar i skat. Regnskabstal for 2019 foreligger ikke. Indtægterne stammer fra Facebooks andre selskaber verden over, der betaler til det irske selskab for at bruge patentregistrerede rettigheder og funktioner. Nu bliver varetagelsen af rettighederne og betalingerne for dem flyttet fra Irland, som på grund af den lavere, irske selskabsskat samtidig er Facebooks europæiske hovedkontor, tilbage til USA. Samtidig lukkes tre irske holdingselskaber, som Facebook står bag. Ifølge Facebook skyldes det, at den nye struktur passer bedre til Facebooks nuværende arbejdsform. De amerikanske skattemyndigheder har tidligere slæbt Facebook i retten for at få betalt ni milliarder dollar i skyldig skat fra den tid, hvor overskuddet blev flyttet til Irland. Facebook har ligesom de øvrige teknologigiganter og andre multinationale selskaber været i mange landes søgelys gennem særligt de seneste to år. Her har skattebetalingerne lokalt stået højt på dagsordenen.Derfor forhandles der i øjeblikket på mere globalt plan i OECD(Organisationen for Økonomisk Samarbejde og Udvikling) om fælles, internationale beskatningsregler. Facebook oplyser selv, at selskabets skatteprocent gennem de seneste fem år har ligget på over 20 procent. Alligevel betalte Facebook blot 28,6 millioner pund (236 millioner kroner) i skat i Storbritannien i 2019 ud af en indtægt på 2,2 milliarder pund, viser Facebooks skatteindberetninger ifølge The Guardian. Facebook har i januar-september 2020 tilsammen indrapporteret et overskud på 17,9 milliarder dollar på verdensplan. Internetgiganten Google valgte i januar at flytte varetagelsen af sine ophavs- og patentrettigheder tilbage fra Irland til USA,før myndighederne lukkede for den såkaldte »dobbelte irsk-hollandske sandwich«– et omstridt skattehul, hvorigennem virksomheder har kunnet nedbringe skatteregningen med hundreder af milliarder af dollar. I 2018 kom det frem, at Google i 2016 havde flyttet 15,9 milliarder euro (118 mia. kr.) til skatteparadiset Bermuda i det vestlige Atlanterhav, som er uden for de amerikanske skattemyndigheders rækkevidde, og hvor virksomheder ikke betaler noget i skat. Pengene blev sendt fra et datterselskab i Irland gennem et selskab uden ansatte i Holland til en postboks ejet af et andet irsk indregistreret selskab på den caribiske ø og bevirkede, at Google kunne spare mindst 3,7 milliarder euro eller 27,5 milliarder kroner i skat. Ifølge nyhedsbureauet Reuters flyttede Google i 2018 i alt 21,8 milliarder euro gennem sit hollandske selskab til Bermuda. Metoden er derfor blevet kendt som en »dobbelt irsk-hollandsk sandwich«.",
        "metadata": {
            "source": "https://www.berlingske.dk/virksomheder/facebook-lukker-irske-selskaber-efter-skattesag",
            "image_url": "https://berlingske.bmcdn.dk/media/cache/resolve/image_x_large/image/137/1371961/23619770-pix-irland.jpg",
            "publication_time": "Mandag d. 28. december 2020, kl. 11.30",
            "author": "Thomas Breinstrup",
            "related_links": [],
            "attachments": []
        }
    }
}