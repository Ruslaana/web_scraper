{
    "version": "1.0",
    "document": {
        "id": "https://www_berlingske_dk/kommentatorer/dement-jernlady-vaekker-opstandelse",
        "title": "Dement Jernlady vækker opstandelse",
        "content": "Opstandelsen er interessant, for filmen tegner jo et meget indfølt og respektfuldt billede af »Jernkvinden«. Så hvorfor fik filmen så voldsom kritik? Og ville opstandelsen have været lige så stor, hvis Thatchers sygdom var lammelse i benene? Nej. Opstandelsen skyldes, mener jeg, at demens er tabu. Både hos omgivelserne, de pårørende og den ramte selv. Og det er der tre grunde til: Sygdommens karakter, manglen på demensdiagnoser og mangel på viden. En demenssygdom er en usynlig sygdom - der er ingen ydre tegn på, at man er syg. Basale færdigheder som hukommelse, viden, orienteringsevne, dømmekraft og sprog går langsomt, men sikkert tabt efterhånden, som sygdommen skrider frem. Når man mister disse basale færdigheder, mister man også evnen til at opføre sig »normalt«. Til sidst kan den demente ikke længere klare sig selv. Det har pårørende, arbejdskolleger og fagfolk ofte svært ved at forlige sig med. Derfor vender vi alt for ofte blikket væk og forsøger at skjule det, der ikke bør skjules: At det er en hjernesygdom, der er skyld i den ændrede adfærd - og intet andet. Vi må ikke vende blikket væk, men begynde arbejdet med at sikre at demente får et værdigt liv. Og det værdige liv med demens, starter selvfølgelig med, at man får at vide, hvad man fejler. Kun med en diagnose i hånden, kan de pårørende og den ramte forklare den ændrede adfærd overfor deres omgivelser.Men tabuiseringen og fornægtelsen ser man desværre alt for ofte også udtrykt hos nogle fagfolk, der er tilbageholdende med at stille en demensdiagnose. Hvorfor? Fordi demenssygdomme ikke kan helbredes. Det er korrekt, at der ikke findes medicin, der kan helbrede sygdommen. Men demensmedicin kan for nogen nedsætte hastigheden af sygdommens udvikling.Der er et liv med demens. Men for at det bliver et værdigt liv, kræver det, at vi taler åbent om, hvad det vil sige at leve med en demenssygdom. Kun på den måde, kan vi øge folks viden om, hvad demenssygdomme er og ad den vej bryde tabuet. Og derfor hilser jeg filmen Jernladyen velkommen!",
        "metadata": {
            "source": "https://www.berlingske.dk/kommentatorer/dement-jernlady-vaekker-opstandelse",
            "image_url": "https://berlingske.bmcdn.dk/media/cache/resolve/image_x_large/image/67/678408/4911971-anne-arndal.jpg",
            "publication_time": "Onsdag d. 22. februar 2012, kl. 22.30",
            "author": null,
            "related_links": [],
            "attachments": []
        }
    }
}