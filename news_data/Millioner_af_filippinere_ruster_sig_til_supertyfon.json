{
    "version": "1.0",
    "document": {
        "id": "https://www_berlingske_dk/internationalt/millioner-af-filippinere-ruster-sig-til-supertyfon",
        "title": "Millioner af filippinere ruster sig til supertyfon",
        "content": "Manila. Millioner af mennesker i Filippinerne er i højeste alarmberedskab onsdag, før en af de værste tyfoner i landets historie ventes at ramle ind fra havet. Myndighederne advarer om både voldsom blæst og oversvømmelser i kølvandet på Haima, som supertyfonen er blevet døbt. - Det er ikke blot regn og kraftig vind, vi forventer at se. Det er også oversvømmelser og mudderskred i kystnære områder. Til jer, der er i områderne: I er i fare. Find et mere sikkert sted, siger Allan Tabel i en tv-tale. Han er leder af det filippinske indenrigsministeriums katastrofe- og koordineringscenter. Tyfonen Haima går efter alt at dømme i land i Filippinerne omkring klokken 23 lokal tid onsdag aften. Det er omkring klokken 17 dansk tid. Vindstyrken er målt til at ligge i samme niveau som tyfonen Haiyan, der i 2013 raserede landet. Det voldsomme uvejr kostede omkring 7000 mennesker livet og var den kraftigste storm, der nogensinde var registreret over land. Ifølge beregninger fra myndighederne vil 10 millioner mennesker i den nordlige del af øen Luzon blive ramt af uvejret, der strækker sig i et bånd på over 800 kilometer. Filippinerne bliver ofte ramt af voldsomme uvejr såsom tyfoner. Haima kan vise sig at blive en af de kraftigste nogensinde. Mens tusindvis af mennesker er rejst mod sikrere steder eller har søgt ly i evakueringscentre, er skoler blevet lukket, og fly er blevet aflyst. Manila, landets hovedstad, ligger 450 kilometer syd fra området, hvor Haima ventes at ramme først. Hovedstadens 12 millioner indbyggere har dog fået oplyst, at tyfonen formentlig kun vil kunne mærkes her i form af kraftig regn. Uvejret slipper ifølge beregningerne Filippinerne fredag. Herefter sætter den kurs mod den sydlige del af Kina. /ritzau/AFP",
        "metadata": {
            "source": "https://www.berlingske.dk/internationalt/millioner-af-filippinere-ruster-sig-til-supertyfon",
            "image_url": "https://berlingske.bmcdn.dk/media/cache/resolve/image_x_large/image/2/27173/15153622-topshots-philippines-tradition.jpeg",
            "publication_time": "Onsdag d. 19. oktober 2016, kl. 14.08",
            "author": null,
            "related_links": [],
            "attachments": []
        }
    }
}