{
    "version": "1.0",
    "document": {
        "id": "https://www_berlingske_dk/kronikker/maaske-laeser-du-snart-en-tekst-skrevet-af-en-robot-og-du-opdager-det",
        "title": "Måske læser du snart en tekst skrevet af en robot – og du opdager det formentlig ikke",
        "content": "Kunstig intelligens kan snart skrive alle tekster hurtigere og mere overbevisende end mennesker. Det vil ændre os, og vi skal nu håndtere en teknologi med langt større konsekvenser end både algoritmer og sociale medier. De skrivende intelligenser betyder, at mennesker ikke længere er de eneste, der kan formulere argumenter og kreative ideer. I september 2020publicerede The Guardian et essayom, at mennesker ikke skal være bange for kunstig intelligens. Det er et essay, som lever op til alle genrens krav. Vi præsenteres for et tankevækkende argument og dets perspektiver: Kunstig intelligens kan ikke true menneskets herredømme, simpelthen fordi den ikke har menneskets behov for at dominere og bestemme. Robotterne vil have det fint med at tjene mennesker. Dertil vil robotter formentlig træffe bedre og mere objektive beslutninger, fordi de heller ikke besidder menneskelige træk som frygt, had, voldelig adfærd og fordomme. Essayet i The Guardian er skrevet i et let, men ikke banalt sprog og indeholder både link til andre kilder, relevante citater og referencer til populærkultur som filmen »The Matrix«. Alt er, som det skal være i et tankevækkende essay. Pointen er selvfølgelig, at essayet er skrevet af en kunstig intelligens og ikke af et menneske. Den kunstige intelligens hedder Generative Pre-Trained Transformer (GPT-3). GPT-3 er udviklet affirmaet OpenAIog tilhører den type kunstig intelligens, som man kalder Large Language Models (LLM). LLM er maskinlæringsalgoritmer, der kan generere sprog på grundlag af meget store tekstbaserede datasæt, og det vil i dette tilfælde sige al tekst på internettet. OpenAIs GPT-3 er i øjeblikket den største LLM, men både Meta og Google arbejder på deres egne LLM. Det gør de, fordi perspektiverne er enorme. Allerede i dag benytter amerikanske virksomheder og aviser GPT-3 til at skrive simple tekster som sportsnyheder og opslag på sociale medier. GPT-3 kan dog meget mere, som essayet i The Guardian illustrerer. Og GPT-3 er kun blevet smartere siden 2020. 24 timer i døgnet læser den nemlig alt på internettet, det vil sige alt fra litterære værker til juridiske aftaler og fra algoritmer til programmeringssprog. Hele tiden bliver den hurtigere og mere præcis, når den læser og lærer. I en nær fremtid vil LLM gøre livet lettere for mange. Formentlig allerede inden for et par år. Og mon ikke studerende vil tage en teknologi til sig, som kan skrive deres skriftlige opgaver på et par sekunder? Og mon ikke både offentlige og private virksomheder vil benytte sig af muligheden, når LLM tilbyder at spidsformulere budskaber og øge læsbarheden i information til borgere og kunder, de daglige e-mails og sågar omfattende rapporter? GTP-3 står kort sagt snart klar til at overtage helt centrale opgaver i uddannelsessystemet samt både private og offentlige virksomheder. Når LLM ikke bruges mere allerede nu, skyldes det, at de slet ikke er så objektive, som GPT-3 selv giver indtryk af at være i essayet fra The Guardian. GPT-3 er faktisk både fordomsfuld og diskriminerende. Den har nemlig lært at skrive på baggrund af menneskers tekster på internettet. Og summen af tekster på internettet lever desværre ikke op til demokratiske værdier om lighed og frihed. GPT-3 viser sig at være lige så sexistisk, racistisk og fuld af fordomme som mennesket selv. GPT-3s fordomme stiller mennesket over for et nyt problem i den konstante digitalisering af vores liv: Hvordan lærer vi de kunstige intelligenser at fremme bestemte værdier og skelne mellem sandt og falsk? Ingen har en teknologi, der kan løse dette i dag – og mon ikke vi er ved grænsen for, hvad kunstige intelligenser kan selv på lang sigt? Selv hvis teknologien fandtes, ville vi stå med et enormt problem: Hvem har retten til at definere de sandheder og værdier, som maskiner skal arbejde efter? Det er en debat, som vi vist alle kender allerede. Det er debatten om, hvem der har retten til at definere køn, ligestillingen, sygdom, normalitet, kulturelle og historiske begivenheders betydning og så videre. Eller helt aktuelt, om Ruslands krig i Ukraine er legitim eller ej. Svarene på den slags spørgsmål afhænger af, hvem du spørger. Og i fremtiden vil vi spørge en skrivende intelligens. Det er derfor, de skrivende intelligenser bliver større kulturelle fænomener end sociale medier og Googles algoritmer. De skrivende intelligenser kan formulere sammenhængende svar, som vil indeholde kildehenvisninger og citater. De kopierer ikke tekst, men formulerer selv sætninger i en fortællende struktur. De vil derfor være langt mere styrende for vores erkendelser og sandheder end en googlesøgning. Alle ved, at Google viser os informationer, som er beslægtede med vores tidligere søgninger. De skrivende intelligenser opererer med et meget større datasæt end vores personlige søgninger, nemlig det samlede internets tekster. Derfor vil kampen om sandheden fremover være en kamp om, hvilke værdier der skal styre de skrivende intelligensers tekstproduktion. Techvirksomhederne bag LLM er opmærksomme på problemerne med intelligensernes fordomme, men de har ikke en software, som kan løse dem. Derfor har man indtil videre søgt at løse problemerne med mere menneskelig intervention. En løsning, som kun synes at forstørre problemerne. I juni 2021 præsenterede OpenAI, som ejer GTP-3, deres bud på, hvordan de vil bekæmpe fordomme i de skrivende kunstige intelligenser. De præsenteredeProcess for adapting language models to society (PALMS). PALMS består i al sin enkelhed af en gruppe mennesker, som kontrollerer GTP-3s læringsproces. OpenAI har kortlagt en lang række emner, som kræver særlig opmærksomhed, når GTP-3 skriver. Det er for eksempel nazisme og seksuel vold. GTP-3 får at vide, at den skal ignorere tekster med de emner på internettet og i stedet lære af et langt mindre udvalg af tekster, som OpenAI mener indeholder de rigtige værdier. De fleste kan vel blive enige om, at seksuel vold og nazisme ikke kan og bør fremstilles i et positivt lys eller relativeres. Spørgsmålet er, om den samme lille, homogene gruppe mennesker og virksomheder i Silicon Valley også skal have definitionsretten til vores værdier, når det ikke er så nemt at afklare sandt og falsk? Skal de beslutte, hvad der er sund livsstil, hvilke kulturelle og historiske begivenheder der er centrale og så videre.? Måske er det i stedet en opgave for demokratierne at nedsætte repræsentative udvalg og give dem definitionsretten. Det kan alle vist høre lyder som en kompleks opgave, og lige nu har vi ikke de demokratiske institutioner til at løse den. De skrivende intelligenser vil ikke blot udfordre vores demokratiske institutioner og kultur. De vil også stille os over for et enormt kulturelt skift på et mere eksistentielt niveau. Vi står over for et samfund, hvor ingen mennesker behøver at lære at formulere sig. Det er en grundtanke i demokratier, at vi skal lære at tænke selv. Og at skrive er i vores kultur et af de helt centrale led i at lære at tænke selv. Når vi skriver, lærer vi kort sagt at tænke og udvikler vores kognitive evner. Måske mister vi noget meget menneskeligt, når vi ikke længere selv skal formulere vores tanker på skrift? Nu har du læst en kronik om skrivende intelligenser. Ville det have betydning for dig, hvis jeg fortæller dig, at den er skrevet af en robot? Ville du tænke over kronikken på en anden måde? Det er den ikke. Den er skrevet af et menneske. Men måske læser du snart en tekst af en robot, og du opdager det formentlig ikke. Når vi har vænnet os til de skrivende intelligenser, så har mennesket måske skrevet sin sidste kronik. Kresten Bjerg er kommunikationsrådgiver, underviser i skriftlig formidling og forfatter til blandt andet »Den digitale læsers hjerne – en skriveguide til fagfolk«.",
        "metadata": {
            "source": "https://www.berlingske.dk/kronikker/maaske-laeser-du-snart-en-tekst-skrevet-af-en-robot-og-du-opdager-det",
            "image_url": "https://berlingske.bmcdn.dk/media/cache/resolve/image_x_large/image/154/1547134/24089174-douniamag-britain-art-technology-ai-barbican.jpg",
            "publication_time": "Søndag d. 15. maj 2022, kl. 19.00",
            "author": null,
            "related_links": [],
            "attachments": []
        }
    }
}