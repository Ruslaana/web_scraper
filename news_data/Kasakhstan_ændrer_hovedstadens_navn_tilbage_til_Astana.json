{
    "version": "1.0",
    "document": {
        "id": "https://www_berlingske_dk/internationalt/kasakhstan-aendrer-hovedstadens-navn-tilbage-til-astana",
        "title": "Kasakhstan ændrer hovedstadens navn tilbage til Astana",
        "content": "Kasakhstan har officielt ændret navnet på sin hovedstad tilbage til Astana. Det oplyser præsidentkontoret lørdag. Navnet på landets hovedstad blev i marts 2019 ændret fra Astana til Nur-Sultan og dermed opkaldt efter den tidligere præsident Nursultan Nazarbajev. Kasakhstans parlament stemte fredag for at ændre navnet til Astana. Lørdag er det formelt blevet underskrevet af præsident Kassym-Jomart Tokajev. Navneændringen i 2019 skete, efter at Nursultan Nazarbajev forlod præsidentposten efter cirka tre årtier på magten. Kasakhstans nuværende præsident har lørdag også underskrevet en lov, der udvider embedsperioden for præsidenter fra fem til syv år. Men til forskel fra tidligere må præsidenter kun sidde på posten i én embedsperiode. Nazarbajev var Kasakhstans enevældige præsident i knap 30 år. Det er ventet, at den 69-årige Tokajev stiller op ved det næste præsidentvalg. Loven træder først i kraft efter næste valg. Det ses som endnu et skridt fra Tokajevs side for at bryde med forgængerens arv. Nazarbajev udpegede i 2019 Tokajev som sin efterfølger, da han selv trådte tilbage. Men selv efter at Nazarbajev var trådt tilbage, bevarede han en række magtfulde positioner. Det betød, at han og hans familie fortsat havde stor indflydelse, og ekspræsidenten blev set som landets mest magtfulde mand. Kort efter nytår udbrød der store protester, der var rettet mod Nazarbajev. Landets sikkerhedsstyrker slog hårdt ned på demonstranterne. Over 200 mennesker mistede livet i urolighederne. Efter de store demonstrationer blev ekspræsidenten og hans familie afsat fra de magtfulde poster, de sad på. /ritzau/AFP ",
        "metadata": {
            "source": "https://www.berlingske.dk/internationalt/kasakhstan-aendrer-hovedstadens-navn-tilbage-til-astana",
            "image_url": "https://berlingske.bmcdn.dk/media/cache/resolve/image_x_large_vertical/image/159/1593663/24206775-asdf.jpg",
            "publication_time": "Lørdag d. 17. september 2022, kl. 15.06",
            "author": null,
            "related_links": [],
            "attachments": []
        }
    }
}