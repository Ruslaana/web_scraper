{
    "version": "1.0",
    "document": {
        "id": "https://www_berlingske_dk/kommentatorer/det-endeloese-samtalecirkus",
        "title": "Det endeløse samtalecirkus",
        "content": "Hvis man i det mindste stillede det ufravigelige mindstekrav til de private aktører, at de skulle dokumentere deres viden om og netværk til relevante virksomheder, det skal være et langvarigt, veletableret og gensidigt forhold, så kunne man måske tilgive, at de fleste af de konsulenter, man møder som ledig hos en privat aktør, har meget lidt at byde på. Samtalerne er en blanding af absolut overfladiske betragtninger om jobsøgningsmuligheder og håndhævelse af de forhåndenværende magtmidler: aktivering, jobklubber, pålæg om jobsøgning osv. Det må heller ikke være nemt for disse konsulenter, hvis forudsætninger ofte er de samme som de lediges, at skulle blande sig i deres medmenneskers liv og skæbne, sådan som de i realiteten gør i deres egenskab af budbringere for en myndighed. Det er ikke klart for mig, hvorfor man ønsker på den måde at klientgøre almindelige, pligtopfyldende mennesker, der ofte har bestridt betroede og selvstændige stillinger, inden de blev ledige jobsøgere. Er det Sagsbehandlerdanmark på speed? Hvorfor skulle en arbejdsgiver dog tage en ansøger alvorligt, som en myndighed har vurderet skal tale med en »aktør« om sin jobsøgning mindst en gang om måneden, kontrolleres for sit forbrug af dagpenge i hvert fald hver tredje måned, gå i jobklubber og virksomhedspraktik, aktiveres og støttes i langvarige kontaktforløb, og som i øvrigt skal udvande sine kompetencer og faglige profil mest muligt for at kunne søge flest mulige stillinger? I sin VækMedBøvletInger-kampagne går beskæftigelsesministeren ud fra, at der ligefrem er regler, der hindrer, at man får et job. Nej, der er da ej. Finder den rigtige virksomhed og den rigtige ansøger hinanden, plejer det ikke at være noget problem at forlade ledigheden. Reglerne fikserer den ledige i en kedelig og resursefattig identitet, reglerne er ydmygende og nedslående og stresser mere end selv et meget hektisk job. Det er et alvorligt problem for dem, det berører. VækMedBøvletInger.dk ville nok ikke blive lanceret, hvis ikke man forventede en vis succes. Beskæftigelsesministeren beskriver da også i Opinion 11. maj, hvilke regler hun forestiller sig, at der skal ryddes op i. Bureaukratiske dobbeltbestemmelser og den slags. Fint nok, væk med dem. Men det løser ikke problemet med den dårlige kvalitet hos de private aktører og de formalistiske aktiveringsregler. Det er dem, der koster bunker af penge uden garanti for resultatet.",
        "metadata": {
            "source": "https://www.berlingske.dk/kommentatorer/det-endeloese-samtalecirkus",
            "image_url": "https://berlingske.bmcdn.dk/media/cache/resolve/image_x_large/image/86/867020/2553193-lis-frost.jpg",
            "publication_time": "Tirsdag d. 11. maj 2010, kl. 22.30",
            "author": null,
            "related_links": [],
            "attachments": []
        }
    }
}