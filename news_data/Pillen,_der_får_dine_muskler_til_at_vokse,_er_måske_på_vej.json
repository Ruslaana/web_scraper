{
    "version": "1.0",
    "document": {
        "id": "https://www_berlingske_dk/videnskab/pillen-der-faar-dine-muskler-til-at-vokse-er-maaske-paa-vej",
        "title": "Pillen, der får dine muskler til at vokse, er måske på vej",
        "content": "Når man har været igennem en operation, er det ikke sjældent, at man tvinges til at ligge vandret et stykke tid. Og det er et problem for mange ældre mennesker, hvis muskler efter ugers inaktivitet er svære – tæt på umulige – at genoptræne. Men det kan et nyt dansk forskningsresultat måske ændre på i en potentiel fremtid. Det skriverVidenskab.dk. Ifølge Simon Holst Bekker-Jensen, der er professor ved Københavns Universitet og hovedforfatter bagstudiet, har forskningsgruppen nemlig fundet ud af, hvordan muskler opdager, at de bliver brugt. »Når man bruger sine muskler, starter man nogle processor, der får musklerne til at udvikle sig, så de bliver bedre til det, de bruges til,« siger han og fortsætter: »Og det kræver, at musklen ved, at den bliver brugt, og hvordan den bliver brugt. Den puslespilsbrik har vi fundet nu.« Puslespilsbrikken hedder ZAK-beta og er et protein, der fornemmer, at musklen bruges, og derefter aktiverer processor, der får musklen til at vokse. Tidligere har man vidst en masse om, hvordan muskler vokser, men ikke forstået, hvordan musklerne opdager, at de skal starte muskelvækst. »Det betyder, at vi i princippet vil have en ny måde til kunstigt at sætte muskelvækst i gang. I stedet for at aktivere musklen ved at arbejde, kan vi måske aktivere det her protein,« forklarer han: »Så vil det i princippet tælle for den samme signalering, som du får efter træning.« Og det vil kunne hjælpe de ældre mennesker, når de skal i gang igen efter en indlæggelse. Modsat et ungt menneske har ældre nemlig svært ved at gendanne muskelmasse efter en operation. Derfor er det funktionstab, den ældre lider, når vedkommende ligger i en hospitalsseng, meget svært at komme sig over igen. »Det er også derfor, man ser, at når først en ældre person havner på hospitalet og bliver immobiliseret, er det lidt det første skridt i graven,« siger Bekker-Jensen. Problemet er, at selvom hård styrketræning hjælper, er effekten ikke stor nok. Og det er meget svært at få en svækket, ældre person til at lave den styrketræning, der skal til. »Så man kan forestille sig, at hård styrketræning i samspil med en pille, der stimulerer muskelvækst, kan gøre en forskel,« siger han. Bekker-Jensen tør dog ikke spå om udsigten til at få en sådan pille på markedet. For ham handler det i første omgang om de næste skridt i forskningen, der handler om at undersøge på mus, om stimuleringen af muskelvækst resulterer i nogle gode, sunde muskler, og om det har utilsigtede bivirkninger i andre organer. »Når det er valideret, at det vil være en god ting at kunne aktivere, så vil man gå i gang med at lede efter stoffer, der kan gøre det kunstigt,« siger han. Tror du, at du får resultaterne at se af det her, før du går på pension? »Ja. Enten er ideen død og begravet, eller så er den ført til ende. Det tror jeg bestemt. Så mange år ude i fremtiden kan det ikke være.«",
        "metadata": {
            "source": "https://www.berlingske.dk/videnskab/pillen-der-faar-dine-muskler-til-at-vokse-er-maaske-paa-vej",
            "image_url": "https://berlingske.bmcdn.dk/media/cache/resolve/image_x_large/image/158/1589533/24196067-.jpg",
            "publication_time": "Torsdag d. 08. september 2022, kl. 11.09",
            "author": "Albert Søgaard Thomsen",
            "related_links": [],
            "attachments": []
        }
    }
}