{
    "version": "1.0",
    "document": {
        "id": "https://www_berlingske_dk/kultur/midtfyns-festival-lyder-forkert",
        "title": "Midtfyns Festival lyder forkert",
        "content": "Midtfyns Festivalen har det ikke nemt. Økonomien skranter og et døgn med silende regn har forvandlet hele pladsen til en uendelig gang mudder og smat. Står man stille i bare tyve sekunder synker man ned til anklerne. Men i virkeligheden har festivalen et endnu større problem. Ledelsen har udset sig de 15-25 årige som kernemålgruppe. I erkendelse af at de selvsamme unge mere end noget andet kommer til festivalen for at feste hårdt og vådt, har ledelsen kreeret et helt »hovedet-under-armen«område med navnet »Sin City«. Et område, der bedst kan beskrives som et gigantisk, udendørs »Crazy Daisy«-provinsdiskotek. Det fungerer faktisk, publikum bruger området flittigt. Det handler meget lidt om musik, men promillerne er høje og støjniveauet nærmest primalt. Festivalledelsen har dog ikke helt opgivet at trække kernemålgruppen op foran musikcenerne. Derfor har man specielt til de unge booket bands som Big Fat Snake, Johnny Madsen, Human League, Manic Street Preachers, Shubidua, Sort Sol, Love Shop og The Flaming Lips. Uheldig lighedDe nævnte grupper har det - i denne sammenhæng - både groteske og tragikomiske til fælles, at de kunne have været fædre til de unge horder af vilde. Og her tre dage inde i festivalen har de ydermere det til fælles, at de ikke trækker noget publikum. De unge bliver simpelthen væk. Eller som i tilfældet Saybia fra nabobyen Nyborg, der igennem to år har været landets suverænt bedstsælgende og mest populære rocknavn, her gik publikum promte så snart Saybia spillede nye numre. »Spil noget vi kender«, lød den kollektive publikumsparole på vej væk fra den store rockscene. Saybia gav faktisk en udmærket koncert, og flere af de nye numre var rent musikalsk  bedre end kvintettens hits. Eksemplet er med til at understrege, at Midtfynspublikummet er mere eller mindre indifferent over for musikken. Den spiller femteviolin efter målrettet druk, scoreforsøg, sociale aktiviteter med vennerne fra fodboldklubben eller højskolen og andre pladsaktiviteter som beachvolley, streetbasket og pæleklatring. Derfor er det en gåde af de større, at festivalledelsen har satset så inderligt og økonomisk langt ud over smertegrænsen på, at R.E.M. og kun R.E.M. skulle kunne trække ekstra mange tusinder publikummer til Midtfyn. Målgruppen oversetTo millioner kr. har rocklegenderne fået med sig hjem til USA, fred være med det, men deres åbenlyse kvaliteter til trods, er R.E.M. ikke lige det navn, som går rent ind hos et dansk provinspublikum med en gennemsnitsalder på under 20 år. Man må spørge sig selv, hvad man skal med en kernemålgruppe, når man ikke engang tager den alvorligt, når man hyrer festivalens største og dyreste navn. Som festivalen skred frem viste det sig også, at det egentlige hovednavn på festivalen var et ganske andet. Sent fredag aften havde danske Kashmir udsyn til festivalens absolut største publikumsmasse. Her gik festivalgæsterne amok i alsang og glædesrus til levende musik. Det kunne ledelsen have sagt sig selv, idet Kashmir i årevis har været en gigantsucces på Midtfyn. Forhåbentlig har Kashmir fået mere end de 225.000 kr. som festivalen helt vanvittigt har kastet efter et komplet overflødigt navn som Big Fat Snake. Der findes dog heldigvis stadig publikummer på Midtfyn som primært er kommet for musikken skyld. De er i klart mindretal og typisk lidt ældre end de udvalgte unge. Godt til gamle ørerHidtil har de fået glimrende festivaloplevelser ud af møder med det drømmende amerikanske rockband The Flaming Lips, som spillede så smukt og elegant, at hele Hells Angles promte forlod teltet efter et halvt nummer. Det må da siges at være en kompliment. Videre på positivsiden spillede Love Shop en fabelagtig afslappet koncert på Rytmescenen. Den københavnske trio charmerede sig simpelthen til en fest med de omkring 1.000 publikummer. Anderledes brutale og næsten farlige som i gamle dage præsenterede Sort Sol sig på Rockscenen. Cool i modvindHer blev der spillet rock'n'roll med bulder og leveret bragende coversange af MC5, Television, The Damned og Gasolin med forsanger Steen Jørgensen i forrygende form. Også visuelt var han en oplevelse med sine solbriller, sorte handske, butterfly og evigt onde, onde ansigtstræk. Så cool kan man åbenbart stadig være på Midtfyn selv om man har alderen og målgruppen imod sig.",
        "metadata": {
            "source": "https://www.berlingske.dk/kultur/midtfyns-festival-lyder-forkert",
            "image_url": "https://berlingske.bmcdn.dk/media/cache/resolve/image_x_large_vertical/image/95/950993/504200-midtfyns-festival-lyder-forkert--.jpg",
            "publication_time": "Lørdag d. 05. juli 2003, kl. 19.30",
            "author": null,
            "related_links": [],
            "attachments": []
        }
    }
}