{
    "version": "1.0",
    "document": {
        "id": "https://www_berlingske_dk/kultur/de-gamle-monstre-hygger-paa-livet-loes-men-samtidig-viser-de-os-noget",
        "title": "De gamle monstre hygger på livet løs. Men samtidig viser de os noget frygtelig trist",
        "content": "Fik du også smagt på »juicen« i 80erne? Tim Burtons tidlige spøgelsesfilm »Beetlejuice« (1988) hører til en af instruktørens mest originale, og med sin besynderligt både slentrende og hyperaktive tempo opsummerer den alt, hvad Tim Burton efterfølgende har gjort til sit særkende: hyggelig halloweenuhygge, sort humor, der akkurat holder sig inden for det familievenlige, samt et univers opbygget omkring det fantastiske, hvor vitterligt alt kan ske – og sker. Filmen huskes især for titelfiguren Beetlejuice (en uforglemmelig Michael Keaton), der både er udød og uappetitlig, og som har specialiseret sig i at skræmme livet af de levende, men som mest af alt virker som en bøvsende og møgirriterende onkel med overnaturlige evner. Det var også i denne film, at den 15-årige Winona Ryder fik knust mange teenagehjerter som Lydia, muligvis mainstreamkulturens første brug af et image fra gothundergrunden med dens masser af øjenskygge og sorte kniplinger. I den første film bliver Beetlejuice hyret af et nyligt afdødt ægtepar, der ikke kan affinde sig med, at en ny familie er flyttet ind i det hus, som de erhvervede sig, lige før de omkom i en bilulykke. Den eneste levende, der kan se de døde, er Lydia, der har denne særlig evne. Evnen har hun stadigvæk i den premiereaktuelle »Beetlejuice Beetlejuice«, der er Tim Burtons opfølger på sin ikoniske 80er-film. Lydia er blevet stjerne i et skod-tv-program, hvor hun tager på visit i hjemsøgte huse, men kontakten til den anden side har tæret på hende, og hun sluger nervepiller for at holde rollen ud og for at kunne udholde den elskovssyge bejler Rory (Justin Theroux), der også er hendes klamt manipulerende showrunner. Rory er typen, der siger »baby, du ved, at jeg føler alt, hvad du føler, så når du lider, gør det også ondt på mig« – og har mere ondt af sig selv end hende. Jenna Ortega er ny i flokken af de dødsrigerejsende.Fold sammenLæs mereFoto: Courtesy of Warner Bros. Pictures. Lydia er stadig sortklædt, men den egentlige gothstafet har hun givet videre til tidens hotte ungdomsstjerne Jenna Ortega, der spiller Lydias surmulende outsider af en teenagedatter Astrid. Astrid vil gerne vide, hvad der skete med hendes far, der omkom i en kombineret flystyrt-hajangreb-katastrofe, men giver ikke meget for sin mors parapsykologiske evner. Derfor påkalder hun i ren trods Beetlejuice, der kan fremmanes ved at gentage navnet tre gange (bemærk titlen, hvor den kun siges to gange!) Op springer Michael Keaton som Beetlejuice, og fra første til sidste minut kan man mærke, at den altid fine skuespiller nyder galskaben til fulde. »The juice is loose!« som han siger. Den efterfølgende handling er skingrende skør og behøver ikke at blive refereret, men det er måske nok at konstatere, at portalen mellem liv og efterliv atter står pivåben, og der er ingenghostbustersi denne historie til at få styr på sagerne. Tonen er morbid som ind i mørkeste helvede, som når Astrid til halloween klæder sig ud som den strålingssyge Marie Curie, eller når Danny DeVito – i en minirolle som satanisk pedel – drikker forfriskende klorin fra flasken. Filmen lever af sine flotte visuelle jokes såsom beskrivelsen af det hinsides som et hurlumhejhus fyldt med uheldige udøde, der er kommet grusomt af dage: Her er en kattedame, der er blevet halvt ædt af sine katte, og en udbryderkonge, der stadig ligger lænket og druknet i sin jernkasse. De allermindste bør nok ikke tage med i biografen for at se »Beetlejuice Beetlejuice« – det er sjov og ballade, men pludselig er der nogens øje, der falder ud af øjenhulen. Tim Burtons hofkomponist, Danny Elfman, har en stor del af æren for filmens imponerende energi, der nærmest overgår etterens. Han kan få en dødsmarch til at swinge som et New Orleans-orkester. Alligevel sidder jeg efter endt film med en følelse, der er svær at ryste af: »Beetlejuice Beetlejuice« er en film, der er hjemsøgt i mere end én forstand, altså at den er et eksempel på denhauntology,som kulturen er præget af i den kapitalistiske verden ifølge kulturteoretikeren Mark Fisher. Ifølge teorien vil kulturproducenter hellere investere i en mindre, men sikker gevinst ved at levere det genkendelige, snarere end at satse hele butikken ved at skabe noget nyt, der risikerer at floppe. Dermed tramper vi rundt i de samme skabeloner, og hjemsøges tillige også af vores gryende sørgmodige bevidsthed om, at vore mulige fremtidsvisioner blokeres af den evige gentagelse af fortiden. Det er en selvfølgelig en sær ironi, at netop »Beetlejuice, Beetlejuice« som kulturprodukt i særlig grad gennemstrømmes af fortidens spøgelser, hvilket ikke bare skyldes, at både skuespillere og filmens øvrige kreative er de samme, som stod bag forløberen for 35 år siden. Det kan blive småt for enhver. Beetlejuice (Michael Keaton) er tilbage med vennerne.Fold sammenLæs mereFoto: Courtesy of Warner Bros. Pictures. De benytter sig af datidens fysiske effekter med animatroniske monstre snarere end computereffekter. Lyssætningen er de samme røde og blå lamper, der blev skjult overalt i kulisserne i 1980ernes horrorfilm. Hver og en af filmens mange indlagte sange, fra Donna Summers »MacArthur Park« til BeeGees »Tragedy«, får også fortiden til at boble som Jolly Cola. Jeg var næsten parat efter filmen til at gå ud og putte en tokrone i en Pac-Man-maskine i biografens foyer, hvis sådan et apparat stadig havde eksisteret. »Beetlejuice Beetlejuice« er veloplagt og flot, og man er underholdt fra startfanfare  til sluttekster, men det rigtigt originale kan kun være originalt en gang, og kolde lig bliver ikke varme af at blive hevet op af mulde. På den baggrund får den i dag 52-årige Winona Ryders forpinte ansigt ny betydning: Vi danser alle kulturens dødedans med fortiden, og der er ingen mystisk portal til en frisk og anderledes fremtid. »Beetlejuice Beetlejuice«. Komedie. 105 minutter. Af Tim Burton. Med Michael Keaton, Winona Ryder. Premiere torsdag i biografer over hele landet.",
        "metadata": {
            "source": "https://www.berlingske.dk/kultur/de-gamle-monstre-hygger-paa-livet-loes-men-samtidig-viser-de-os-noget",
            "image_url": null,
            "publication_time": "Onsdag d. 11. september 2024, kl. 13.47",
            "author": "Kristian Lindberg",
            "related_links": [],
            "attachments": []
        }
    }
}