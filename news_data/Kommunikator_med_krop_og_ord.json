{
    "version": "1.0",
    "document": {
        "id": "https://www_berlingske_dk/navne/kommunikator-med-krop-og-ord",
        "title": "Kommunikator med krop og ord",
        "content": "Hvis der er nogen, der tror, at balletdansere ikke kan tale og formulere sig godt mundtligt, så skal de bare gå ind og høre Den Kgl. Ballets karakterdanser, Mette Bødtcher, når hun formidler introduktioner for publikum umiddelbart før en balletforestilling eller er vært ved »Ballettens Værksted« på Gamle Scene. For lige så elegant som hun altid ser ud, formår hun at formulere sig på såvel dansk som engelsk. 9. april fylder hun 50 år. »Fra først at have valgt den stumme kunstart er jeg nu blevet en meget snakkende danser. Jeg formidler kunstarten til dem, der orker at høre på mig – voksne som børn,« siger Mette Bødtcher, der også arrangerer workshops for skoleelever på Det Kgl. Teater. Hun kom ind på Det Kgl. Teaters Balletskole, da hun var ti år og selv kunne tage toget til København fra Næstved, hvor hun er født og opvokset. Otte år senere blev hun medlem af Den Kgl. Ballet og fik som 20-årig den helt store chance, da John Neumeier skabte rollen som Ofelia til hende i balletten »Amleth« med den jævnaldrende Peter Bo Bendixen i titelpartiet. John Neumeier havde sans for Mette Bødtchers stærke scenepersonlighed og inviterede den lange smidige ballerina til Hamburg Balletten, hvor hun dansede som solist i fire kunstnerisk intense år, inden hun vendte tilbage til Kgs. Nytorv. Udover at være en bedårende Ofelia havde hun, inden hun rejste ud, gjort sig bemærket i den sensuelle arabiske dans i »Nøddeknækkeren« og i titelrollen i »Sylfiden«. Tilbage i København fik hun markante solistpartier i et bredt repertoire af balletter lige fra Bournonvilles »Fjernt fra Danmark« til Balanchines »Serenade« og Flindts »Dødens triumf«, og hun dansede også Alvin Aileys dramatiske solo »Witness«. Da hun nåede pensionsalderen på 40 år, fortsatte hun som karakterdanser og har bl.a. haft karakterroller som Veronica i »Napoli«, heksen Madge i »Sylfiden«, pianisten i »Enetime« og bordelmutter i »Manon«. Hendes yndlingsparti tilbage fra 1999 som den erotisk æggende kvinde på bordet i Maurice Béjarts »Bolero« fik hun elegant flettet ind i den herlige ballet »242 år i trikot«, som Staffan Valdemar Holm skabte for to år siden til Den Kgl. Ballets karakterdansere. Forrige år medvirkede hun også i Alexander Kølpins Sommerballet på Bellevue Teatret som Mrs. Kendal i »Elefantmanden«, og lige nu er hun aktuel som dronningen i Den Kgl. Ballets nye opsætning af »Svanesøen« i Operaen. Mette Bødtcher havde i en periode sit eget designfirma, Bødtcher-Design, der solgte ballettræningstøj verden over. Hun har været gift med operasangeren Gert Henning-Jensen, som hun har tre børn med: Emil på 17, Oscar på 13 og Clara på ti år.",
        "metadata": {
            "source": "https://www.berlingske.dk/navne/kommunikator-med-krop-og-ord",
            "image_url": "https://berlingske.bmcdn.dk/media/cache/resolve/image_x_large/image/71/717897/8497048-07navmette-boedtcherjpg.jpeg",
            "publication_time": "Torsdag d. 09. april 2015, kl. 09.00",
            "author": "Vibeke Wern",
            "related_links": [],
            "attachments": []
        }
    }
}