{
    "version": "1.0",
    "document": {
        "id": "https://www_berlingske_dk/virksomheder/maersk-faar-endelig-groent-lys-til-containerterminal-i-costa-rica",
        "title": "Mærsk får endelig grønt lys til containerterminal i Costa Rica",
        "content": "Højesteret i Costa Rica har givet tilladelse til regeringen og Terminals til at begynde byggeriet af Moin containerterminalen. Det skriver shippingavisen Tradewinds. Der vil blive investeret 1 mia. dollar i terminalen, der ligger i et område, hvor 80 pct. af Costa Ricas maritime handel foregår.  Terminalen skal udvides, så den kan tage skibe op til 13.500 teu mod i dag blot skibe på 2500 teu. - Den nye terminal vil forstærke landets globale konkurrenceevne og den socioøkonomiske udvikling i Limon-provinsen, udtaler chefen for APM Terminals i Centralamerika og tilføjer: Det vil være en topklasse, moderne, sikker og effektiv terminal, der skal drives efter internationale standarder og regler. Terminalen ventes færdig 36 måneder efter påbegyndelsen.  Så sent som i juli var der problemer for APM Terminals, der fik koncessionen i foråret 2012 med ventet byggestart i år. Men i juli opstod der problemer med at få en byggegodkendelse til en adgangsvej, og for tredje gang blev deadline udskudt med tre måneder til oktober. Allerede i den tidlige fase løb Moin-projektet ind i problemer, blandt andet med lokale fagforeninger, der var utilfredse med de vilkår, som APM Terminals havde sikret sig i aftalen med staten. De har også protesteret mod Moin så sent som sidste år af frygt for, at priserne på fragt af blandt andet bananer vil stige. ",
        "metadata": {
            "source": "https://www.berlingske.dk/virksomheder/maersk-faar-endelig-groent-lys-til-containerterminal-i-costa-rica",
            "image_url": "https://berlingske.bmcdn.dk/media/cache/resolve/image_x_large/image/45/450463/7775615-apm-terminal.jpg",
            "publication_time": "Tirsdag d. 14. oktober 2014, kl. 17.35",
            "author": null,
            "related_links": [],
            "attachments": []
        }
    }
}