{
    "version": "1.0",
    "document": {
        "id": "https://www_berlingske_dk/business/kendt-oesterbro-slagter-genopstaar-fra-de-doede-det-er-en-droem-der-gaar",
        "title": "Kendt Østerbro-slagter genopstår fra de døde: »Det er en drøm, der går i opfyldelse«",
        "content": "Coronanedlukninger, vejarbejde, inflation og tårnhøje energipriser. Det er ingredienserne til en livsfarlig cocktail for en slagterforretning, hvilket blev bevist, da det historiske og populære Gourmandiet på Østerbro i majmåtte trække stikket og lukke ned. Men nu genopstår slagterforretningen med en ny ejer, oplyser Gourmandiet til Berlingske. »Det er en drøm, der går i opfyldelse at få lov til at videreføre den arv, som er skabt i slagterlokalerne på Rosenvængets Allé,« siger Sune Rothenberg Lind i en pressemeddelelse. Den 36-årige kok er ny ejer af Gourmandiet, og han ejer desuden en spansk, en italiensk og en dansk delikatessebutik i Torvehallerne og i Kødbyen. Han garanterer at føre Østerbro-slagterens stolte tradition videre. »Vi kommer til at fortsætte med at tilbyde hjemmelavede delikatesser, sublimt kød til hverdag og fest samt tilføje nye populære og mange hjemmelavede delikatesser,« siger Sune Rothenberg Lind. Gourmandiets fokus bliver altså fortsat kød af højeste kvalitet fra danske leverandører. »Vi har en naturlig præference for kød fra fritgående og økologiske dyr, da det simpelthen smager bedre. Vi er et klimabevidst team og tror på, at det også er der, kunderne er,« siger Sune Rothenberg Lind. Den nye ejer har især erfaring med det franske køkken, hvorfor Gourmandiet fremover kommer til at tilbyde delikatesser med fransk islæt. »Fra Frankrig kommer vi til at hente delikatesser samt opskrifter på delikatesser. Mange klassiske retter har rødder i afkogning på ben, henkogning af fond og tilsmagt med franske krydderurter. Disse traditioner tager vi med os, og vi glæder os til at overraske lokale og gourmander med vores sublime smage,« lyder det således i pressemeddelelsen. Gourmandiet åbner lige op til den travle julesæson, hvor man håber på at møde mange af de gamle stamkunder. »Vi glæder os til at lære de lokale at kende. De har været vant til at kunne bestille slagtervarer, der følger deres traditioner og ønsker. Og det fortsætter vi selvfølgelig med,« siger Sune Rothenberg Lind.",
        "metadata": {
            "source": "https://www.berlingske.dk/business/kendt-oesterbro-slagter-genopstaar-fra-de-doede-det-er-en-droem-der-gaar",
            "image_url": "https://berlingske.bmcdn.dk/media/cache/resolve/image_x_large/image/162/1622195/24280016-nye-ejere.jpg",
            "publication_time": "Fredag d. 02. december 2022, kl. 08.38",
            "author": "Kalle Kehlet",
            "related_links": [],
            "attachments": []
        }
    }
}