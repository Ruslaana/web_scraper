{
    "version": "1.0",
    "document": {
        "id": "https://www_berlingske_dk/politik/det-blev-kaldt-en-bombe-i-dansk-politik-nu-aabner-mette-frederiksen-for-en",
        "title": "Det blev kaldt en »bombe« i dansk politik – nu åbner Mette Frederiksen for en snarlig aftale",
        "content": "Godmorgen og velkommen til torsdagens politiske morgenpost. Vi nærmer os weekenden, som blandt andet byder på socialdemokratisk kongres i Aalborg. Her skal partiet blandt andet tage stilling til en gammel partiregel, der forbyder partiets medlemmer at sidde på et såkaldt dobbeltmandat. Forleden kunnePolitikensåledes berette, at man i partiets hovedbestyrelse med statsminister og partiformand Mette Frederiksen i spidsen lægger op til en afskaffelse af reglen, som har mere end et halvt århundrede på bagen. Timingen af opgøret vækker imidlertid undren. Som politisk kommentator Noa Redington bemærker på X, så har der de senere år været talt meget om politikernes arbejdspres. Derfor kan det undre, at statsminister Mette Frederiksen nu mener, at det er en god idé, at hendes folketingskolleger nu får mulighed for også at påtage sig kommunalpolitiske arbejdsopgaver ved siden af arbejdet som folketingsmedlemmer.  Var det ikke noget med at arbejdspresset var for højt i Folketinget?#dkpolhttps://t.co/a9u2NSxbPt Men det ser Ida Auken, der i dag er fødevare-, landbrugs- og hovedstadsordfører for Socialdemokratiet på Christiansborg, ikke som et problem. »Nu er vi et meget stort parti i Socialdemokratiet. Jeg har før prøvet at have mange ordførerskaber på Christiansborg, men når man er et stort parti, kan man sådan set godt passe en kommunalbestyrelse og Folketinget,« lyder det fra Auken i et interview medPolitiken i dagens avis. I så fald at Socialdemokratiet bliver enige om at ophæve reglerne om dobbeltmandat, vil Auken være fristet af at stille op til kommunalvalget på Frederiksberg, hvor hun selv bor, og hvor hendes parti ved seneste valg blot blev tredjestørste parti. Måske man håber, at et par kendte ansigter kan være med til at sikre et mere tilfredsstillende valg, når danskerne næste år skal til de kommunale stemmeurner.  En aftale med Indien og Filippinerne, der skal sikre flere sygeplejersker til Danmark, er måske lige på trapperne. Det siger uddannelses- og forskningsminister Christina Egelund (M) i etinterview med Jyllands-Posten. Avisen har bemærket, at der på regeringens finanslovsforslag for det kommende år er afsat 200 millioner kroner over de kommende fire år til netop en aftale med de to lande. Og det er der en grund til, siger Egelund: »Vi er kommet nogle ret store skridt nærmere i forhold til at kunne realisere det her. Vores ambitionsniveau er højt, men detaljerne skal være på plads, før man har en aftale. Vi har ikke underskrevet noget endnu. Men vi rykker tættere på.« Trods flere forsøg vil hun dog ikke sætte en dato på, hvornår hun forventer, at en endelig aftale lander, men lader forstå, at det allerede kan blive inden for et år. Forslaget om at hente plejepersonale fra fortrinsvis Indien og Filippinerne har ellers fået en del kritik fra både fagpersoner og oppositionen. Migrationsforsker Sine Plambech har tilAltingetgjort opmærksom på, at både Indien og Filippinerne selv står og mangler det personale, som Danmark nu vil importere. »I en ukomfortabel global analyse siger vi med det forslag, at danske syge er vigtigere end indiske syge, end filippinske syge. Vi siger, at fattigere mennesker skal løse vores omsorgskrise,« lyder kritikken. Men det afviser Christina Egelund med henvisning til, at både Indien og Filippinerne velvilligt sender sygeplejersker til andre vestlige lande, og at Danmark i øvrigt overholder WHOs retningslinjer på området. Vi iler videre til seneste udvikling i sagen om det tidligere folketingsmedlem for Socialdemokratiet Kasper Sand Kjærs verserende svindelsag. Ekstra Bladetkan nemlig berette, at den tidligere udlændinge- og integrationsordfører faktisk var på udvalgsrejse i Wien sammen med de øvrige medlemmer af Folketingets udlændinge- og integrationsudvalg. Avisen har sammenholdt billeder fra turen, dækning i lokale østrigske medier og Folketingets egen afrapportering fra turen. Ifølge sigtelsen mod Kasper Sand Kjær meldte han »i strid med sandheden«, at han havde fået stjålet sit kreditkort torsdag 25. maj klokken 08.05. Tyveriet skulle ifølge Sand Kjærs egen anmeldelse være sket mellem tirsdag 23. maj og torsdag 25. maj et sted mellem Ballerup og København. Men i en del af denne periode var Kasper Sand Kjær på udvalgsrejse i Østrig. Og Ekstra Bladet kan desuden berette, at Kasper Sand Kjær – mens der var skemalagt en frokost med udlændinge- og integrationsminister Kaare Dybvad (S) – forsøgte at få sin bank til erstatte seks hævninger på i alt 45.330 kroner. Onsdag kom det desuden frem, atKasper Sand Kjær trækker sig fra sin post som bestyrelsesformandi Dansk Institut for Partier og Demokrati, fordi han ikke vil lade den verserende sag skygge for organisationens arbejde. Vi skal også lige nå at runde danskernes pensionsalder. Siden Mette Frederiksen –i Berlingske– åbnede for en revidering af velfærdsforliget fra 2006 og dermed en ændring af aftalen om, at danskernes pensionsalder ikke nødvendigvis skal stige, i takt med vores levealder stiger, har der været sagt og ment meget om en ny aftale. Det blev kaldt en »pensionsbombe« af kommentatorer. Venstre vil have en undersøgelse, Lars Løkke Rasmussen vil have en forhandling her og nu, men Mette Frederiksen selv har umiddelbart ikke haft travlt med at genåbne det lige knap 20 år gamle forlig. Men nu har piben tilsyneladende fået en anden lyd. I etinterview med Fagbladet 3Fsiger statsministeren nemlig, at hun faktisk er fortaler for, at man lander en ny aftale om danskernes pensionsalder allerede i indeværende valgperiode. »Det kan jo være, at det ender med, at vi kan lave en bred aftale omkring det allerede inden et valg, og det vil jo være det allerbedste,« lyder det fra Frederiksen til 3F. Hun tilføjer dog, at hun ikke ved, hvorvidt der kan opnås enighed i Folketinget. Til Berlingske lød det ellers oprindeligt fra Mette Frederiksen, at hun ikke var fast besluttet på at lande en aftale i indeværende periode. 1. Både Enhedslisten og SF sætter nu spørgsmålstegn ved regeringens planer om en grøn indenrigsflyrute. Forbrugerrådet Tænk har problematiseret, hvor grøn en sådan rute rent faktisk vil være, hvilket får de to partier til at kræve en revurdering af den oprindelige aftale. Det skriverBørsen. 2. En række ordførere undrer sig over, at man i Forsvaret ser sig nødsaget til at spare og afblæse vigtige træningsøvelser, når Forsvaret står til at blive oprustet med 195 milliarder kroner over de næste ti år. Derfor er forsvarsminister Troels Lund Poulsen nu indkaldt til samråd. Det skriverJyllands-Posten. 3. Alternativet vil bruge 200 milliarder kroner på at give danskerne mere råderet over deres fritid. Partiet foreslår en statsbetalt opsparingsordning, der skal give den enkelte bedre muligheder for at vægte balancen mellem arbejdsliv og fritid. Hvordan en sådan konkret skal skrues sammen er uvist, men én ting er sikkert: Det bliver dyrt. Det skriverPolitiken. GruppemøderKlokken 09.00:SF holder gruppemøde Klokken 10.00:Møde i Det Udenrigspolitiske Nævn Klokken 10.15:Åbent samråd om udlevering af miljøaktivisten Paul Watson Klokken 11.00:Alternativet holder sommergruppemøde Klokken 13.00:Åben høring om at få brugerne tilbage i den kollektive transport Nordiske medier samler topministre til diskussion af Ukraine Topministre fra Norden er blandt de medvirkende, når DR, SVT, NRK og Yle holder fælles debat: ‘Nordens svar på Putins krig’. Ministre fra de fire deltagerlande er alle i København for at deltage i debatten. Debatten kan ses på DR i aften fra klokken 20.00. Det var det for i dag.",
        "metadata": {
            "source": "https://www.berlingske.dk/politik/det-blev-kaldt-en-bombe-i-dansk-politik-nu-aabner-mette-frederiksen-for-en",
            "image_url": "https://berlingske.bmcdn.dk/media/cache/resolve/image_x_large_vertical/image/183/1835483/24791027-statsminister-mette-frederiksen-s-bnede-ballet.jpg",
            "publication_time": "Torsdag d. 12. september 2024, kl. 08.57",
            "author": "Mads Hørkilde",
            "related_links": [],
            "attachments": []
        }
    }
}