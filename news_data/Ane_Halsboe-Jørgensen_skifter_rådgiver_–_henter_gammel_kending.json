{
    "version": "1.0",
    "document": {
        "id": "https://www_berlingske_dk/politik/ane-halsboe-joergensen-skifter-raadgiver-henter-gammel-kending",
        "title": "Ane Halsboe-Jørgensen skifter rådgiver – henter gammel kending",
        "content": "»Når man først er blevet bidt af politik, er det svært at lægge den verden helt fra sig«. Sådan lyder det i et opslag påLinkedInfra den nye særlig rådgiver for beskæftigelsesministeren, David Tarp. Og der er ikke tale om hvem som helst, men derimod en gammel kending. Ikke i Beskæftigelsesministeriet, men for beskæftigelsesminister Ane Halsboe-Jørgensen (S). De to har nemlig arbejdet sammen tidligere, mens hun har været minister i to forskellige ministerier. Begge gange var han ministerens særlige rådgiver. Både da hun var kultur- og kirkeminister fra 2021 til 2022, og da hun før det var uddannelses- og forskningsminister fra 2019 til 2021. »Jeg vil ikke sige så meget andet, end at jeg kan mærke i maven, at det er den helt rigtige beslutning,« skriver 40-årige Tarp på LinkedIn. Han forlader dermed jobbet som public affair-chef i Netcompany, hvor han har været siden januar 2023. »Det betyder også et punktum for en ekstrem lærerig tid hos Netcompany. Det er noget helt særligt at arbejde for en virksomhed, der er ledet af de personer, der også grundlagde den.« »Man møder en drivkraft og personlig dedikation – i medgang og i modgang, som jeg før kun har oplevet i politik,« fortsætter David Tarp i sit opslag. I enpressemeddelelsefra Beskæftigelsesministeriet lyder det, at David Tarp som særlig rådgiver skal »yde faglig og politisk rådgivning af ministeren«. Her fremgår det også, at han tiltræder det nye job 11. september, hvor det samtidig betyder et farvel til Jens Dissing Munk de Klauman, som har været særlig rådgiver siden 2023. Han stopper efter »gensidig aftale med ministeriet«, skriver han i etopslagpå LinkedIn. »Vi har plukket de frugter på træet, som vi sammen kunne nå,« skriver Jens Dissing Munk de Klauman, der også tidligere har været pressechef for blandt andet Socialdemokratiet. ",
        "metadata": {
            "source": "https://www.berlingske.dk/politik/ane-halsboe-joergensen-skifter-raadgiver-henter-gammel-kending",
            "image_url": "https://berlingske.bmcdn.dk/media/cache/resolve/image_x_large/image/183/1831606/24783384-beskftigelsesminister-ane-halsboe-jrgensen-s-h.jpg",
            "publication_time": "Fredag d. 30. august 2024, kl. 20.49",
            "author": "Emilie Utzon Carlsen",
            "related_links": [],
            "attachments": []
        }
    }
}