{
    "version": "1.0",
    "document": {
        "id": "https://www_berlingske_dk/kommentatorer/adam-holm-groenland-er-tabt-for-danmark-og-godt-det-samme",
        "title": "Adam Holm: Grønland er tabt for Danmark. Og godt det samme",
        "content": "Hånden på hjertet, hvad skal vi egentlig med Grønland? Hvorfor er så mange danske politikere og meningsdannere så opbragte ved udsigten til det potentielle tab af det enorme land mod nord? Jovist, Donald Trumps grovkornede bemærkninger er fornærmende og forbitrende. Og visse grønlandske politikeres påstande om »folkemord« er utålelige og usande. Men det kan alligevel undre, at snakken om grønlandsk selvstændighed udløser en eksistentiel undergangsstemning herhjemme. Vi himler op om tab af historie, socialpolitisk kaos og geopolitikkens nødvendighed. I den danske selvforståelse er vi uundværlige for Grønlands ve og vel i al tænkelig fremtid. For nylig skrev den tidligere socialdemokratiske folketingsmand og erhvervsminister,Henrik Sass Larsen, i Jyllands-Posten, at Grønland »er og forbliver en del af det danske rige«. Uden et samarbejde med den danske stat er grønlændernes kultur og sprog dømt til forfald. Sass Larsens tidligere parlamentariske kollega,Joachim B. Olsen, anslår en lignende betragtning i B.T. »Grønland er alle pengene værd for Danmark,« skriver han og minder i samme forbindelse om, at de to befolkninger er gift ind i hinanden. Med andre ord, vi er familie. »Til høflig påmindelse: Den danske krone regerede i flere end 400 år over både Norge, Skåne, Halland og Blekinge,« skriver Adam Holm.Fold sammenLæs mereFoto: Sarah Meyssonnier/Reuters/Ritzau Scanpix. Men er det virkelig tilfældet? Hvor mange danskere kan mon på stående fod opremse de fem største byer i Grønland med deres lokale stednavne? Hvem kan erindre de sidste tre landsformænd? Hvem kender mere end én grønlandsk forfatter? Hvem ved hvor mange forskellige sprog, der tales i Grønland? Og hvor mange har mon selv besøgt landet og gjort sig erfaringer med den afsides bygdekultur og den barske natur? Det korrekte svar: et forsvindende fåtal. De fleste af os har en begrænset viden om det land, vi pludselig synes vældig optaget af. Kan nogen mon huske i folkeskolen eller i gymnasiet at have haft timer i grønlandsk historie og litteratur? Har nogen prøvet kræfter med sproget? Næppe. Vi insisterer på historien som vores kronvidne og henviser til at Grønland og Danmark har hørt sammen i 300 år i det lønlige håb at det éngang for alle vil lægge låg på snakken om skilsmisse. Til høflig påmindelse: Den danske krone regerede i flere end 400 år over både Norge, Skåne, Halland og Blekinge. »De knap seks milliarder kroner i bloktilskud og øvrige ydelser, som årligt tilfalder det grønlandske selvstyrestyre, kunne i stedet anvendes på at styrke det danske luft- og territorialforsvar,« skriver Adam Holm.Fold sammenLæs mereFoto: Sarah Meyssonnier/Reuters/Ritzau Scanpix. Danmarks vigtigste katedral lå i Lund og vores største maritime helt var født i Trondhjem. Og Hans Egede, præsten, der i 1721 blev anledningen til det fornyede danske krav på Grønland, stammede ligeledes fra Norge. Vi har for længst tabt disse besiddelser samt Slesvig, Holsten og Lauenburg, Island, Trankebar, De Vestindiske Øer og Guldkysten. Jovist, der består et langstrakt menneskeligt og kulturelt bånd mellem Grønland og Danmark, men det samme er tilfældet for de menneskelige og kulturelle bånd mellem for eksempel Danmark og Norge. Vi kan ikke spilde tiden med sentimentale afvigelser, men må belave os på at historiens hjul kværner videre: Kaallit Nunaat, »Menneskenes land«, vil i en overskuelig fremtid opnå anerkendelse af FN som en fuldgyldig suveræn medlemsstat. Det danske skrækscenario er, at de dårligst stillede grønlændere vil synke ned i et bundløst morads uden tilstedeværelsen af dansk bistand. Men hvorfor ikke have tillid til at et frit og selvrådende Grønland formår at løfte byrderne og indrette samfundet efter grønlandske normer og værdier? De er måske ikke i overensstemmelse med danske principper, men vores lande og kulturer er og bliver markant forskellige. »Hvorfor ikke have tillid til at et frit og selvrådende Grønland formår at løfte byrderne og indrette samfundet efter grønlandske normer og værdier?« spøger Adam Holm.Fold sammenLæs mereFoto: Sarah Meyssonnier/Reuters/Ritzau Scanpix. Hvis grønlænderne udvikler turismen og får udvundet en række af de sjældne jordarter og øvrige mineraler, som undergrunden er spækket af, er det muligt at de økonomiske hjul vil spinde til almenhedens gavn. Jamen, Arktis og geopolitikken! Vi skal da sidde med i Arktisk Råd og øve indflydelse på den alarmerende sikkerhedsmæssige situation! Hvorfor egentlig? Enhver lovgiver på Christiansborg må uvægerligt spørge sig selv: Hvordan styrker den danske tilstedeværelse i Arktis det danske samfund? Får vi en bedre sundheds- og uddannelsessektor af at stoppe russiske og kinesiske skibe i Ishavet? Og hvorfor skal vi strække os i det uendelige for amerikanerne, der flittigt tilkendegiver deres ringeagt for os som allierede? De knap seks milliarder kroner i bloktilskud og øvrige ydelser, som årligt tilfalder det grønlandske selvstyrestyre, kunne i stedet anvendes på at styrke det danske luft- og territorialforsvar. Og måske bringe os i samklang med det vi grundlæggende er; ikke en nordatlantisk gigant, der engang annekterede et vildt fremmed land, men en nordeuropæisk småstat, som omsider har fundet sit rette niveau. Adam Holm er journalist og forfatter ",
        "metadata": {
            "source": "https://www.berlingske.dk/kommentatorer/adam-holm-groenland-er-tabt-for-danmark-og-godt-det-samme",
            "image_url": "https://berlingske.bmcdn.dk/media/cache/resolve/image_x_large_vertical/image/188/1888728/24888715-adam-holm---studievrt-historiker-og-anmelder.jpg",
            "publication_time": "Torsdag d. 13. februar 2025, kl. 07.22",
            "author": "Adam Holm",
            "related_links": [],
            "attachments": []
        }
    }
}