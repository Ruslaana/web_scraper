{
    "version": "1.0",
    "document": {
        "id": "https://www_berlingske_dk/samfund/dansk-aktivist-idoemt-faengselsstraf-i-bahrain",
        "title": "Dansk aktivist idømt fængselsstraf i Bahrain",
        "content": "Dansk-bahrainske Maryam al-Khawaja er blevet idømt et års fængsel in absentia for politivold i Bahrain. Det oplyser et statsejet nyhedsbureau ifølge Reuters. I august blev hun tilbageholdt i Bahrain på baggrund af anklager om ulovligt ophold, overfald på to politibetjente og fornærmelser mod kongen. Siden blev Maryam al-Khawaja løsladt mod kaution. Det statsejede nyhedsbureau skriver intet om, hvorvidt hun stadig er anklaget for ulovligt ophold og fornærmelser mod kongen. Maryam al-Khawaja dukkede aldrig op i retsbygningen, da hun mener, der er tale om en falsk anklage om politivold i Bahrains lufthavn. »Det er blevet helt tydeligt, at det ikke er muligt at få en retfærdig og uafhængig rettergang i Bahrains domstole, som de fungerer i dag,« skriver hun i en udtalelse. Maryam al-Khawaja er lillesøster til Zainab Al-Khawaja, der var aktivist under de omfattende protester i 2011 mod styret i Bahrain. Hun er datter af den livstidsfængslede aktivist Abdulhadi al-Khawaja. Bahrain har været plaget af uro siden 2011, da shiamuslimer mobiliserede store protester mod det sunnimuslimske styre. Shiamuslimerne føler sig marginaliseret, men det afvises af styret.",
        "metadata": {
            "source": "https://www.berlingske.dk/samfund/dansk-aktivist-idoemt-faengselsstraf-i-bahrain",
            "image_url": "https://berlingske.bmcdn.dk/media/cache/resolve/image_x_large/image/75/752838/7984332-bahrain-unrest-politics-rights-justice.jpg",
            "publication_time": "Mandag d. 01. december 2014, kl. 17.19",
            "author": null,
            "related_links": [],
            "attachments": []
        }
    }
}