{
    "version": "1.0",
    "document": {
        "id": "https://www_berlingske_dk/synspunkter/fire-millioner-ukrainere-doede-af-sult-nu-skal-holodomor-anerkendes",
        "title": "Fire millioner ukrainere døde af sult – nu skal Holodomor anerkendes som folkedrab",
        "content": "Danmark står last og brast med Ukraine i landets frihedskamp mod Rusland. Det er Venstre stolt af og ukrainerne taknemmelige for. Danmarks fulde opbakning er fortsat bydende nødvendig. De rædsler, det ukrainske folk har været udsat for i over halvandet år, findes der ikke ord for. Putins invasion har foreløbig kostet tusinder af ukrainske soldater og mere end 500 ukrainske børn livet. Vi skal gøre alt, hvad vi kan, for at dette bliver det sidste russiske overgreb på den ukrainske befolkning. Der går en blodrød tråd gennem historien mellem Rusland og Ukraine. Gang på gang har Rusland med vold og undertrykkelse behandlet Ukraine som en koloni, der skulle underkaste sig Kremls styre. Ikke mindst under Sovjet-tiden, hvor Stalin udsatte Ukraine for en af verdenshistoriens værste uhyrligheder, sultkatastrofen Holodomor. Venstre ønsker, at Danmark langt om længe skal anerkende Holodomor for det, det er: Et folkedrab. Ordet »Holodomor« betyder løst oversat »sult-udryddelse, « som var det, Ukraine blev udsat for af Stalin i 1932-1933. Da krisen var værst,døde 28.000 ukrainere om dagen. Tragedien udsprang af den tvangskollektivisering af landbruget, som blev igangsat i 1928 i Sovjetunionen. Dét faldt ikke i god jord hos den ukrainske landbefolkning, der igangsatte op mod4.000 protester. Mange ukrainske bønder nægtede at føje sig for Kremls linje, båret oppe af en stærk nationalfølelse. Ondt blev kun værre, da hungersnød ramte Sovjetunionen i starten af 1930erne, mens Stalin fastsatte urimeligt høje krav til, hvor meget korn ukrainske bønner skulle aflevere til staten. De landsbyer, der misligholdt kvoten, blev omringet af russiske soldater, der både forhindrede forsyninger i at komme ind og fratog dem muligheden for at flygte efter mad. For mange blev det en kollektiv dødsstraf. Desperationen tvang ukrainerne ud i barbari. Da der ikke var flere rotter, hunde, bark og græs, tyede flere til kannibalisme i de udsultede landsbyer i kampen for at overleve. I dag vurderes det, atHolodomor kostede knapt fire millioner menneskeliv.Ifølge de nyeste videnskabelige undersøgelser kan dette tal dog meget vel være højere. Mange historikere er enige om, at Holodomor er et folkedrab.Polsk-amerikanske Anne Applebaum, Pullitzter-vindende historikerog forfatter til en prisbelønnet bog om Holodomor, er ikke i tvivl: Hungersnøden i Ukraine blev aktivt og bevidst forværret af Stalin, fordi han frygtede et ukrainsk oprør mod Sovjet-styret. Han udnyttede krisen til specifikt at slå hårdt ned ikke kun på ukrainerne selv, men også deres sprog og kulturinstitutioner. I Ukraine er det ulovligt at fornægte, at Holodomor fandt sted, ligesom det i Tyskland er ulovligt at benægte Holocaust. Ukrainerne betegner Holodomor som et folkedrab og opfordrer andre lande til det samme. I solidaritet med Ukraine og af respekt for ofrene og deres familier foreslår Venstre, at Danmark også anerkender Holodomor som et folkedrab. Det gør i forvejenEuropa-Parlamentet og hovedparten af vores allierede i NATO, for eksempel Belgien, Frankrig, Tyskland, Island, Italien, Holland, Portugal og mange flere. Ukraine kan kun bakke op om Venstres forslag. For vi skal lære af historien. Og vi skal fordømme og udstille Ruslands løgnagtige udlægning af den. Mindet om de millioner af døde og ufødte ukrainere må aldrig forsvinde. Dét siger alt om, hvorfor det er vigtigt, at vi i Danmark trodser Russerne ved at følge trop. Dengang som nu angriber Rusland civile ukrainere, og blandt de rædsomme paralleller til Holodomor er Ruslands ødelæggelse af ukrainsk landbrugsjord medlandminer. Når vi understreger lighederne mellem folkedrabet Holodomor og krigen i dag, ønsker vi at signalere over for resten af verden, at den angrebskrig, Rusland fører nu, er et ekko af en svunden tid. En tid, hvor stormagterne kunne slippe afsted med et sådant angreb på civilbefolkninger. En tid, hvor mindre stater som Danmark, Ukraine og mange flere aldrig kunne føle sig helt sikre. Vi ønsker at minde de lande, der endnu ikke bakker fuldtonet op om Ukraine, om at krigen er et brud på den regelbaserede verdensorden – og at den er værd at kæmpe for. Jo stærkere den regelbaserede verdensorden står, jo mindre er risikoen for, at grusomheder som Holodomor gentager sig. Derfor bør vi kæmpe sammen for vores fælles europæiske værdier og fortælle sandheden om den trussel, som regimer, der krænker menneskerettigheder og vores frihed, udgør. Michael Aastrup Jensen er udenrigsordfører og formand for Det Udenrigspolitiske Nævn for Venstre, og Mykhailo Vydoinyk er Ukraines ambassadør i Danmark ",
        "metadata": {
            "source": "https://www.berlingske.dk/synspunkter/fire-millioner-ukrainere-doede-af-sult-nu-skal-holodomor-anerkendes",
            "image_url": "https://berlingske.bmcdn.dk/media/cache/resolve/image_x_large/image/172/1721845/24539487-files-in-this-file-photo-taken-on-november-26-2.jpg",
            "publication_time": "Torsdag d. 05. oktober 2023, kl. 21.39",
            "author": null,
            "related_links": [],
            "attachments": []
        }
    }
}