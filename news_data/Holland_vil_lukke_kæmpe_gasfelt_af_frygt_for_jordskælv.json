{
    "version": "1.0",
    "document": {
        "id": "https://www_berlingske_dk/virksomheder/holland-vil-lukke-kaempe-gasfelt-af-frygt-for-jordskaelv",
        "title": "Holland vil lukke kæmpe gasfelt af frygt for jordskælv",
        "content": "Holland vil lukke Europas største gasfelt af frygt for, at et jordskælv vil ramme den nærliggende storby. Gasfeltet, der har været i drift siden 1963, ligger tæt på Groningen med lige over 200.000 indbyggere langs den hollandskenordkyst op mod Danmark. Hans Vijlbrief, som er statssekretær for minedrift under det hollandske økonomi- og klimaministerium, ville ifølge den britiske finansavis Financial Times oprindelig have lukket gasfeltet 1. oktober. Men energikrisen i Europa har fået regeringen til at åbne en lem for, at driften vil kunne fortsætte frem til oktober 2024,hvis der skulle blive mangel på gas i Europaefter vinteren. De årlige leverancer er dog blevet skruet ned til 2,8 milliarder kubikmeter, hvilket er minimum for, hvad der kræves for at holde pumperne kørende. Hvis produktionen når op over fem milliarder kubikmeter, udløser det øget risiko for jordskælv. Da gasfeltet ved Groningen havde sin storhedstid for et årti siden, blev der pumpet mere end 50 milliarder kubikmeter op. Den hollandske regering beskriver situationen som »meget farlig«. Siden 1980erne har der været op mod 100 jordskælv om året i området. Det voldsomste var oppe på en styrke på 3,6 på Richter-skalaen. I alt har der gennem årene været 160.000 skadesager på ejendomme i området, og myndighederne har afsat 8,8 milliarder euro til erstatninger frem til 2028. »Vi vil ikke åbne for mere produktion på grund af sikkerheden. Det er politisk totalt ikkelevedygtigt, men bortset fra det agter jeg ikke at gøre det, fordi det betyder, at man øger risikoen for jordskælv, hvilket jeg ikke ønsker at være ansvarlig for,« siger Hans Vijlbrief til avisen. Ifølge ham er der et solidt flertal i det hollandske parlament for at lukke gasfeltet så hurtigt som muligt. »Det er meget, meget enkelt: Alle, som har kendskab til jordskælvsfaren, fortæller mig, at det virkelig er meget farligt at fortsætte med at producere dér. Jeg er helt overbevist om, at det er klogt at lukke det ned,« tilføjer Hans Vijlbrief. Tidligere harisær det nordvestlige Tyskland, der grænser op til Holland, været stærkt afhængige af gasleverancerne fra nabolandet, men i stort omfang er der skiftet til alternative energikilder. Holland har i årtier været en af Europas største leverandører af gas via feltet ud for Groningen, indtil produktionen blev skåret ned, da risikoen for jordskælv for et årti siden stod meget klar. ",
        "metadata": {
            "source": "https://www.berlingske.dk/virksomheder/holland-vil-lukke-kaempe-gasfelt-af-frygt-for-jordskaelv",
            "image_url": "https://berlingske.bmcdn.dk/media/cache/resolve/image_x_large_vertical/image/163/1638706/24325334-ukraine-crisisnetherlands-gas.jpg",
            "publication_time": "Mandag d. 23. januar 2023, kl. 13.05",
            "author": "Thomas Breinstrup",
            "related_links": [],
            "attachments": []
        }
    }
}