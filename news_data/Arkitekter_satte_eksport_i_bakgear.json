{
    "version": "1.0",
    "document": {
        "id": "https://www_berlingske_dk/virksomheder/arkitekter-satte-eksport-i-bakgear",
        "title": "Arkitekter satte eksport i bakgear",
        "content": "»Jubelscener er måske at overdrive, men arkitekterne er en kernesund branche. Det går godt, og der var fremgang på alle parametre.« Sådan lyder dommen over landets tegnestuer med godt 5.000 ansatte fra regnskabseksperten Ole Egholm fra Dansk Brancheanalyse, der følger blandt andre arkitekterne. En næsten tilsvarende melding kommer fra brancheforeningen Danske Arkitekter eller blot Danske Ark.  »Generelt går det godt i branchen. Vi dykkede voldsomt ved finanskrisen, men er stort set ved at være tilbage på samme aktivitetsniveau som før. Der er sket en professionalisering af driften mange steder,« siger arkitekt Pia Wiberg, som gennem flere år var formand for Danske Ark og netop har været midlertidig direktør, indtil tidligere parti-leder og minister Lene Espersen (K) overtog chefstolen i denne uge.  Berlingskes egen kortlægning, i en brancheanalyse med de 60 største tegnestuer, viser blandt andet disse tendenser for 2013: Den samlede omsætning har længe været hæmmet af, at det private byggeri er gået i dørken. Der bliver opført historisk få nye boliger på landsplan, og der er blevet meget længere mellem nyt erhvervsbyggeri. Samtidig betyder et trægt boligmarked, at der kun er få ombygninger, tilbygninger og større istandsættelser ude i parcelhus-Danmark. Pia Wiberg er ikke i tvivl om, at genrejsningen af branchen i høj grad kan tilskrives det offentlige.  Nok kaster de meget omtalte trafikprojekter mere af sig hos entreprenørerne end på tegnestuerne, men her har de mange sygehusbyggerier til gengæld givet gode og langvarige opgaver. Andre store offentlige opgaver har været udbygning af universiteter, energirenoveringer og skolebyggerier samt projekter i den politiske styrede almene boligsektor. »Sygehusene har udgjort en stor del af de mange offentlige opgaver, men de har toppet, og det begynder at klinge af nu,« siger Pia Wiberg. Derimod skruer kommuner og lokale forsyningsselskaber kraftigt op for investeringer i klimatilpasninger til gavn for især tegnestuer med landskabsarkitektur på menukortet.  Eksempelvis bliver pæne, plane parker gravet op, så nye, dybe grøfter og store skålformede udhulinger kan opsamle vand ved de næste skybrud. Siden finanskrisedykket har mange tegnestuer skærpet deres fokus, dels på selve på forretningen, så de styrer sager og timer mere effektivt, dels på deres specialer. »Før søgte nogen på alle typer opgaver, men nu er de fleste mere fokuserede på, hvad de går efter. Men ressourcerne på at deltage i konkurrencer, prækvalifikationer og udbud tynger fortsat branchen,« siger Pia Wiberg. Kort efter udbruddet af finanskrisen skar mange kraftigt ned i bemandingen, og i dag ligger beskæftigelsen fortsat en tand under niveauet op til 2008/2009. Ud over de mange offentlige projekter har udenlandske opgaver trukket godt, ikke mindst i det olierige Norge og i Sverige. Dog skrumpede den samlede udenlandske omsætning, altså eksport hjemmefra og omsætning i lokale datterselskaber, voldsomt i 2013 efter et lille fald året før. Hos Danske Ark forklarer seniorkonsulent Paul Jeppesen faldet med, at flere store norske opgaver, især med sygehuse, er ved at blive afsluttet. Han forventer, ud fra meldinger fra tegnestuerne, at eksportfaldet kun er midlertidigt. Store virksomheder som Henning Larsen Architects varsler da også, at de udenlandske aktiviteter vil vokse, og i USA har Bjarke Ingels-tegnestuen BIG vundet flere store og langvarige opgaver.  Kina er blevet et marked, hvor nogle tegnestuer formår at tilpasse sig lokale forhold og tilkæmper sig ordrer, der næsten altid er gigantiske i det folkerige og vækst-ivrige Riget i Midten. I Europa går det stadig trægt sydpå og i Storbritannien på grund af gæld og betragtelige offentlige underskud. Derfor er nærmarkederne stadig i fokus. Tyskland fylder efterhånden godt og er måske ved at få gang i de økonomiske kedler. I Sverige gik Socialdemokraterne, som dominerer den nye regering, til valg på massivt boligbyggeri, og i Norge skaber olien vedvarende vækst i både privat og offentlig byggeaktivitet. Så sent som i sidste uge hørte vi om nye arkitektsatsninger i fjeldriget, da tegnestuen Aart varslede et brohovede i Oslo.  ",
        "metadata": {
            "source": "https://www.berlingske.dk/virksomheder/arkitekter-satte-eksport-i-bakgear",
            "image_url": "https://berlingske.bmcdn.dk/media/cache/resolve/image_x_large/image/31/311763/7988630-03buscbsparkjpg.jpeg",
            "publication_time": "Tirsdag d. 02. december 2014, kl. 17.00",
            "author": "Nils-Ole Heggland",
            "related_links": [],
            "attachments": []
        }
    }
}