{
    "version": "1.0",
    "document": {
        "id": "https://www_berlingske_dk/virksomheder/franske-total-snupper-en-stoerre-del-af-nordsoeolien",
        "title": "Franske Total snupper en større del af Nordsøolien",
        "content": "Selskabet overtager således amerikanske Chevrons andel af Dansk Undergrunds Consortium, DUC, på 12 pct. Total købte i august sidste år Mærsks andel på 31,2 pct. af olie- og gasaktiviteterne i DUC for 7,45 milliarder dollar, og tidligere i år godkendte Energistyrelsen overdragelsen. Total kommer altså nu til at eje 43,2 pct. af DUC, mens Shell sidder på 36,8 pct. og den danske stat på 20 pct. via Nordsøfonden. »Den nye transaktion demonstrerer vores engagement i udviklingen af DUC og udvidelsen af Totals tilstedeværelse i Danmark,« skriver Michael Borrell, der er Senior Vice Precident for Totals aktiviteter i Nordsøen og Rusland, i en pressemeddelelse. DUC , der begyndte at producere olie i 1972, driver for øjeblikket 15 oliefelter i Nordsøen. Selskabet dækker 90 pct. af den danske olie- og gasproduktion. Sidste år lød den gennemsnitlige produktion på 182.000 tønder om dagen. I december 2017 blev partnerne enige om at fremtidssikre det store, nedslidte Tyra-felt. Reetableringen er planlagt til 2022, hvor det vigtige felt vil få en kapacitet på 60.000 tønder om dagen.",
        "metadata": {
            "source": "https://www.berlingske.dk/virksomheder/franske-total-snupper-en-stoerre-del-af-nordsoeolien",
            "image_url": "https://berlingske.bmcdn.dk/media/cache/resolve/image_x_large/image/100/1005650/22168760-regeringen-vil-give-mrsk-bedre-forhold.jpg",
            "publication_time": "Tirsdag d. 25. september 2018, kl. 16.22",
            "author": "Sonny Wichmann",
            "related_links": [],
            "attachments": []
        }
    }
}