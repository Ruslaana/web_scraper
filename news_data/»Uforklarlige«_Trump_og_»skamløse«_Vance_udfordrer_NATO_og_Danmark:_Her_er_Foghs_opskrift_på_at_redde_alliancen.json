{
    "version": "1.0",
    "document": {
        "id": "https://www_berlingske_dk/internationalt/uforklarlige-trump-og-skamloese-vance-udfordrer-nato-og-danmark-her",
        "title": "»Uforklarlige« Trump og »skamløse« Vance udfordrer NATO og Danmark: Her er Foghs opskrift på at redde alliancen",
        "content": "Trumps holdning til Grønland er »uforklarlig«. For USA har historisk tilsluttet sig en aftale, der giver Danmark suverænitet over hele Grønland. Og hvis Trump vil styrke forsvaret i Grønland, endog udvinde ressourcer, er det bare at gå i gang. »Amerikanerne løber en åben dør ind.« Sådan lyder et af hovedbudskaberne fra Danmarks tidligere statsminister og tidligere NATO-generalsekretær Anders Fogh Rasmussen, som Berlingske har mødt i Taiwans hovedstad, Taipei. Her er Anders Fogh Rasmussen på besøg i regi af sin rolle som stifter af organisationen Alliance of Democracies Foundation. Anders Fogh Rasmussen hæfter sig ved en gammel aftale mellem Danmark og USA, der blev indgået i forbindelse med salget af De dansk-vestindiske Øer. Den gav Danmark ret til suveræniteten over hele Grønland.Fold sammenLæs mereFoto: Foto: Alexander Sjöberg. Grafik: Kristian Stauning. Under sit besøg har han talt med øens præsident, Lai Ching-te, samt flere politiske spidser i forbindelse med et topmøde, det såkaldte Yushan-forum. Sidst Anders Fogh Rasmussen besøgte øen, fik det Kina til at rase. Hvad hans hovedbudskab er angående Taiwan, skal vi vende tilbage til i en anden artikel. For netop som Anders Fogh Rasmussen besøger øen, foregår en større diskussion om forhold noget tættere på hjemme: Debatten om NATO og om Grønland. I en ny melding mandag forlød det, at USAs præsident, Donald Trump, og Ruslands præsident, Vladimir Putin, skal tale sammen tirsdag. Her vil de tale om at opdele »aktiver«,siger Trump. Sideløbende har den amerikanske præsident sået ny tvivl om, hvor langt han vil gå for at »overtage« Grønland. Under et møde med den nuværende NATO-generalsekretær Mark Rutte i sidste uge vakte det derfor stor opsigt, da Trump blev spurgt af en journalist, om han ville overveje at »annektere« Grønland. Det ville Trump ikke afvise. Rutte afviste at blande sig, og det fik kritikerne til at rase. Foran Rutte sad lederen fra et NATO-land og truede indirekte et andet. Hvorfor sagde han ikke fra? Nu stempler Anders Fogh Rasmussen ind i debatten. Trump har gentaget, at han vil have USA til at overtage Grønland. »NATO har jo ingen redskaber til at håndtere den slags ting. Men altså, jeg vil gerne understrege, at jeg anser det for fuldstændigt urealistisk, at USA vil angribe Danmark eller Grønland,« siger Anders Fogh Rasmussen.Fold sammenLæs mereFoto: Yuri Gripas/EPA/Ritzau Scanpix. Ifølge Anders Fogh Rasmussen har både Trump og »i særdeleshed« vicepræsident Vance udtalt sig decideret »skamløst« om Danmark. Sideløbende har Trumps tilnærmelser til Ruslands præsident, Vladimir Putin, chokeret, og det har været medvirkende til at øge den danske befolknings mistillid til USA. Det har Berlingsketidligere beskrevet. Men derfra og til at aflyse alliancen med USA er der fortsat langt, mener Anders Fogh Rasmussen, der finder det »fuldstændigt urealistisk, at USA vil angribe Danmark eller Grønland«. »Danmark er bedre tjent med at være garanteret sikkerhedsmæssigt af USA end af europæiske allierede, som i en global sammenhæng kun er mellemstore såsom Frankrig, Storbritannien og Tyskland.« Optimist på Vestens vegne kan man derfor godt tillade sig at kalde Anders Fogh Rasmussen – med forbehold. For også han mener, at Trump handler på en måde, der kan skade de vestlige demokratier. Et eksempel er, hvordan USAs politiske aftaler med Danmark allerede giver rig mulighed for at opnå de ting, Trump og hans folk siger, at de vil med Grønland. USA kan altså bare byde ind, hvis de ønsker at sætte gang i udvindingen af mineraler eller øge den militære tilstedeværelse. »Vi kan gøre rigtig mange ting uden at afgive territorium,« siger Anders Fogh Rasmussen, der fortsætter: »Det giver jo en mistanke om, at der kun er én ting, der optager Trump, og det er territoriet.« »Det er uforklarligt, hvad Trump har gang i, og jeg er bange for, at den retorik, han bruger om Grønland, den kan inspirere Putin, Xi Jinping og andre geopolitiske gangstere.« Anders Fogh Rasmussen mener ikke, at Trump vil få succes med en såkaldt »omvendt Nixon«, et begreb, mange analytikere taler om, og som dækker over et muligt forsøg på at skille Rusland og Kina ad. De to stormagters forhold er for tæt. Anders Fogh Rasmussen frygter nu, at Trump kan inspirere de to ledere.Fold sammenLæs mereFoto: Maxim Shemetov/AP/Ritzau Scanpix. Men Anders Fogh Rasmussen tror fortsat på, at man kan samarbejde med USA. Det præger den tidligere statsministers syn på den nuværende debat om en ny sikkerhedsaftale mellem Danmark og USA, der er under behandling i Folketinget. Den skal blandt andet give USA adgang til at udstationere tropper på danske militærbaser. En undersøgelse foretaget af Verian for Berlingskevistesøndag, at 42 procent af de adspurgte danskere ønsker at »forkaste« aftalen. Det advarer Fogh Rasmussen kraftigt imod. Aftalen bør »selvfølgelig« underskrives fra dansk side, mener han. »Jeg tør slet ikke tænke på konsekvenserne, hvis de ikke gjorde det.« Samme holdning præger synet på forsvarsindkøb. Portugal vakte opsigt, da landet i sidste uge aflyste indkøb af F-35-kampfly fra amerikanerne. I stedet vil Portugal købe europæisk produceret udstyr. Den vej advarer Anders Fogh Rasmussen imod at gå. »Det der med en total afkobling teknologisk fra USA, det er et rent fatamorgana. Det er ren fantasi.« Adspurgt om Anders Fogh Rasmussen fortryder Danmarks helhjertede opbakning til USAs krige i Afghanistan og Irak er den tidligere statsminister ikke i tvivl. Nej, det fortryder han ikke. Men selv den mest standhaftige ven af USA ser i dag, at spillets regler har ændret sig. »Vi har alt for lang tid baseret os på en model, der ikke duer mere. En model, der bestod i billig energi fra Rusland, billige varer fra Kina og billig sikkerhed fra USA,« siger Anders Fogh Rasmussen, som mener, at Europa ikke længere kan regne med hjælp udelukkende fra USA. Der skal ske noget. Anders Fogh Rasmussen vurderer, at Europa køber i omegnen af 80 procent af sit militære isenkram i udlandet. En stor del kommer fra USA.Fold sammenLæs mereFoto: Alexander Sjöberg. Anders Fogh Rasmussen vil nu have de europæiske lande til at øge sin forsvarsproduktion og følge anbefalingernei den såkaldte Draghi-rapport sidste år. De peger på et behov for øget innovation, bedre konkurrenceregler og hurtigere beslutninger. Konkret mener Anders Fogh Rasmussen, at europæiske forsvarsvirksomheder i højere grad skal konsolideres. De skal være større og mere slagkraftige. Dertil kommet et konkret krav til NATOs medlemslande, som bør øge deres forsvarsudgifter til det dobbelte, når medlemslandene holder topmøde i juni. Danmarks nuværende statsminister, Mette Frederiksen, har flere gange talt om behovet for at øge forsvarsudgifterne. Her ses danske soldater træne i Oksbøl.Fold sammenLæs mereFoto: Asger Ladefoged. I dag ligger det på to procent af landenes bruttonationalprodukt, men det skal op på fire, siger Anders Fogh Rasmussen. Det bliver Mars Ruttes »vigtigste opgave som NATO-generalsekretær,« understreger han og foreslår, at stigningen kommer i etaper: Først skal kravet »øjeblikkeligt« øges til tre procent. »Efter et par år eller tre skal det nå fire procent«. Sker det, vil det være en succes, mener Anders Fogh Rasmussen, og det kunne dermed lyde, som om krisen er aflyst – og dog. For Anders Fogh Rasmussen advarer om, at vi må forstå, at vi bliver nødt til at oppe os. »Nu må vi klare os selv i Europa.« Han mener på den baggrund, at den franske premierminister, Emmanuel Macrons, antydning om, at Frankrigs atomvåben muligvis kan erstatte USAs atomparaply over Europa, er et velkomment tiltag. Frankrigs præsident, Emmanuel Macron, står styrket i et forsvarspolitisk presset Europa. Det er nemlig kun Frankrig og Storbritannien, der har atomvåben.Fold sammenLæs mereFoto: Ludovic Marin/AFP/Ritzau Scanpix. »Jeg vil understrege, at jeg tror stadigvæk, at den ultimative atomgaranti, den nukleare paraply, er NATO, det vil sige inklusive de amerikanske atomvåben,« siger Anders Fogh Rasmussen dog og tilføjer: »Men vi skal jo ikke glemme, at der er to europæiske lande, der har atomvåben, nemlig Frankrig og Storbritannien.« Anders Fogh Rasmussen mener nu, at det er »et skridt fremad«, at franskmændene er kommet på banen, særligt fordi de hidtil har holdt sig uden for samarbejdet i NATO om atomvåben. Anders Fogh Rasmussen mener nu, at det »ligger på den flade hånd« at lade de britiske og franske atomvåben indgå i en europæisk atomparaply. I debatten findes der dog mange, der er langtfra så positive i deres syn på fremtiden som Anders Fogh Rasmussen. Nogle går så langt, at de siger, at USA forråder Danmark. Spørgsmålet er om Danmarks tidligere statsminister, er enig i den vurdering? »Der er vi ikke endnu,« svarer han og fortsætter: »Men det er klart, at når vicepræsident Vance udtaler, at Danmark er en dårlig allieret, så kan vi ikke betragte det som en venlig retorik. Og når Trump ikke vil udelukke, at han vil tage Grønland med magt, så kan vi heller ikke betragte det som nogen venlig retorik. »Nu tror jeg ikke at USA, når det kommer til stykket, vil tage Grønland med magt.« Men hvad hvis USA, eller rettere sagt Trump, alligevel vælger at skride til en annektering. Hvad i alverden skal Europa og NATO så stille op? »Jamen vi er ikke der, og det er ren spekulativt, det vil jeg simpelthen ikke gå ind i.« Præsident Donald Trump og vicepræsident J.D. Vance har chokeret Europa igen og igen med udtalelser om, at Europas største fjende er Europa selv, og at Volodymyr Zelenskyj ikke har sagt nok tak.Fold sammenLæs mereFoto: Mystyslav Chernov/AP/Ritzau Scanpix. Foto: Alex Brandon, Grafik: Kristian StauningFold sammenLæs mere Men hvis du havde siddet der i stedet for Mark Rutte, havde du da grebet det an på samme måde? »Det vil jeg slet ikke gå ind i. Mark Rutte er selvfølgelig blevet lige så overrumplet som alle andre over, at sådan en sag bliver rejst.« Hvis nogen påstår, at NATO er død eller døden nær, hvad siger du så? »Sagen er jo den, at NATO i dag, hvis du kigger på forsvarsinvesteringer og tropper, der er udstationeret i grænseområderne mod den reelle trussel vi har, nemlig Rusland, så er NATO i dag stærkere, end NATO har været på noget tidligere tidspunkt. Så når nogen vil stille spørgsmålet om NATO er svækket, så er det mere politisk.« »Det, det nu gælder om, det er at øge forsvarsinvesteringerne inden for NATO, og jeg tror, det bliver besluttet på NATO-topmødet i juni, og det vil jo sende et ret klart signal til Trump fra de europæiske allierede om, at vi mener, at forsvaret af Europa er alvorligt.« »NATO har oplevet opture og nedture lige siden sin etablering i 1949. Det skal nok stå igennem.« Alexander Sjöberg er Berlingskes korrespondent i Asien",
        "metadata": {
            "source": "https://www.berlingske.dk/internationalt/uforklarlige-trump-og-skamloese-vance-udfordrer-nato-og-danmark-her",
            "image_url": null,
            "publication_time": "Mandag d. 17. marts 2025, kl. 19.34",
            "author": "Alexander Sjöberg",
            "related_links": [],
            "attachments": []
        }
    }
}