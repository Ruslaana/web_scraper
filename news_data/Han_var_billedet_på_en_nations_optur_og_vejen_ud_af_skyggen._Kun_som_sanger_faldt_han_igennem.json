{
    "version": "1.0",
    "document": {
        "id": "https://www_berlingske_dk/internationalt/han-var-billedet-paa-en-nations-optur-og-vejen-ud-af-skyggen-kun",
        "title": "Han var billedet på en nations optur og vejen ud af skyggen. Kun som sanger faldt han igennem",
        "content": "Han var den første. Han blev det vigtigste symbol på mange årtiers optur og genrejsning. Han var legemliggørelsen af miraklet. Og med sin »schlager« sang han sig på et tidspunkt ind foran The Beatles på hitlisten. Det var han så stolt over, siger Lykke Friis: »Du skal prøve at lytte til den sang. Det er så dårligt, så du ikke drømmer om det. Altså, det er er sådan, at man tænker, det kan du da ikke, men det blev altså et hit. Det er måske også, fordi alt hvad han rørte ved blev jo bare til guld. Selv en eller anden forfærdelig sang.« Den sang kommer vi tilbage til. Men det er noget andet, der har gjort Franz Beckenbauer til en helt unik person, der har haft et liv »parallelt med historiebogen«, som Lykke Friis beskriver det. Det er et enormt aftryk »der Kaiser« har sat på den tyske selvforståelse. De seneste dage har vist, at tyskerne har svært ved at få sagt farvel. Rækken af mindehøjtideligheder viser både Franz Beckenbauers betydning, og at det er svært at få taget endelig afsked med legenden. Her er det Bayerns ministerpræsident, Markus Söder, i selskab med dele af fodboldklubben Bayern Münchens ledelse.Fold sammenLæs mereFoto: Leonhard Simon/Reuters/Ritzau Scanpix. Hans liv har på næsten forunderlig vis afspejlet Tysklands »økonomiske mirakel« og den møjsommelige tilbagevenden til en plads i verden, fortæller den danske tysklandskender med etsærligt forholdtil tysk fodbold, storklubben Bayern München og det største ikon af dem alle. Nu er han død. Den 78-årige Franz Beckenbauer var gennem længere tid alvorligt syg og døde i sidste uge. Men selvom tyskerne vidste, at han ikke ville leve meget længere, har de seneste dage vist, at det endelige punktum er en monumental begivenhed syd for grænsen. Det fylder fortsat massivt i de tyske medier. Hver en sten i hans liv bliver vendt og kommenteret, selvom fortællingerne om »kejseren« i øjeblikket får konkurrence af den meget store tyske fascination over, at nabolandets dronning Margrethe har valgt at abdicere. »Han var med til at ændre synet på Tyskland,« siger Lykke Friis, der er direktør for Tænketanken Europa. Hun har selv mødt Franz Beckenbauer to gange. Første gang var i Kolding i 2007, hvor Lykke Friis skulle lede et møde, og hvor den tyske superstjerne var æresgæst til et tema om globalisering og ledelse, og hvor hun tænkte, at »hvad ved den mand om det«. Det var ikke et møde, der gik helt efter hendes planer, husker Lykke Friis. Uden held forsøgte hun at få Franz Beckenbauer til at tale tysk i stedet for hans engelske, der »altså ikke var super godt«. For at komme ind på temaet om ledelse spurgte hun, om en kvinde kan blive medlem af bestyrelsen i Bayern München. »Så var det jo så bare, at han kiggede på mig og sagde, nej, helt sikkert ikke, det vil virkelig være at gå for vidt.« Franz Beckenbauer i 1978 i New York sammen med sin daværende partner, Diana Sandman (nummer to fra højre). Ved hans anden side er moren, Antonie, og yderst til højre tanten Paula.Fold sammenLæs mereFoto: Werek/AP/Ritzau Scanpix. Da Lykke Friis senere til mødet hørte Franz Beckenbauer i samtale med den tidligere danske landstræner Sepp Piontek fik hun derimod fornemmelsen af karismaen: »Der kunne jeg mærke, at på tysk var han jo bare så meget mere fantastisk, end han var på engelsk.« Nogle få år senere sad hun til bords med Franz Beckenbauer til en sportsfejring i København, hvor Lykke Friis var blevet ligestillingsminister og igen spurgte ham, om kvinder kunne være i bestyrelsen. »Naturligvis,« svarede han med største selvfølge, »hvorfor da ikke det?« Fodboldstjernen havde selv en datter, og »hans udsyn var ændret, og han fulgte jo sådan set med tiden«, siger Lykke Friis. Franz Beckenbauers legendariskearrogancemærkede hun også, da hun prøvede at sige noget humoristisk om, at Danmark slog Tyskland i EM-finalen kun to år efter, at han i 1990 havde ført det tyske landshold til en VM-triumf. Han sagde bare noget i retning af, at »det kunne jeg da godt være glad for, hvis jeg havde lyst til det«, siger hun. Lykke Friis mødte Franz Beckenbauer ved en fodboldfejring i Cirkusbygningen i 2010. I midten ses Frits Ahlstrøm.Fold sammenLæs mereFoto: Jeppe Michael Jensen/Ritzau Scanpix. I en dokumentarudsendelse på ZDF, »Beckenbauer –Triumphe, Affärenund Skandale«, bliver Franz Beckenbauer præsenteret som en mand, der på samme tid viser vejen og suger indtryk til sig fra sine omgivelser, som gør, at han er i en form for samklang med Tyskland. Han blev set som »folkeaktie«, alle kunne nyde godt af. Dyrkelsen af ham var en investering i fremtiden, er en konklusion i dokumentaren. Den vurdering er Lykke Friis meget enig i: »Min hovedpointe er, at man faktisk kan forstå Tysklands efterkrigstid igennem Franz Beckenbauer.« Lykke Friis peger på, at han som »den første i verden« formåede at kommercialisere sin status som fodboldstjerne. Franz Beckenbauer optrådte i reklamer, og med sin første hustru Brigitte i en hovedrolle – han blev gift tre gange og fik fem børn – dyrkede de et for datiden usædvanligt fokus på deres image med personlige historier til pressen og dukkede op på den røde løber til klassisk musik i Bayreuth. Hun »skubbede Franz frem« til status af superstjerne, somBildbeskriver det i en artikel om fodboldstjernen og kvinderne. Flere skilsmisser og forskellige partnere gjorde ham ikke mindre populær i det ellers konservative og familieorienterede Vesttyskland. »Han var charmerende, og han var åben i forhold til mange andre. Dermed ændrede han nogle af de der fordomme og viste et moderne Tyskland,« siger Lykke Friis. Parret Brigitte og Franz Beckenbauer, der her ses som nygifte i 1966, har ry for at være de første, der for alvor dyrkede det image, som fodboldberømmelsen gav mulighed for. Parret adopterede et barn, som Franz Beckenbauer havde fået som teenager.Fold sammenLæs mereFoto: Georg Goebel/AP/Ritzau Scanpix. Franz Beckenbauer blev født i udkanten af München 11. september 1945. Det var »Stunde Null« så tæt på krigens slutning, at den enorme opmærksomhed, som han sugede til sig, naturligt blev en central del af den tyske efterkrigshistorie. På de mange beretninger om enhver tænkelig facet af det store ikons liv – inklusive bizarre sanghit – tilført stolthed over verdensberømmelsen kan man fornemme en uvirkelig følelse over, at manden, der har fulgt dem gennem hele den lange rejse ud af krigens skygge, nu er væk. Med sin opvisning af talent og vilje til succes viste han, at det var muligt at rejse sig igen efter rædslerne og foragten, som fulgte. Det begyndte allerede, da han som 21-årig vakte en måske uvillig beundring af en tysker ved slutrunden i Fodbold-VM i England i 1966, hvor finalen blev en historisk kamp mellem England og Vesttyskland. »Wembley-kampen var jo dybest set en genopførelse af verdenskrigen. Den bliver set igennem det prisme,« siger Lykke Friis. Fra fodboldkampen i London gik det fra stjernestund til stjernestund for Franz Beckenbauer. Imens bragte den økonomiske fremgang vesttyskerne frem til en ledende rolle i Europa. Sejren på hjemmebane ved verdensmesterskabet i 1974 med Franz Beckenbauer som altdominerende anfører cementerede hans rolle for den genfødte nationale stolthed. Det blev næsten en pointe i sig selv, at det vesttyske landshold undervejs kun tabte til Østtyskland. Lige efter Murens fald stod Franz Beckenbauer i spidsen for VM-triumfen i 1990. I 2006 var han forgrundsfiguren, der skaffede VM-slutrunden til Tyskland. Den succesfulde afvikling blev til »Sommermärchen« – et sommereventyr – hvor tyskerne følte sig accepteret i verden, og hvor det blev tilladt at »vise den der nationalfølelse« med tyske flag. Senere kom historierne om korruption og bestikkelse i forbindelse med Franz Beckenbauer og VM-slutrunden. Myten fik alvorligeskrammer. Franz Beckenbauer sammen med hustruen Heidi ved en fodboldkamp under EM-slutrunden i 2008.Fold sammenLæs mereFoto: Oliver Lang/AFP/Ritzau Scanpix. Kejserens charmerende selvsikkerhed smittede ikke længere af i samme grad. Sideløbende er den tyske økonomi løbet ind i problemer. Den politiskerådvildhedvokser næsten i takt med, at det tyske landshold taber og taber med det ene pinefulde nederlag efter det andet. »Det er et stort kaos, og nu står vi over for et EM i Tyskland, som selvfølgelig er en stor kontrast til 2006. Følelsen er, at havde vi dog bare stadig haft kejseren,« siger Lykke Friis. Efter kritikken og de dunkle historier er det efter hans død mere en stemning af »behandlede vi ham nu pænt nok«. Forbilledet med det sublime talent og den ubesværede elegance er væk. Kejseren er død, og det er svært at se, hvem der kan tage over, mens problemerne i Tyskland tårner sig op både på banen og uden for fodbolden. Franz Beckenbauers sang »Gute Freundekann niemand trennen« fra 1966 kan vi til gengæld nok godt undvære.",
        "metadata": {
            "source": "https://www.berlingske.dk/internationalt/han-var-billedet-paa-en-nations-optur-og-vejen-ud-af-skyggen-kun",
            "image_url": "https://berlingske.bmcdn.dk/media/cache/resolve/image_x_large_vertical/image/175/1753768/24613502-p-et-tidspunkt-hvor-fodboldspillere-fortsat-over.jpg",
            "publication_time": "Lørdag d. 13. januar 2024, kl. 22.00",
            "author": "Uffe Taudal",
            "related_links": [],
            "attachments": []
        }
    }
}