{
    "version": "1.0",
    "document": {
        "id": "https://www_berlingske_dk/hovedstaden/en-saerlig-skole-traekker-kobenhavnere-til-mon-ingen-test-lektier",
        "title": "En særlig skole trækker københavnere til Møn: Ingen test, lektier eller skældud",
        "content": "Liv bliver glad, da hun ser sine bladbeder. »Ih, hvor er de blevet flotte,« siger hun, inden hun piller et blad af og putter det i munden. »Mmm,« siger hun overbevisende. Hurtigt hopper hun en meter videre for at se til sit »insekthotel«, som består af en bunke jord. »Det er et luksushotel,« forsikrer Liv. For fire år siden flyttede hun med sin familie fra København til Møn for at begynde på en ny skole. Hun er ti år gammel, men Liv ved ikke, hvilken klasse hun går i. Det er ikke, fordi hun er glemsom, men på hendes nuværende skole er eleverne ikke delt op i klassetrin som i en almindelig folkeskole. Skolens elever får ingen lektier med hjem. De bliver ikke testet, får ikke karakterer og ingen skældud. I skolen spiser de vegetarisk eller vegansk, og de får allerede fri klokken 14.Fold sammenLæs mereFoto: Tobias Kobborg. Hun går på Skolen for Livet, som ligger uden for Stege på Møn. Skolen åbnede for fem år siden med 17 børn. Nu er elevtallet tredoblet. Skolen for Livets stigende popularitet er et udtryk for to overordnede tendenser i Danmark:Flere søger væk fra folkeskolenog sender i stedet deres børn i friskole eller privatskole.Og flere søger på ny fra by til landi jagten på det simple og langsomme liv. For nyligbeskrev Berlingske, hvordan det nordsjællandske økosamfund Torup har haft massiv medvind, fordi særligt københavnske børnefamilier i 30erne med høj uddannelse søger et socialt fællesskab med en »bæredygtig tilgang til natur og mennesker«. Det samme gør sig gældende på Skolen for Livet, hvor tilflytterne især kommer fra hovedstadsområdet. Friskolen lever op til ministeriets faglige kriterier, og hver morgen bliver børnene undervist i dansk eller matematik ud fra de samme lærebøger, som folkeskoler bruger. Men derudover er ikke meget, som vi kender det: Eleverne får ingen lektier med hjem. De bliver ikke testet, får ikke karakterer og ingen skældud. I skolen spiser de vegetarisk eller vegansk, og de får allerede fri klokken 14. Liv er specielt begejstret for de gode hindbær, hun kan finde i skolens have.Fold sammenLæs mereFoto: Tobias Kobborg. For Liv har det været en god forandring. Hun er gladere nu end på sin gamle skole, siger hun. Det bedste er, at hun kan gå rundt i sin køkkenhave eller bygge ting på »byggepladsen«, mens hun er i skole. »Før var jeg meget træt, når jeg kom hjem fra skole. Jeg havde ikke lyst til at lave noget,« siger Liv: »Det har jeg nu.« Skoleleder Kaspar Jørgensen kommer spænende ud af et klasselokale med to børn ilende efter sig. »Jeg er der om et øjeblik,« siger han forpustet. Han kommer retur og sender børnene tilbage til timen med favnen fuld af A4-papir. »I er gode, drenge!« råber han. Kaspar Jørgensen.Fold sammenLæs mereFoto: Tobias Kobborg. Sammen med sin kone, Tina Corneliussen, tog han initiativ til at oprette skolen for fem år siden. Den ligger i udkanten af Stege – »midt mellem by og land«, som han siger. Skolen råder over seks hektar jord, hvor man har eget landbrug og renser spildevand i et pileanlæg. Egentlig er der masser af skoler i nærområdet, men parret syntes alligevel, at der manglede noget. Skolen for Livet begyndte som et bæredygtigt og fællesskabsorienteret skoleeksperiment. Nu vil Kaspar Jørgensen ikke længere kalde det et »eksperiment«. »Det er et alternativ. Kommunen har været enormt positiv over for vores projekt, fordi skolen ikke er en konkurrent til de eksisterende skoler i området. I stedet har vi faktisk trukket flere familier til Møn, og bare én enkelt familie kan gøre underværker i en lille landsby,« siger 47-årige Kaspar Jørgensen. Sylvester, Knud og Jonatan udnytter skolens frokostpause.Fold sammenLæs mereFoto: Tobias Kobborg. Lokale investorer har lagt ti millioner i at oprette skolen, som nu har 51 elever. Mange af familierne er flyttet til Stege, udelukkende så deres børn kunne starte på skolen. En af dem er familien Strange, som flyttede til Møn for snart et år siden: 52-årige Henning Strange er jurist og arbejder nu i Vordingborg Kommune. For 15 år siden flyttede han sammen med sin kone ud af København for at oprette et økosamfund ved Ringsted. Deres børn begyndte sidenhen på en friskole i området, men skolen var ikke fri nok, og derfor tog familien skridtet videre og flyttede til Møn, så tiårige Isabel og syvårige Jonatan kunne starte på Skolen for Livet. Henning Strange med sine to børn, Isabel og Jonatan, der begge er elever på Skolen for Livet.Fold sammenLæs mereFoto: Tobias Kobborg. »Børnene trivedes ikke dårligt på deres gamle skole, men vi ville gerne give dem ekstra trivsel, så de for alvor syntes, det var fedt at gå i skole. Undervisningen på deres gamle skole var ret traditionel: De sad meget stille og brugte elektroniske medier både i timen og frikvartererne. Her får du både den grundtvigske tænkning, den praktiske læring, og så tilbringer de meget tid udenfor,« siger han. Tidligere havde Isabel og Jonatan svært ved at fortælle, hvad de havde lavet i løbet af en skoledag, men det har de ikke længere, siger Henning Strange. »Det er lettere for dem at sætte ord på deres skoledag nu, fordi ikke alting foregår oppe i deres hoveder. De har fået praktiske erfaringer og har lavet noget med deres kroppe. Det styrker mine børns selvværd, at der er kort fra ord til handling i undervisningen,« siger han. Syvårige Jonatan har snart gået på skolen i et år.Fold sammenLæs mereFoto: Tobias Kobborg. Har det været en overvejelse, at det måske bliver sværere for dine børn at indgå i en »almindelig« skole, når de er færdige med 9. klasse og måske skal starte på en ungdomsuddannelse? »Vores families hverdag er ikke meget anderledes end andres. Ud fra det, jeg ser i dag, tror jeg ikke, at det bliver et problem for vores børn. Skolen følger det faglige niveau i folkeskolen, men giver efter min opfattelse også børnene unikke rammer og udviklingsmuligheder« lyder det. I frikvarteret har Liv og hendes ven Halfdan fundet en død mus. De pakker den ind i et grønt blad og bærer den hen til dyrekirkegården. Ved hjælp af deres hænder og en lille træstump får de gravet et hul, som de placerer musen i. Liv og Halfdan er ved at begrave en død mus, Liv har fundet.Fold sammenLæs mereFoto: Tobias Kobborg. Det er ikke deres første møde med døden. Utallige dyr ligger allerede på kirkegården, fortæller Halfdan. Ifølge Kaspar Jørgensen tager Skolen for Livet udgangspunkt i virkeligheden: Børnene lærer at dyrke landbrug og at trække grøntsager op af jorden, fordi de skal spise dem til frokost. De taler engelsk, fordi der – under almindelige omstændigheder – er engelsktalende frivillige fra hele verden, som arbejder i landbruget. Modsat på mange folkeskoler sidder eleverne på Skolen for Livet ikke med deres telefoner i frikvarteret.Fold sammenLæs mereFoto: Tobias Kobborg. »Vi vil have en mere organisk skole, hvor vi ikke stiller de samme krav til hvert barn. Samfundet står over for nogle kolossale udfordringer – især på klima- og miljøområdet – og vi bliver nødt til at forsøge at finde løsninger, men det kan vi ikke, hvis vi tager udgangspunkt i et uddannelsessystem, der er født under den industrielle revolution,« siger skolelederen. På skolen mediterer lærerne sammen til lærermøderne. Det gør de blandt andet, så de kan forholde sig rolige og undgå at skælde børnene ud, hvis der opstår en presset situation. Skældud skaber dårlig stemning og går ud over alle børnene, lyder det. Skolen tester heller ikke eleverne, for karakterer er med til at skabe stress, mener Kaspar Jørgensen. Foto: Tobias Kobborg. »Folk sætter tit spørgsmålstegn ved, om vi har styr på børnenes læringsniveau, når vi ikke tester dem, men vi er jo sammen med dem hver eneste dag. Vi ser det med vores egne øjne. Det behøver vi ikke en test til at fortælle os,« lyder det. Men kan konkurrence ikke bidrage med noget positivt hos børn? »Jeg synes, det er sindssygt vigtigt, at børn lærer disciplin og fokus, men det skal komme fra en indre motivation – ikke på grund af ydre krav. Vi skal ikke alle den samme vej, og derfor er dele af vores uddannelsessystem forældet. Det er absurd i mine øjne, at det er blevet accepteret i hele verden. Tænk, at vi i Danmark laver PISA-undersøgelser for at konkurrere med Kina,« siger han. Hvis stort set hele verden har accepteret det traditionelle uddannelsessystem, mon ikke de så har fat i den lange ende? »Systemet er skabt i en helt anden tid. De udfordringer, vi har i dag, har verden aldrig stået i før. Vi står over for et paradigmeskift, hvor vi skal skabe et bæredygtigt samfund. Derfor bør vi også gentænke vores uddannelsessystem,« siger han og tilføjer: »Jeg siger ikke, at vi har fundet de vises sten, men vi prøver i hvert fald.« Halfdan og Liv.Fold sammenLæs mereFoto: Tobias Kobborg.",
        "metadata": {
            "source": "https://www.berlingske.dk/hovedstaden/en-saerlig-skole-traekker-kobenhavnere-til-mon-ingen-test-lektier",
            "image_url": "https://berlingske.bmcdn.dk/media/cache/resolve/image_x_large/image/134/1341858/23541797-skolen-for-livet.jpg",
            "publication_time": "Fredag d. 09. oktober 2020, kl. 13.30",
            "author": "Amalie Thieden",
            "related_links": [],
            "attachments": []
        }
    }
}