{
    "version": "1.0",
    "document": {
        "id": "https://www_berlingske_dk/kommentarer/social-kontrol-rammer-ogsaa-maend-se-bare-paa-muslimske-bryllupper",
        "title": "Social kontrol rammer også mænd – se bare på muslimske bryllupper, hvor mænd presses til at købe gaver for urimeligt høje beløb",
        "content": "I debatten om social kontrol hører vi ofte om, hvordan kvinder bliver begrænset af deres familier, ægtefæller eller det samfund, de er en del af. Og det er en vigtig samtale – ingen tvivl om det. Men der mangler en anden vinkel, som sjældent bliver talt om: Hvad med den sociale kontrol, som nogle kvinder selv udøver – bevidst eller ubevidst? Et eksempel er de økonomiske forventninger i ægteskabet. Hvis vi virkelig vil gøre op med social kontrol, må vi også turde kigge på de normer, kvinder selv medvirker til at fastholde. Er det ikke også en form for kontrol, når muslimskekvinder kræver en høj mahr(den islamiske brudegave), forventer at manden dækker alle udgifter – og samtidig fastholder retten til ikke selv at bidrage økonomisk? Hvorfor bliver det ikke opfattet som kontrol, blot fordi det er pakket ind i kultur eller tradition? Mahr er en religiøs pligt i islam, som manden skal give kvinden ved ægteskab. Det er ikke blot en gave, men en rettighed for kvinden, og ægteskabskontrakten anses ikke for gyldig uden den. Men i nogle miljøer er mahr blevet til et socialt krav, især når beløbet fastsættes urealistisk højt. I sådanne tilfælde handler det ikke længere om sociale forventninger og religion, men om status og kontrol, og konsekvenserne af denne forvrængning er tydelige i praksis. Nogle mænd føler sig presset til at betale store medgifter, sørge for bolig, mad, rejser og tøj – ikke fordi de nødvendigvis har midlerne, men fordi det forventes. De tør ikke sige fra, fordi de frygter at blive stemplet som nærige eller umandige. DR har blandt andet sat fokus på, hvordan muslimske mænd presses til at betale urimeligt høje beløb i forbindelse med ægteskab – ikke af kærlighed, men som følge af kulturelt pres. Det viser tydeligt, hvordan sociale forventninger kan udvikle sig til social kontrol – og hvordan det ikke kun rammer kvinder, men i høj grad også mænd. I visse miljøer kan mændene sågar risikere at blive mødt med betegnelsen »ʿayb« (عيب på arabisk), som betegner noget skamfuldt eller uacceptabelt. Men på grund af den sociale skam og frygt for stigmatisering vælger mange mænd ikke at stå åbent frem med deres oplevelser. Denne sociale mekanisme bidrager derfor til, at der findes relativt få åbne beretninger og systematiske undersøgelser om mænds udfordringer i denne sammenhæng. Samtidig ser vi en ubalance: Nogle kvinder ønsker økonomisk frihed og selvstændighed – hvilket er fuldt legitimt – men fastholder samtidig en forventning om, at manden skal tage hele det økonomiske ansvar. Derfor må vi være ærlige: Social kontrol er ikke kun noget, mænd udøver mod kvinder. Det kan også udøves af kvinder – mod mænd og mod hinanden. Gennem forventninger, kommentarer og dobbeltstandarder kan kvinder selv være med til at opretholde de normer, de ellers ønsker at bryde. Når man lever i et land som Danmark, hvor ligestilling, selvstændighed og økonomisk uafhængighed er grundlæggende værdier, giver det anledning til at sætte spørgsmålstegn ved visse ægteskabsforventninger, der importeres fra andre sammenhænge. I Danmark er ægteskabet i høj grad baseret på partnerskab og fælles ansvar – både økonomisk og praktisk. Derfor virker det modsigende, når nogle fastholder gamle traditioner, som i praksis modarbejder netop de frihedsrettigheder, mange ellers ønsker at nyde godt af i deres dagligdag her. Skal vi tage ligestilling alvorligt, kræver det også, at vi tilpasser vores kulturelle praksis til det samfund, vi er en del af. Ægte ligestilling og frihed begynder først, når vi tør kigge indad. Det kræver mod ikke kun at kræve sin frihed, men også at sætte spørgsmålstegn ved de strukturer og forventninger, man selv bidrager til. Hvis vi virkelig vil gøre op med social kontrol, skal vi turde tale om det hele billede – også de svære og selvkritiske sider. Jakar Mnla er farmaceutstuderende og pædagogmedhjælper ",
        "metadata": {
            "source": "https://www.berlingske.dk/kommentarer/social-kontrol-rammer-ogsaa-maend-se-bare-paa-muslimske-bryllupper",
            "image_url": "https://berlingske.bmcdn.dk/media/cache/resolve/image_x_large/image/191/1916276/24940721-bulgarian-pomak-bulgarian-speaking-muslims-bride.jpg",
            "publication_time": "Onsdag d. 30. april 2025, kl. 12.21",
            "author": null,
            "related_links": [],
            "attachments": []
        }
    }
}