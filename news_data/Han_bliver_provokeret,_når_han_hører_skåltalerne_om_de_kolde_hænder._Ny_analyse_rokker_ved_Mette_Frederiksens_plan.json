{
    "version": "1.0",
    "document": {
        "id": "https://www_berlingske_dk/politik/han-bliver-provokeret-naar-han-hoerer-skaaltalerne-om-de-kolde-haender-ny",
        "title": "Han bliver provokeret, når han hører skåltalerne om de kolde hænder. Ny analyse rokker ved Mette Frederiksens plan",
        "content": "Ejgil Haurum bliver faktisk en smule provokeret, når politikere i »skåltaler« taler om at skære i kommunernes brug af kolde hænder til fordel for de varme af slagsen. Han er forvaltningschef i Thisted Kommune og forvalter årligt et budget på rundt regnet en halv milliard kroner. En stor del går til indkøb af konsulenter med specialviden, og det er selvom der fra politisk hold i en årrække har været enighed om at skære i det offentliges brug af netop konsulenter. Ejgil Haurum er langtfra den eneste kommunale forvaltningschef, der prioriterer sit budget sådan. En ny rundspørge foretaget af Dansk Erhverv viser nemlig, at 91 procent af alle landets kommunale forvaltningschefer har købt ekstern privat rådgivning i forbindelse med opgaveløsning i kommunerne det seneste år. Og 93 procent af forvaltningscheferne forventer også at gøre brug af konsulenter i det kommende år. I Thisted er brugen af eksterne konsulenter for Ejgil Haurum et spørgsmål om kommunens overlevelse. »Vi kan ikke eksistere uden at benytte rådgivere i alle former,« siger han. »Vi har ikke mulighed for at have de ypperste specialister på alle fagområder siddende – det har vi simpelthen ikke opgaver nok til.« Det var ellers netop det modsatte, der var ambitionen, da Mette Frederiksen (S) i 2019 gik til valg på at skære markant i det offentliges brug af eksterne konsulenter. Statsminister Mette Frederiksen (S) turnerede i 2019 land og rige rundt med et budskab om at frigøre tre milliarder til borgernær velfærd.Fold sammenLæs mereFoto: Asger Ladefoged. Foran et publikum bestående af primært offentligt ansatte lovede den dengang kommende statsminister at spare hele tre milliarder kroner på det offentliges brug af konsulenter på tværs af både staten, regionerne og kommunerne. »Kernevelfærd kan for mig aldrig være projektarbejde og implementering. Kernevelfærd for mig er jer, der står ude på sygehusene. Det er jer, der arbejder med handicappede børn,«lød det dengang i 2019 fra Mette Frederiksen. Men det kan imidlertid ikke sættes så kategorisk op, mener de ude i kommunerne. Halvdelen af de i alt 227 adspurgte forvaltningschefer vurderer nemlig, at projekter må udskydes eller helt aflyses, hvis ikke de får deres behov for ekstern rådgivning dækket.  Ifølge Louise Riisgaard, der er branchedirektør i Dansk Erhverv, viser interesseorganisationens rundspørge med al tydelighed, at Socialdemokratiets valgløfte fra 2019 er langt fra virkeligheden. »Det, som blev omtalt konsulentstoppet, og som Socialdemokratiet i særdeleshed var bannerfører for, har aldrig givet mening for os. Tiden og den her undersøgelse viser med al tydelighed, at det ganske enkelt ikke giver mening, at regeringen på den måde vil vælge viden fra,« siger hun: »Virkeligheden er en anden.« Det ændrer imidlertid ikke på, at Mette Frederiksens valgløfte fra 2019 stadig består i SVM-regeringen anno 2025. Dog i en lidt anden form. Iregeringsgrundlaget fra december 2022er det således et erklæret mål for regeringen at »gennemføre den mest omfattende frisættelse af den offentlige sektor i velfærdssamfundets historie«. I det forgangne år blev den målsætning effektueret, da en bred skare af Folketingets partier blev enige om enældrereform,der blandt andet skal sikre mindre bureaukrati i ældreplejen og dermed mere tid til »kerneopgaven, omsorgen og plejen af de ældre«, som det hedder i aftalen. Det er blandt andet her på Hanstholm Havn i Thisted Kommune, at Ejgil Haurum har brug for ekspertviden til at stå for bygge- og anlægsprojekter.Fold sammenLæs mereFoto: Thomas Lekfeldt. Men det er ikke en aftale, man endnu har set resultatet af i Thisted Kommune, hvor Ejgil Haurum allerede har lagt budgettet for 2025. »Ude i kommunerne har vi meget fokus på, at så meget økonomi som overhovedet muligt skal ud til den daglige drift – ud til de såkaldte varme hænder. Men i dag er kravene blevet så voldsomme, at jeg ikke kan undgå andet, end at der også skal sidde nogen, som har en stor analytisk viden, fordi det er faktisk noget, jeg er blevet pålagt af Christiansborg,« siger Ejgil Haurum. Adspurgt hvorfor Thisted Kommune ikke fastansætter nogle af de specialiserede medarbejdere, som er så vigtige for kommunen, peger Ejgil Haurum på et konkret eksempel fra sin egen kommune, der har 274 kilometer vesterhavskyst. »Hvis du tager en ingeniør, som ved noget om kystmorfologi (læren om kysters udvikling,red.), så skal han eller hun jo sidde og arbejde med området dagligt for at blive ved med at være skarp.« »Og bare de programmer, som eksempelvis ingeniører bruger i dag, er blevet så rævedyre, at det har vi ikke råd til i en normal kommune på Thisteds størrelse,« siger Ejgil Haurum.  Forvaltningschefen får både sympati og forståelse fra professor i økonomistyring ved Aalborg Universitet Per Nikolaj Bukh. Heller ikke han mener, at det er realistisk, at kommunerne skærer markant i brugen af eksterne konsulenter. I stedet mener han, at man på Christiansborg burde rette sparekniven mod sig selv i den statslige administration. »I en kommune er man som forvaltningschef så tæt på den daglige drift, at man sidder og vurderer, om den enkelte krone skal bruges på konsulenter eller skolelærere. Den afvejning sidder du ikke med i et ministerium, fordi du ikke har nogen, der drifter velfærden,« siger Per Nikolaj Bukh. Ifølge ham er man i kommunerne i dag allerede pinligt bevidste om, at det koster på den borgernære velfærd, når man benytter sig af konsulenter. Finansminister Nicolai Wammen (S) har tidligere proklameret, at målsætningen om at spare tre milliarder kroner på det offentliges forbrug af eksterne konsulenter fortsat står ved magt i SVM-regeringen. Men i staten er man imidlertid ikke lykkedes med at rykke det store.Fold sammenLæs mereFoto: Søren Bidstrup. »Man er allerede i dag meget omhyggelig og sparsommelig i kommunerne, når man skal bruge penge på konsulenter,« siger Per Nikolaj Bukh. »Men man har ofte ikke medarbejdere, der kan løse opgaverne i stedet for konsulenterne. Så skal man simpelthen lade være med at løse opgaverne. Men de opgaver, man løser ved hjælp af konsulenter, er jo typisk en opgave, man faktisk har brug for at få løst.« Finansminister Nicolai Wammen har tidligere fortalt Berlingske, at ambitionen om at skære for hele tre milliarder kroner i det offentliges brug af konsulenter stadig står ved magt i SVM-regeringen. Berlingske har dog tidligere beskrevet, hvordan den ambition ikke er lykkedes i staten, hvor man har haftet nogenlunde stabilt udgiftsniveau til konsulenter siden 2017. Ligesom det er blevet afdækket, hvordan mindst etministerium bevidst har forsøgt at omgå de politisk vedtagne lofter over konsulentbrugi den statslige forvaltning. Berlingske ville gerne have spurgt finansministeren, hvad han tænkte om resultatet af den nye rundspørge fra Dansk Erhverv. Men han har ikke ønsket at stille op til interview eller svare på spørgsmål skriftligt. I stedet henviser han til Socialdemokratiets finansordfører, Benny Engelbrecht. Finansordfører i Socialdemokratiet Benny Engelbrecht forstår egentlig godt noget af den frustration, som Ejgil Haurum udtrykker.Fold sammenLæs mereFoto: Søren Bidstrup. Han indleder med at understrege, at regeringen lytter til kommunerne, når de siger, at de ikke bare kan skære i antallet af eksterne konsulenter. Og tilføjer desuden, at han godt forstår Ejgil Haurum, når han siger, at afbureaukratiseringen starter på Christiansborg. »Derfor har man indført det, der hedder det statslige arbejdsprogram, hvor man går ind og afskaffer regler og opgaver. Og samtidig har regeringen jo så taget sin egen medicin, fordi vi selv også afskaffer statsligt bureaukrati,« siger Benny Engelbrecht. Han tilføjer, at det ikke er et mål i sig selv at skære kommunernes brug af konsulenter helt ind til benet. »Vi skal helst undgå at bruge de her eksterne konsulenter, men hvis vi endelig skal gøre brug af dem, skal det være, fordi der er et særligt formål, der kræver det.« FAKTADansk Erhvervs rundspørgeDansk Erhverv har foretaget en spørgeskemaundersøgelse blandt 566 forvaltningschefer i 97 kommuner.227 forvaltningschefer fra 83 forskellige kommuner har deltaget i undersøgelsen.Dataindsamlingen er foretaget fra 16. maj 2024 til 26. juni 2024.Undersøgelsen har en svarprocent på 40 procent af forvaltningschefer og 86 procent af landets kommuner.Det resulterer i en maksimal usikkerhed på +/- 6,5 procentpoint.FOLD UD Dansk Erhverv har foretaget en spørgeskemaundersøgelse blandt 566 forvaltningschefer i 97 kommuner. 227 forvaltningschefer fra 83 forskellige kommuner har deltaget i undersøgelsen. Dataindsamlingen er foretaget fra 16. maj 2024 til 26. juni 2024. Undersøgelsen har en svarprocent på 40 procent af forvaltningschefer og 86 procent af landets kommuner. Det resulterer i en maksimal usikkerhed på +/- 6,5 procentpoint.",
        "metadata": {
            "source": "https://www.berlingske.dk/politik/han-bliver-provokeret-naar-han-hoerer-skaaltalerne-om-de-kolde-haender-ny",
            "image_url": null,
            "publication_time": "Mandag d. 06. januar 2025, kl. 17.55",
            "author": "Mads Hørkilde",
            "related_links": [],
            "attachments": []
        }
    }
}