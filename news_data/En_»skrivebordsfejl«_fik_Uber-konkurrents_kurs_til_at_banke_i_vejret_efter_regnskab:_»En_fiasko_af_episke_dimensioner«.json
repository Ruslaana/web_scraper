{
    "version": "1.0",
    "document": {
        "id": "https://www_berlingske_dk/virksomheder/en-skrivebordsfejl-fik-uber-konkurrents-kurs-til-at-banke-i-vejret",
        "title": "En »skrivebordsfejl« fik Uber-konkurrents kurs til at banke i vejret efter regnskab: »En fiasko af episke dimensioner«",
        "content": "Du kender nok følelsen. Måske har du sendt en vigtig e-mail for kort efter at finde ud af, at modtageren var den absolut forkerte. Eller at din besked på anden vis indeholdt en svedfremkaldende fejl. Følelsen af et pludseligt sug i mellemgulvet, som var man i frit fald. Den følelse – omend tusind gange stærkere – gik formentlig gennem topfolkene hos Lyft, den børsnoterede amerikanske samkørselstjeneste, tirsdag i denne uge. Selskabet, der er Ubers største konkurrent, fremlagde et nyt regnskab, der ifølge pressemeddelelsen var bedre end ventet. Meget bedre, faktisk, og aktien bankede op med 67 procent på børsen i New York. Der var bare et problem. Et stort et af slagsen. Lyfts administrerende direktør, David Risher, har understreget, at fejlen var alvorlig, men at der stadig var tale om et stærkt regnskab.Fold sammenLæs mereFoto: Michael Liedtke/AP/Ritzau Scanpix. Mindre end en time efter offentliggørelsen måtte selskabets finansdirektør, Erin Brewer, nemlig over for en række analytikere forklare, at der havde sneget sig et ciffer for meget ind i et nøgletal. Eller »en fiasko af episke dimensioner«, som analytikeren Dan Ives kalder det over forBloomberg. Faktisk har han i 25 år på Wall Street aldrig set noget lignende. På ét afgørende nøgletal – overskudsgraden – var selskabets forventninger til 2024 nemlig blevet meldt ud til at være ti gange bedre, end det faktisk var. I pressemeddelelsen skrev Lyft således først, at man forventede en vækst i overskudsgraden på 500 basispoint, hvilket svarer til fem procentpoint. Men den egentlige forventning var kun på 50 basispoint, altså en vækst på 0,5 procentpoint. Et nul for meget i pressemeddelelsen betød altså i runde tal en forskel i overskuddet på 630 millioner dollar – eller godt 4,4 milliarder kroner – skriverBusiness Insider. Lyfts topchef, David Risher, har over for Bloomberg Television taget ansvar for fejlen og kaldt det en »clerical error«. Altså en skrivebordsfejl. En menneskelig fejl. »Der er mange øjne på den pressemeddelelse, men i sidste ende er det mit ansvar,« siger han og understreger, at der bag fejlen stadig lå et godt regnskab.  Efter korrektionen faldt aktien med 20 procent og ligger nu cirka 35 procent højere, end før regnskabet blev offentliggjort. For det var trods alt et stærkt regnskab, bare ikke helt så stærkt. TilBloombergsiger Brad Foster, der er advokat med speciale i børsret, at hvis der har været tale om en fejl, som Lyft-ledelsen siger, er det ikke ulovligt. »Virkeligheden er, at mennesker begår fejl, og fejl er ikke børssvindel.« Erhvervsmediethar også skrevet en pudseløjerlig sidehistorie til Lyft-dramaet om en garvet aktiehaj ved navn Sinisa Sorgic, der endte med at tjene omkring 1.000 dollar på dagen ved at satse på et fald i Lyft-aktien efter den voldsomme stigning. Det gjorde han ved såkaldtshorting, hvor man låner en mængde aktier til én pris for at sælge dem og købe dem tilbage igen senere, når kursen er faldet. Når aktierne leveres tilbage, har man dermed tjent differencen. Lyft og Uber, der oplever fremgang og flere kunder til deres tjeneste, er i USAunder presfra både politikere og chauffører, som kræver bedre aflønning og arbejdsforhold. Det sker på grund af den såkaldte platformsmodel, hvor chaufførerne ikke betragtes som ansatte, men som selvstændige, der udfører en ydelse for selskabet mod betaling. Det samme principielle spørgsmål, der herhjemme har været på spil i sagen om madleveringstjenesten Wolts bude. I november sidste år indvilgede begge virksomheder i at betale New York-chauffører i alt 328 millioner dollar for at forhindre en række retssager, der havde til hensigt at afgøre, om chaufførerne juridisk kan klassificeres som ansatte og dermed få bedre vilkår. Utilfredse chauffører »strejkede« 14. februar i USA for at lægge pres på Uber og Lyft, som chaufførerne vil have til at give bedre løn og arbejdsvilkår. Her foran Ubers hovedkontor i Los Angeles.Fold sammenLæs mereFoto: Frederic J. Brown/AFP/Ritzau Scanpix.",
        "metadata": {
            "source": "https://www.berlingske.dk/virksomheder/en-skrivebordsfejl-fik-uber-konkurrents-kurs-til-at-banke-i-vejret",
            "image_url": "https://berlingske.bmcdn.dk/media/cache/resolve/image_x_large/image/176/1765107/24639003-p-brsen-i-new-york-oplevede-analytikere-og-inves.jpg",
            "publication_time": "Torsdag d. 15. februar 2024, kl. 14.41",
            "author": "Emil Bo Rask",
            "related_links": [],
            "attachments": []
        }
    }
}