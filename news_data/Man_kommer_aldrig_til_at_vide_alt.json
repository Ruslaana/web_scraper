{
    "version": "1.0",
    "document": {
        "id": "https://www_berlingske_dk/boganmeldelser/man-kommer-aldrig-til-at-vide-alt",
        "title": "Man kommer aldrig til at vide alt",
        "content": "Man kan have hemmeligheder liggende på sit sofabord. Man kan byde sig selv og sine gæster at bladre i dem. Man kan måske oven i købet være så heldig at fange en flig af et lukket rum, når det i Maria Wandels stemningsstærke og på flere måder stort anlagte grafiske coffee table-roman »Hemmeligheder alle vegne« åbner sig poetisk og magisk. Men man skal give sig tid og ikke lade sig narre af Maria Wandels tilsyneladende lettilgængelige og nogle gange lidt kantede streg. Ligesom man skal ikke forvente at blive indviet i alverdens fortroligheder eller fortrængninger. Det er snarere omvendt. For efter endt læsning er den opmærksomme læser/betragter blevet en lille smule mere bevidst om alle de mange fortolkninger, som en given hændelse eller et simpelt billede kan rumme. Alting er fuld af hemmeligheder, man kommer aldrig til at vide alt.  Bogen er lavet i samarbejde med tre forskellige forfattere fra hver sin generation: Per Aage Brandt, Christina Hesselholdt og Christel Wiinblad. Maria Wandel står for tuschtegninger med korte punchline-agtige kommentarer, mens de tre forfattere i hver deres tekst spejler billederne og dermed viser fortolkningsmangfoldigheden i såvel tegninger som alt muligt andet alle vegne. Touche on paperFold sammenLæs mere Med inspiration i Maria Wandels billedfrise har Per Aage Brandt skrevet en prolog i form af et dansende, drillende dejligt digt, hvor Mahler og Schopenhauer er med i et slags himmelparty, og hvor det er en hemmelighed, hvor »hun« (Maria Wandel, kvinden, elskerinden?) gemmer sig i poesien. Christel Wiinblads 11 korte prosatilstande i nervepirrende, hektisk poetisk staccato udgør den litterære hoveddel, og som sådan lægger den sig tættest til det grafiske oplæg. Christina Hesselholdt afslutter med en epilog af syv stykker inciterende prosa, der hver især dykker ned i udvalgte billeder for derigennem at hente gamle erindringer frem. Man kan med andre ord læse, se og sanse, hvordan tekst og billede i dette fine, udforskende og udfordrende kunstneriske sammenspil formår at flette sig ind og ud af hinanden, hvordan den ene del supplerer den anden, hvordan tekst fortolker billede, og billeder lægger sig ind i teksten. Og i den forbindelse er det således mindre interessant, om hemmelighederne afdækkes, eller om man som læser forstår alle bogens hen- og dobbelttydninger. Det er langt mere vedkommende og forunderligt, hvordan et billede kan åbne sig på en helt anden vis, end man selv og jo her beviseligt også andre har opdaget. I den erkendelse ligger også erkendelsen af, at hver enkelt hændelse i livet rummer lige så mange hemmeligheder, som der er fortolkninger, erindringer og opfattelser. Touche on paperFold sammenLæs mere »Hemmeligheder alle vegne« er en bog om længsel og lyst, savn og solnedgange, palmestrande og parforhold, ensomhed og elskov, tid og transformationer. Om at finde ind til kernen af noget, som måske er hemmeligheder, måske »bare« livet eller kærligheden eller én selv. På trods af enkelte lidt for renskurede og fashion-agtige tegninger, heraf især portrætter, er bogen en flot, fængslende og flerfacetteret udgivelse. En udstilling med bogens billeder kan ses i Foyeren i Kunsthal Charlottenborg til og med 1. marts. Tirsdag-søndag 11-17. Onsdag 11-20  Hvad:»Hemmeligheder alle vegne«Hvem:Forfattere: Per Aage Brandt, Christina Hesselholdt og Christel Wiinblad. Maria Wandel står for tuschtegninger.Sider: 160. Forlag: Artur/Turbine. Pris: 400 kr. CoverFold sammenLæs mere",
        "metadata": {
            "source": "https://www.berlingske.dk/boganmeldelser/man-kommer-aldrig-til-at-vide-alt",
            "image_url": "https://berlingske.bmcdn.dk/media/cache/resolve/image_x_large/image/13/139199/16453598-25bku1sektion-124208jpg.jpeg",
            "publication_time": "Fredag d. 24. februar 2017, kl. 16.00",
            "author": null,
            "related_links": [],
            "attachments": []
        }
    }
}