{
    "version": "1.0",
    "document": {
        "id": "https://www_berlingske_dk/kommentatorer/yaqoub-ali-hvert-eneste-aar-bliver-ramadanen-et-emne-der-faar-begge",
        "title": "Yaqoub Ali: Hvert eneste år bliver ramadanen et emne, der får begge fløje i kog. Og jeg sidder som en dansk, muslimsk borger og kan ikke andet end at ryste på hovedet",
        "content": "Inklusion er mere end et buzzword. Det er fundamentet for vores sameksistens og den lim, der holder vores samfund sammen. Men i dag oplever jeg en integrationsdebat, der er så polariseret, at det nærmest er umuligt at føre en nuanceret samtale. På begge fløje er fronterne trukket hårdt op, og i stedet for at lede efter løsninger bruger vi al for megen tid på at bekrige hinanden. Før vi overhovedet kan begynde at tale om sammenhold og inklusion, må vi stoppe den blødning, som polariseringen har skabt. Vi ser det hver dag. På den ene side har vi dem, der ser enhver debat om integration som en hetz mod minoriteter. På den anden side har vi dem, der mener, at enhver form for fokus på inklusion er et udtryk for naiv eftergivenhed. I dette klima bliver diskussionen om vores fælles fremtid reduceret til et råbekor, hvor ingen rigtig lytter. I stedet for en meningsfuld debat, hvor vi nærmer os hinanden, har vi fået en kampplads, hvor mistro og uvilje hersker. Vi bliver fanget i en cyklus, hvor misforståelser og fjendtlighed forhindrer os i at finde fælles fodslag. Bare se på samtalen om ramadanmåneden. Hvert eneste år bliver ramadanen et emne, der får begge fløje i kog. Og jeg sidder som en dansk, muslimsk borger og kan ikke andet end at ryste på hovedet. Jeg oplever samtalen som smålig. Med forsøg på at gribe enhver mulighed for at skabe endnu større afstand mellem os. Samtalen er uoprigtig. Der kommer ingen løsninger, og vi når aldrig til enighed. Tag for eksempel diskussionen om, atramadanmiddagen på Københavns Rådhusskulle være et problem. »Inklusion betyder ikke, at vi skal give køb på værdier som ytringsfrihed eller ligestilling. Tværtimod. Det betyder, at vi skaber et samfund, hvor alle kan se sig selv som en del af fællesskabet uden at skulle opgive deres identitet eller baggrund.« skriver Yaqoub Ali.Fold sammenLæs mereFoto: Nicoline Kjems-Krognos. Den er jo lige netop det, jeg kalder inklusion. Jeg kalder det sammenhold og mangfoldighed. Ramadan er en måned, hvor muslimer skal finde deres indre ro og styrke, og hvor man bliver mindet om, at der er noget større end ens eget ego og lyster. Det handler om disciplin og udholdenhed. At der så er individer, der misbruger ramadanmåneden til at udøve negativ social kontrol, er ikke selve ramadanens skyld. Det er ekstremistiske individer, der udnytter enhver mulighed til deres egen fordel. Men der er noget, der er større end vores ego. Det er vores sammenhold og fællesskab. Hvis vi fortsætter ad den vej, vi er på nu, risikerer vi at miste det, der gør Danmark til et stærkt og inkluderende samfund. Vejen frem kræver først og fremmest, at vi anerkender, at problemerne i integrationsdebatten ikke kan løses ved at dæmonisere den ene eller anden gruppe. Det handler om at skabe rum for samtale, hvor vi kan lytte og lære af hinanden. Det handler om at se mennesker, ikke kun holdninger. Jeg har som foredragsholder altid tilpasset mine taler efter, hvem publikum er. I sådan en rolle er det ikke mig, der er vigtig, men derimod de unge og de mennesker, der lytter. For mig handler det først og fremmest om at skabe et rum, hvor alle føler sig hørt, men også tør stille spørgsmål, som de ellers ikke ville stille. Sådan et rum kan jeg umuligt skabe, hvis jeg sætter mig selv og mine egne holdninger før publikum. Noget, jeg håber, vores politikere kan lære af. I er ikke vigtigere end vores sammenhold, og jeres politiske agendaer er ikke vigtigere end borgerne. Inklusion betyder ikke, at vi skal give køb på værdier som ytringsfrihed eller ligestilling. Tværtimod. Det betyder, at vi skaber et samfund, hvor alle kan se sig selv som en del af fællesskabet uden at skulle opgive deres identitet eller baggrund. Det betyder, at vi insisterer på, at der er plads til forskellighed – uden at denne forskellighed bliver en kilde til splittelse. At skabe et inkluderende samfund er ikke et ansvar, der kun ligger hos politikerne eller myndighederne – det er et fælles ansvar, vi alle deler. Vi kan ikke vente på, at nogen andre tager initiativet. Vi må hver især spørge os selv, hvad vi kan gøre for at fremme fællesskabets styrke. Hvis vi ønsker et stærkere samfund, må vi se ud over os selv. Vi må genopfinde vores fælles forståelse for, hvad det vil sige at være en del af Danmark. Vi må skabe plads til både frihed og fællesskab, for de to ting er ikke hinandens modsætninger – de er hinandens forudsætninger. Hver gang vi vælger dialog frem for konflikt, hver gang vi lytter i stedet for at dømme, og hver gang vi insisterer på at skabe plads til alle, styrker vi fællesskabet. Det kræver vedholdenhed og tålmodighed, men det er den eneste vej frem. Lad os vælge fællesskabet. Lad os vælge inklusion. Ikke som en politisk strategi, men som en nødvendighed for et stærkt og sammenhængende Danmark. For uden fællesskabet mister vi det, der gør os stærke. Yaqoub Ali er foredragsholder samt fhv. bandemedlem, tidligere islamist og leder af Kaldet til islam ",
        "metadata": {
            "source": "https://www.berlingske.dk/kommentatorer/yaqoub-ali-hvert-eneste-aar-bliver-ramadanen-et-emne-der-faar-begge",
            "image_url": "https://berlingske.bmcdn.dk/media/cache/resolve/image_x_large_vertical/image/189/1896452/24903612-yaqoub-ali.jpg",
            "publication_time": "Fredag d. 07. marts 2025, kl. 18.57",
            "author": "Yaqoub Ali",
            "related_links": [],
            "attachments": []
        }
    }
}