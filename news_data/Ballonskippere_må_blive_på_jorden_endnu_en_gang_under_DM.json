{
    "version": "1.0",
    "document": {
        "id": "https://www_berlingske_dk/danmark/ballonskippere-maa-blive-paa-jorden-endnu-en-gang-under-dm",
        "title": "Ballonskippere må blive på jorden endnu en gang under DM",
        "content": "Der er torsdag blevet aflyst endnu en flyvning ved danmarksmesterskabet i ballonflyvning. Det skyldes, at vejrforholdene er for dårlige, siger Susanne Geil, presseansvarlig for stævnet. »Vi har aflyst af sikkerhedsmæssige årsager. Vejret var simpelthen for ustabilt til at piloterne kunne komme op. Der var for kraftige vindstød til, at det ville være forsvarligt at flyve,« siger Susanne Geil. Den aflyste flyvning er den fjerde i rækken i mesterskabet, der afvikles fra tirsdag til lørdag på Nordfyn. Det efterlader fire planlagte flyveture. Mindst to af dem skal gennemføres, hvis der skal findes en danmarksmester. Folkene bag mesterskabet er dog fortsat optimistiske, siger Susanne Geil. Det skyldes ikke mindst en god vejrudsigt for fredag, hvor man regner med at kunne afvikle begge dagens planlagte flyvninger. En aftenflyvning torsdag er også på programmet. Både ballonskipperne og arrangørerne holder derfor øje med, hvordan vejret udvikler sig over dagen. »Der er ingen tvivl om, at hvis der er det mindste hul til det, vil piloterne gerne op at flyve. Det er jo, derfor de er her.« »Så de går og tripper og tager løbende målinger,« siger Susanne Geil. Mens ballonskipperne for nu må blive på jorden, fortsætter de andre aktiviteter på flyvepladsen i Hårslev efter planen. Man kan blandt andet bygge og male sin egen drage eller prøve en ballontur gennem VR-briller. På trods af det skuffende vejr har der indtil videre været stor opbakning til arrangementet, fortæller den presseansvarlige. »Vi er tilfredse, men vi ville selvfølgelig gerne have haft endnu flere gæster. Vi er jo godt klar over, at de kommer for at se ballonerne flyve. Så når man melder ud, at det er aflyst, så bliver det svært.« »Men i går gav vi for eksempel folk lov til at komme op i piloternes konkurrencekurve og snakke med piloterne. Det var rigtigt populært,« siger Susanne Geil. Den sidste af de resterende fire flyvninger skal efter planen afvikles lørdag. Konkurrencen går ud på at være bedst til præcisionsflyvninger, altså at komme tættest på et afgrænset mål. Varmluftsballonerne har ikke rat og flyver altid i vindens retning. Den kan variere i de forskellige luftlag. Man styrer ballonen op og ned ved at opvarme luften i ballonen. /ritzau/ ",
        "metadata": {
            "source": "https://www.berlingske.dk/danmark/ballonskippere-maa-blive-paa-jorden-endnu-en-gang-under-dm",
            "image_url": "https://berlingske.bmcdn.dk/media/cache/resolve/image_x_large_vertical/image/170/1703457/24496496-danmarksmesterskabet-i-ballonf.jpeg",
            "publication_time": "Torsdag d. 10. august 2023, kl. 15.08",
            "author": null,
            "related_links": [],
            "attachments": []
        }
    }
}