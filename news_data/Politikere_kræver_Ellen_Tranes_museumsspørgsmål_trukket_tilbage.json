{
    "version": "1.0",
    "document": {
        "id": "https://www_berlingske_dk/politik/politikere-kraever-ellen-tranes-museumsspoergsmaal-trukket-tilbage",
        "title": "Politikere kræver Ellen Tranes museumsspørgsmål trukket tilbage",
        "content": "Venstres politiske ordfører, Ellen Trane Nørby, bliver nu direkte opfordret fra både Socialdemokraterne og de radikale til at trække sine 696 spørgsmål om museumsstøtte tilbage. SF vil vide, hvad det koster skatteyderne at få de mange spørgsmål besvaret. Det skriver bt.dk. - Jeg vil opfordre Ellen Trane Nørby til at trække sine spørgsmål, da besvarelsen af de næsten 700 spørgsmål koster rigtig mange penge. Det er ikke en hensigtsmæssig måde at anvende skatteydernes penge på. Jeg har selv været interesseret i, at Museet for Religiøs Kunst får statsanerkendelse, men jeg respekterer naturligvis Kulturarvsstyrelsens faglige afgørelse, siger Mogens Jensen, der er kultur- og medieordfører hos Socialdemokraterne, til bt.dk.  Han mener de mange hundrede spørgsmål er chikane mod Kulturministeriet. - Det tenderer chikane mod Kulturministeriet og Kulturministeren og misbrug af Folketingets spørgemuligheder, når Ellen Trane Nørby stiller 696 spørgsmål til en sag, hvor hun er uenig i en afgørelse truffet af Kulturarvsstyrelsen. Også Jeppe Mikkelsen, der er retsordfører hos De Radikale, vil have hende til at trække spørgsmålene tilbage. - Man har som folketingsmedlem selvfølgelig ret til at stille spørgsmål og kontrollere regeringen. Men det der med at stille 700 spørgsmål til samme sag er bare ikke særlig konstruktivt. Man skal huske på, at det er skatteydernes penge, der bruges på at besvare spørgsmålene. Jeg synes faktisk bare, hun på en destruktiv besværliggør ministerens arbejde ved at stille så mange spørgsmål om samme emne, siger Jeppe Mikkelsen til bt.dk. Som BT tirsdag skriver, blev de mange spørgsmål stillet til Kulturministeriet tre uger efter, at Museet for Religiøs Kunst med Ellen Trane Nørbys mor i bestyrelsen, fik afslag på statsstøtte. SFs politiske ordfører, Jesper Petersen, har tirsdag spurgt kulturminister Uffe Elbæk (R), hvad det koster ministeriet at svare på Trane Nørbys mange spørgsmål. - Vil ministeren skønne over de direkte og indirekte omkostninger for ministeriet samt de involverede museer forbundet med besvarelsen af de af Ellen Trane Nørbys 696 spørgsmål til kulturministeren omtalt i BT tirsdag d. 9. oktober 2012?, lyder spørgsmålet.",
        "metadata": {
            "source": "https://www.berlingske.dk/politik/politikere-kraever-ellen-tranes-museumsspoergsmaal-trukket-tilbage",
            "image_url": "https://berlingske.bmcdn.dk/media/cache/resolve/image_x_large/image/60/600164/5693001-bningsdebat.jpg",
            "publication_time": "Tirsdag d. 09. oktober 2012, kl. 13.29",
            "author": null,
            "related_links": [],
            "attachments": []
        }
    }
}