{
    "version": "1.0",
    "document": {
        "id": "https://www_berlingske_dk/virksomheder/fragtselskab-investerer-en-milliard-kroner-i-koebenhavns-lufthavn",
        "title": "Fragtselskab investerer en milliard kroner i Københavns Lufthavn",
        "content": "Der er stor vækst i nethandlen i disse år. Derfor er det afgørende for kurertjenesten DHL Express at forbedre leveringstiden på pakker, og derfor vil det tyske selskab, som er en selvstændig afdeling af det tyske logistikselskab Deusche Post, bygge en stor pakketerminal i Københavns Lufthavn. Der er tale om det tyske fragtselskab DHL Express’ største investering i Norden nogensinde. Når pakketerminalen er klar til brug i 2023, vil det betyde, at danske pakker ikke længere skal forbi DHLshubsi Leipzig i Tyskland eller East Midlands i England. Det skriver DHLi en pressemeddelelse. FAKTAFakta: DHL ExpressDHL Express er verdens største kurertjeneste med FedEx og UPS som nummer to og tre.Selskabet indgår som en selvstændig afdeling i det tyske logistikselskab Deusche Post og har omkring 350.000 ansatte på verdensplan.Kurerfirmaet har en flåde på 260 fragtfly. Selskabets årlige omsætning overstiger 100 mia. kroner.FOLD UD DHL Express er verdens største kurertjeneste med FedEx og UPS som nummer to og tre. Selskabet indgår som en selvstændig afdeling i det tyske logistikselskab Deusche Post og har omkring 350.000 ansatte på verdensplan. Kurerfirmaet har en flåde på 260 fragtfly. Selskabets årlige omsætning overstiger 100 mia. kroner. »Vores internationale »hubber« er rygraden i vores globale netværk, der forbinder virksomheder fra alle brancher og private kunder og giver dem mulighed for at drage nytte af den løbende vækst i e-handel,« siger John Pearson, der er global CEO for DHL Express, i pressemeddelelsen. Her understreger han også, at selskabets investeringer i infrastruktur skal øge effektiviteten og forbedre leveringsevnen. Når den københavnske hub står færdig, vil den fylde 26.172 kvadratmeter svarende til godt seks fodboldbaner og vil kunne håndtere knapt 37.000 pakker i timen døgnet rundt. Da pakkerne ikke længere skal forbi Tyskland eller England, vil leveringstiden pr. pakke blive kortere. »Vi oplever en enorm vækst i nethandlen hen over grænserne. Derudover forbereder vi os til den fortsatte vækst hos vores kunder – blandt andet hos produktionsvirksomheder inden for farma og fashion,« siger Atli Einarsson, der er adm. direktør for DHL Express i Danmark, i pressemedelelsen. For Københavns Lufthavn er det afgørende, at faciliteterne for luftfragt er gode. Pakker og gods udgør nemlig en væsentlig del af omsætningen fra passagerflyvninger. Ifølge The International Air Transport Association (IATA) udgør fragt gennemsnitlig omkringni pct. af omsætningen på passagerflyvninger. Det er det dobbelte af omsætningen fra førsteklassespassagerer. På nogle ruter kan fragt udgøre helt op til 20 pct. af omsætningen. Københavns Lufthavn forventer derfor, at det vil gøre det lettere at tiltrække nye passagerruter, hvilket er lufthavnens kerneforretning, hvis kapaciteten af pakker og gods forøges. Københavns Lufthavns adm. direktør, Thomas Woldbye, er særdeles tilfreds med DHL Express’ beslutning om at placere sin nordiske hub i København. »Luftfragt er afgørende for at fastholde og udvikle Københavns Lufthavn som et vigtigt nordeuropæisk knudepunkt. En udvidelse, som den vi nu ser, har været et centralt mål i vores strategi,« siger direktøren i pressemeddelelsen. For et par år sidenåbnede FedEx en stor terminali Københavns Lufthavn, og sidste år annoncerede lufthavnen, at der vil blive investeret to mia. kroner i en»Airport Business Park« på 150,000 kvadratmeter, som særligt skal huse fragt- og logistikvirksomheder. I den forbindelse fremhævede København Lufthavns kommercielle direktør Peter Krogsgaard lufthavnens placering tæt på jernbanenet og motorvej som en væsentlig fordel. Københavns Lufthavn oplyser, at det er forventningen, at Airport Business Park vil understøtte ambitionen om at nå 40 mio. passagerer og åbne omkring 15 nye langdistanceruter i løbet af de næste 10-15 år. I 2018 rundede Københavns Lufthavn for første gang30 mio. passagerer, ligesom der blev åbnet tre nye langdistanceruter til Kina. »Vi kan se, at der er et stigende behov for at få skabt gode luftfragtsfaciliteter til at håndtere de stigende fragtmængder til og fra eksempelvis Kina. Samme behov har forbrugerne, der handler mere og mere på nettet,« siger Thomas Woldbye, som kalder aftalen med DHL en »virkelig god nyhed« for både Danmark og resten af regionen. Sidste år investerede Københavns Lufthavn omkring to mia. kroner i udbygningen af lufthavnen, og året før løb investeringerne op i halvanden mia. kroner. Lufthavnen forventer, at investeringerne vil løbe op i flere milliarder kroner.",
        "metadata": {
            "source": "https://www.berlingske.dk/virksomheder/fragtselskab-investerer-en-milliard-kroner-i-koebenhavns-lufthavn",
            "image_url": "https://berlingske.bmcdn.dk/media/cache/resolve/image_x_large/image/110/1106971/22587879-bahrain-airshow.jpg",
            "publication_time": "Torsdag d. 17. januar 2019, kl. 10.00",
            "author": "Matias Ludvig Littauer",
            "related_links": [],
            "attachments": []
        }
    }
}