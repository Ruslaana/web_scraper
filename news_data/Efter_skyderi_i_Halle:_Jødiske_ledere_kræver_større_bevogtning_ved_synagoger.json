{
    "version": "1.0",
    "document": {
        "id": "https://www_berlingske_dk/europa/efter-skyderi-i-halle-joediske-ledere-kraever-stoerre-bevogtning-ved",
        "title": "Efter skyderi i Halle: Jødiske ledere kræver større bevogtning ved synagoger",
        "content": "Onsdagens skyderi i den østtyske by Halle, der kostede to mennesker livet, kunne være undgået, hvis sikkerheden havde været større omkring synagogen, hvor det første angreb fandt sted. Det mener flere jødiske ledere. Gerningsmanden, der ifølge myndighederne er en 27-årig tysker tilknyttet det ekstreme højrefløjsmiljø, forsøgte uden held at trænge ind i synagogen, hvorefter han prøvede at skyde porten til en jødisk kirkegård åben. Kort efter blev han anholdt af politiet. Ifølge Josef Schuster, der er præsident for Centralrådet for de tyske jøder, er der normalt politifolk og vagter uden for de tyske synagoger, når menighederne er samlet - onsdag var det i forbindelse med den jødiske Yom Kippur-helligdag. Det er dog ikke tilfældet i delstaten Sachsen-Anhalt, hvor Halle ligger, siger han i et interview med radiostationen Deutschlandfunk. »Hvis politiet havde været stationeret uden for synagogen, så kunne denne mand være blevet afvæbnet, inden han kunne nå at angribe andre,« siger Josef Schuster til radiostationen Deutschlandfunk. Ronald Lauder, der er leder af den Jødiske Verdenskongres, siger tilDeutsche Welle, at det tyske samfund bør give jødiske institutioner den nødvendige grad af sikkerhed og arbejde med »handling frem for ord«, når det handler om trygheden i det jødiske samfund. Polititet har ikke nok ressourcer til både at bekæmpe terrorisme i gaderne og overvåge højreradikal ekstremisme, siger formanden for den tyske politiunion. På billedet ses sørgende uden foran synagogen i Halle, Sachsen-Anhalt.Fold sammenLæs mereFoto: FILIP SINGER/Ritzau Scanpix. Flere tyske politikere har krævet, at myndighederne skærper deres fokus på faren for højreradikale angreb. Det kommer i kølvandet påen række masseskyderier de seneste måneder. Sawsan Chebli fra det socialdemokratiske SPD siger, at onsdagens angreb klart viser nødvendigheden af at øge politibeskyttelsen af synagoger og det jødiske samfund i Tyskland. Det nuværende beskyttelsesniveau er ikke godt nok, mener hun. »Der er brug for mere beskyttelse. At det her skete i Tyskland, et land med sådan en historie, hvor vi dræbte seks millioner jøder, er forfærdeligt. Politiet kan ikke løse problemet med antisemitisme, men det kan gøre mere for at beskytte mod den,« siger hun til amerikanskeWall Street Journal. Formanden for den tyske politiunion, Oliver Malchow, siger, at det imidertid ikke er muligt for politiet at yde så høj en grad af beskyttelse. Med begrænsede ressourcer og større arbejdsopgaver er det svært for politiet både at bekæmpe terrorisme og afsætte større mandskab til at overvåge højreradikal ekstremisme, siger han. »Vi ville blive nødt til at bevogte enhver synagoge, enhver kirke, enhver moské, ethvert helligt sted i Tyskland døgnet rundt, så jeg ved ikke, om dette var (resultatet af,red.) en fejl, eller om det virkelig ikke kunne forudses,« siger Oliver Malchow ifølgenyhedsbureauet Reuters. I Danmark harpolitiet med hjælp fra kampklædte soldatersiden terrorangrebet i 2015 bevogtet synagogen i Krystalgade i København.",
        "metadata": {
            "source": "https://www.berlingske.dk/europa/efter-skyderi-i-halle-joediske-ledere-kraever-stoerre-bevogtning-ved",
            "image_url": "https://berlingske.bmcdn.dk/media/cache/resolve/image_x_large_vertical/image/121/1210096/23200006-germany-shooting.jpg",
            "publication_time": "Torsdag d. 10. oktober 2019, kl. 15.50",
            "author": "Asger Skovdal Jepsen",
            "related_links": [],
            "attachments": []
        }
    }
}