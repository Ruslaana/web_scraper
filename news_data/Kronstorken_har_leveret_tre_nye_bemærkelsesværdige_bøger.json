{
    "version": "1.0",
    "document": {
        "id": "https://www_berlingske_dk/boganmeldelser/kronstorken-har-leveret-tre-nye-bemaerkelsesvaerdige-boeger",
        "title": "Kronstorken har leveret tre nye bemærkelsesværdige bøger",
        "content": "Kronstorken kommer med bøgerne! Bag det kække slogan gemmer sig historien om et kun fire år gammelt forlag med en beundringsværdigt ambitiøs udgivelsespolitik. Forlaget Kronstork vil gerne »være med til at foreslå en dagsorden – litterært og i forhold til alt det udenom – verden, samfundet og hvad der ellers findes.« Så er det sagt. Men det mest opsigtsvækkende er, at der i det litterære miljø lige nu rent faktisk sker så meget og findes så meget talent, at Kronstork med næb og gevir i sit logo kan barsle med flere spændende forfatterskaber og bemærkelsesværdige bøger. Sternbergs »Depressionsdigte«, Birgitte Krogsbølls »Perfekt uorden« og Henrik Kabells »X« er tre gode, aktuelle bud på litteraturens og tidens dagsorden. I »Depressionsdigte« tager Sternberg med enkle midler temperaturen på tidens depressive tilstande, som rækker fra de individuelle diagnoser til nogle generelle samfundsstemninger. Afsondretheden, afmagtsfølelsen, udsigtsløsheden breder sig i teksterne, farven grå dominerer, og Sternberg fanger i sine fåmælte tekster, der balancerer hårfint mellem håbløshed og humor, præcist oplevelsen af en uoverensstemmelse mellem verden og jeg’et: »Vinden blæser/i den forkerte retning/og der er kun/få steder med læ.«   En slags uorden hersker også i Birgitte Krogsbølls digte, men her er det en anderledes positiv uorden. »Perfekt uorden« henter sine poetiske energier på den store forundrings overskudslager, hvor verdens gavmilde mangfoldighed sanses og tages i øjesyn og klassificeres efter alle kunstens regler. Med ophobningerne og de vedholdende variationer som poetisk strategi skaber Birgitte Krogsbøll med veludviklet sans for bogføringen af den manglende orden et sansningernes univers af en egen naivistisk glæde: »lugten af fiskefoder, duften af skosværte/smagen af kridt, lyden af hinkesten på fliser, duften af/mirabelleblomster, lyden af regn på legehusets tag ... « Metoden er det meste af tiden enkel, og lovsangen til et uskyldens barndomsland får næsten salmekarakter. Det er ikke ligefrem farligheden, der ligger på lur i Krogsbølls kataloger over den kaotisk mangfoldige verden, men den sproglige veloplagthed er iøjnefaldende, og charmen fungerer.  Noget charmefremstød er Henrik Kabells »X« meget langt fra. Snarest er der tale om et idiosynkratisk stormløb, hvor sproget mobiliseres til en slags total krig mod enhver »kommodeskuffe med teselskaber«, og hvor alle forestillinger om litteratur som idyl og rekonvalescens udraderes. Med bogens ni afsnit i natsort indramning har Henrik Kabell skrevet en sand mareridtstilstand frem i sine indædte forløb: »Nej, vi er ikke døde, overhovedet ikke, nærmere kvast mellem død og vækkelse, nærmere emulsioner af koldbrand og benzin omrystet til blommekød af fiskeagtige rødhvide kvindearme fyldige som spildt budding. Vi er ikke døde!«. Sproget er med en voldsom radikalitet og vildtvoksende og apokalyptisk fantasifuldhed drevet ud til væmmelsens og ubehagets yderste kant. Der er måske et element af litterær kraftpræstation i projekt »X«, men det lykkes Henrik Kabell på bogens temmelig få tekstsider at komprimere brudstykker af genkendelighed, konsumvirkelighedens vareoverflod og sprogbrokker fra den politiske diskurs til en vaskeægte dystopi, et skræmmebillede af en samfundsudvikling. Kronstorken kommer unægtelig med bøger af meget forskellig karakter. Fire stjerner Titel: »Depressionsdigte«. Forfatter: Sternberg. Sider: 72. Pris: 150 kr. Forlag: Kronstork. Fire stjerner Titel: »Perfekt uorden«. Forfatter: Birgitte Krogsbøll. Sider: 70. Pris: 150 kr. Forlag: Kronstork.  Fem stjerner Titel: »X«. Forfatter: Henrik Kabell. Sider: 42. Pris: 100 kr. Forlag: Kronstork.",
        "metadata": {
            "source": "https://www.berlingske.dk/boganmeldelser/kronstorken-har-leveret-tre-nye-bemaerkelsesvaerdige-boeger",
            "image_url": "https://berlingske.bmcdn.dk/media/cache/resolve/image_x_large/image/30/302984/7659030-depression.jpg",
            "publication_time": "Lørdag d. 13. september 2014, kl. 20.00",
            "author": null,
            "related_links": [],
            "attachments": []
        }
    }
}