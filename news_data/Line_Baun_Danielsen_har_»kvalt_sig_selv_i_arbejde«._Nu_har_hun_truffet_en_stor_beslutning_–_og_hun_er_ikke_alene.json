{
    "version": "1.0",
    "document": {
        "id": "https://www_berlingske_dk/kultur/line-baun-danielsen-har-kvalt-sig-selv-i-arbejde-nu-har-hun-truffet-en-stor",
        "title": "Line Baun Danielsen har »kvalt sig selv i arbejde«. Nu har hun truffet en stor beslutning – og hun er ikke alene",
        "content": "Line Baun Danielsens far døde, kort før han blev 64 år. Hendes mor fik en hjerneblødning, da hun var 64 år. Til vinter bliver Line Baun Danielsen selv 63 år. Hun er snart der, hvor livet kan tage uventede drejninger. Eller helt slutte, uden man er det mindste klar. Derfor har hun for mange taget en uventet beslutning efter lange overvejelser. Efter nytår tager hun en pause fra arbejdsmarkedet. Hun står af hamsterhjulet, dropper deadlines, kundeplaner og stress. Og hun gør det på ubestemt tid. Hun har brug for entimeoutfra et arbejdsliv, der har kørt på højtryk, siden hun var teenager. »Jeg har været nødt til at spørge mig selv, hvad er det, som jeg egentlig brænder for? Hvad vil jeg gerne bidrage med fremover, og hvad skal jeg med den del af mit liv, som ikke er mit arbejdsliv?« siger Line Baun Danielsen. Hun blev kendt som studievært på TV 2 og har de seneste mange år arbejdet som selvstændig journalist og kommunikationsrådgiver. Hun ved ikke, hvor længe livet fortsætter – både hendes eget og for dem omkring hende. Så nu er det tid til forandring. Nogle vil måske tænke, at det er egoistisk i en tid, hvor vi alle får at vide, at vi skal arbejde længere. Vi skal bidrage. Men for Line Baun Danielsen er pausen nødvendig. De fleste kender Line Baun Danielsen som studieværten, der i løbet af 90erne, 00erne og 10erne tonede frem på skærmen i programmer som TV 2 Sporten, Go' morgen Danmark, Sporløs og TV 2 Lorry. Men allerede som 11-årig begyndte hun at gå med aviser. Og siden da har hun »kørt nonstop« i sit arbejdsliv, som Line Baun Danielsen selv beskriver det. På billedes ses TV 2s Go' morgen Danmark, hvor Line Baun Danielsen (tv.) interviewer Ida Davidsen. Arkivfoto: Christian Als/Ritzau ScanpixFold sammenLæs mere »Jeg har arbejdet og knoklet hele mit liv. Jeg har nærmest aldrig haft nogen pauser, ud over da jeg var på barsel, og her arbejdede jeg undervejs«, siger Line Baun Danielsen. Den tidligere studievært kan mærke, at hun har været en del af et arbejdsliv, som har været fyldt med hårde deadlines, skæve vagtplaner og en teknologisk udvikling, der har sat hende på prøve. Et arbejdsliv, som hun har været utrolig glad for. Men et, hvor hun ofte har måttet give afkald på tid med sin familie. »Da min yngste søn blev født i 2001, tog jeg orlov inden, så jeg kunne få tid til familien, men den blev afbrudt undervejs. Og når man bliver afbrudt i en periode, hvor man skal fokusere på sin familie og sit barn, er man ikke til stede,« siger Line Baun Danielsen. »Det ærgrer mig rigtig meget i dag. Det er ikke okay over for mig selv og min familie.« Tankerne om en pause har fyldt længe. Allerede sidste år gav Line Baun Danielsen en lille ledetråd, da hun udkom med bogen »Hele vejen til kisten. Inspiration til et (langt) sjovere liv«, der netop handler om at stoppe op i livet som 60-årig og finde ud af, hvad der betyder noget for en. »Nu handler jeg på det, som jeg selv har givet en opskrift på.« Efter to stress-sygemeldinger sagde Line Baun Danielsen i 2016 farvel til mediebranchen og helligede sig arbejdet med sin blog, foredrag og rådgivning. Arkivfoto: Mathias SvoldFold sammenLæs mere For da Line Baun Danielsen blev sygemeldt med stress tilbage i 2016, lovede hun sig selv, at hun ikke måtte havne i et hamsterhjul igen. Men i den nye tilværelse som selvstændig kommunikationsrådgiver, opstod der et nyt. »Når man arbejder, så ryger man ind i hamsterhjulet, hvor man stresser og mister overblikket, og så har vi ikke tid til det, som rent faktisk betyder noget.« Pausen er ikke et selvrealiseringsprojekt. Det understreger Line Baun Danielsen flere gange. Det handler rettere om at være til stede for de mennesker, som betyder noget. »Jeg har spurgt mig selv, hvad jeg gerne vil bidrage med fremover, og lige nu er det vigtigste for mig, at jeg kan være der for min mor og papmor, som er oppe i årene. Måske er de her ikke i morgen eller om et år, og jeg kan mærke, at jeg gerne vil passe på mine mødre,« siger Line Baun Danielsen. Line Baun Danielsen er langtfra alene om tankegangen om at holde en pause. I 2022 fortalte tidligere chefredaktør og magasindirektør Tina Nikolaisen tilBerlingske, at hun havde givet sig selv en pause på ubestemt tid – for første gang i 27 år. Studieværten Lise Rønne skabte debat, da hunskrev en kronikom at stemple ud af arbejdsmarkedet en periode efter et job på forlaget Gyldendal. »Nu handler jeg på det, som jeg selv har givet en opskrift på«: Line Baun Danielsen mener, at flere ville have godt af at tage en længere pause fra sit arbejde. Arkivfoto: Mathias SvoldFold sammenLæs mere Og Henrik Lambrecht Lund, der er arbejdsmarkedsforsker ved Roskilde Universitet, ser også en tendens, hvor flere gerne vil have en længere pause fra arbejdslivet. Den stigende interesse kommer ikke som en overraskelse for forskeren. »Arbejdslivet er blevet hårdere og mere intenst. Pensionsalderen stiger, og man kigger ind i et langt liv med mange år på arbejdsmarkedet. Her tror jeg, at flere har brug for et pusterum undervejs, hvis de skal realisere andre drømme eller overvejer et karriereskifte,« siger Henrik Lambrecht Lund. Samtidig peger arbejdsmarkedsforskeren også på, at man i højere grad lægger mere sjæl og liv ind i sit arbejde end førhen, hvilket med tiden kan gøre en presset og mere stresset. »Derfor er behovet for en pause naturligt, da det kan ændre kvaliteten af ens arbejdsliv. Og flere har også økonomisk mulighed for at trække stikket i en periode, så de kan slippe ud af hamsterhjulet.« Men Henrik Lambrecht Lund påpeger også, at pauserne ikke hænger løst på træerne. »Når vi generelt taler om fleksibilitet på arbejdsmarkedet, så er det som regel de personer, der er mest privilegerede og har mest overskud, som har muligheden for at tage en karrierepause.« Line Baun Danielsen, er du privilegeret, når du kan tage den her pause? »Det er en privilegeret beslutning, men siden jeg var 27 år, har jeg indbetalt til en pensionsordning og kvalt mig selv i arbejde. Og jeg betaler en stor skat af at hive den pension ud, så jeg synes også, at jeg fortjener den her timeout. Det er på ingen måde gratis.« Line Baun Danielsen understreger også, at hun ikke går på pension. Hun bibeholder stadig sine bestyrelsesposter, fitness camps og har lavet en plan med sit pensionsselskab, så tingene kan hænge sammen. »For jeg ved jo ikke, om jeg dør om et eller ti år, så jeg forholder mig også til fremtiden. Det handler jo ikke om, at jeg slet ikke vil arbejde mere, men jeg vil gerne have lov til at prioritere anderledes og fokusere på de vigtigste ting i mit liv.« Da Line Baun Danielsen skrev på sin blog, at hun ville tage en pause fra arbejdsmarkedet, skrev begge hendes sønner til hende. De mente begge, at hun fortjente en pause, da de ved, hvor meget hun har arbejdet.Fold sammenLæs mereFoto: Mathias Svold. Kommunikationsrådgiveren ved godt, at det ikke er alle, som har samme mulighed som hende. Men hun ville ønske, at det var sådan. Med undersøgelser, der år efter år viser, at danskerne er mere stresset end nogensinde, mener Line Baun Danielsen, at alle fortjener at tage en timeout. »Jeg synes, at det er super ærgerligt, at alle ikke har en mulighed for at tage en pause. Jeg synes, at der burde være en plan for alle, så man kan få muligheden for at tage en pause, selv hvis det bare er et halvt år eller år. Alle mennesker fortjener at trække stikket.« Hvis jeg ringer til dig om et år, hvad håber du så på at have fået ud af det? »Jeg håber på, at jeg har fået ro. At jeg kan vågne op uden hjertebanken, og jeg har tid til min familie, at jeg ikke skal undskylde for at melde afbud i sidste øjeblik. At jeg igen kan træne og leve uden deadlines.« Længe har hverdagen været fyldt med opgaver, regninger og pligt. Men nu er det tid til lyst. »Jeg har tjent penge og betalt skat i 51 år. Det er lang tid, og det er på tide, at jeg trækker vejret og gør noget for mig selv.«",
        "metadata": {
            "source": "https://www.berlingske.dk/kultur/line-baun-danielsen-har-kvalt-sig-selv-i-arbejde-nu-har-hun-truffet-en-stor",
            "image_url": "https://berlingske.bmcdn.dk/media/cache/resolve/image_x_large/image/184/1847066/24813400-line-baun-danielsen-er-aktuel-med-ny-bog-som-hand.jpg",
            "publication_time": "Torsdag d. 17. oktober 2024, kl. 20.49",
            "author": "Lisa Maria Bilgrav",
            "related_links": [],
            "attachments": []
        }
    }
}