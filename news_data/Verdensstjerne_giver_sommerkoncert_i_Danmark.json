{
    "version": "1.0",
    "document": {
        "id": "https://www_berlingske_dk/kultur/verdensstjerne-giver-sommerkoncert-i-danmark",
        "title": "Verdensstjerne giver sommerkoncert i Danmark",
        "content": "Soulsangerinden Solange, der er søster til superstjernen Beyoncé, indtager Tivoli og optræder på Plænen onsdag den 15. august, hvor forlystelsesparken har 175-års fødselsdag. Det annoncer Tivoli i en pressemeddelelse, hvor Nikolaj Koppel, underdirektøren for Kultur i Tivoli, glæder sig over det celebre indslag på den særlige mærkedag. »Solange hører til på øverste hylde, ikke bare inden for amerikansk r'n'b, men inden for popmusikken i det hele taget.« »Hun besidder en af tidens mest virtuose og vedkommende stemmer, og vi er stolte over at kunne give københavnerne og turister denne koncert som gave på selve den dato, Tivolis fejrer sin 175-års fødselsdag,« siger Nikolaj Koppel i pressemeddelelsen. Solange fik sit helt store gennembrud med pladen »A Seat At the Table«, som hun udgav i 2016, men den 31-årige sangerinde albumdebuterede allerede i 2002 med »Solo Star«. Hun er kendt for sine tekster, der indeholder feministiske og politiske budskaber. Solange gæstede Roskilde Festival sidste år, og hendes storesøster, Beyoncé, og lige så celebre svoger, Jay-Z, gæster parken til deres fælleskoncert 23. juni. Tivoli oplyser, at koncerten i forlystelsesparken er den eneste, Solange giver i Skandinavien. /ritzau/",
        "metadata": {
            "source": "https://www.berlingske.dk/kultur/verdensstjerne-giver-sommerkoncert-i-danmark",
            "image_url": "https://berlingske.bmcdn.dk/media/cache/resolve/image_x_large/image/11/112087/21255802-rb-plus-de-strke-unge-kvinder-sejrede-p-roskilde-rf2017.jpg",
            "publication_time": "Mandag d. 18. juni 2018, kl. 08.02",
            "author": null,
            "related_links": [],
            "attachments": []
        }
    }
}