{
    "version": "1.0",
    "document": {
        "id": "https://www_berlingske_dk/sport/danmark-knust-af-verdensmestrene",
        "title": "Danmark knust af verdensmestrene",
        "content": "De svenske verdensmestre kørte Danmark ud af isen i VM-træningsmatchen på det gamle isstadion i Malmø. Tre Kronor vandt 6-2 med en skudstatistik på 59-16 og var klart bedre end i 5-2 sejren i den første svensk/danske test i onsdags i Ängelholm. Mads Christensen, Eisbären Berlin, åbnede scoringen efter godt fire minutter og reducerede til 2-4 i det 35. minut. - Vi var under hårdt pres af et topmotiveret svensk hold, som spillede i højt tempo, kombinerede godt og viste stor nærkampstyrke, siger landstræner Janne Karlsson. - Mads Christensen spillede en god kamp. Men det var noget misvisende, at vi kom foran. I anden periode kom vi bedre ned i nærkampspillet. Mads Christensen har spillet sin sidste kamp for Eisbären, men meget tyder på, at han bliver i den tyske liga, DEL. Janne Karlsson fremhæver trioen Mads Christensen, Patrick Bjorkstrand og målmanden Simon Nielsen, som var under kraftigt bombardement og havde 53 redninger. Desuden roser han kaptajnen Morten Green og Morten Poulsen i boxplay. Danmark har tre testkampe tilbage inden VM. De første to i næste uge i Odense og Rødovre mod VM-værtsnationen Hviderusland. Til de to kampe råder Janne Karlsson også over Morten Madsen og Julian Jakobsen fra Hamburg Freezers samt tre spillere fra hver af de to DM-finalehold, Herning Blue Fox og Sønderjyske.",
        "metadata": {
            "source": "https://www.berlingske.dk/sport/danmark-knust-af-verdensmestrene",
            "image_url": "https://berlingske.bmcdn.dk/media/cache/resolve/image_x_large/image/86/866774/7313229-is.jpeg",
            "publication_time": "Fredag d. 18. april 2014, kl. 18.52",
            "author": null,
            "related_links": [],
            "attachments": []
        }
    }
}