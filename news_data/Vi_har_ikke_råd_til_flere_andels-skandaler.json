{
    "version": "1.0",
    "document": {
        "id": "https://www_berlingske_dk/kommentatorer/vi-har-ikke-raad-til-flere-andels-skandaler",
        "title": "Vi har ikke råd til flere andels-skandaler",
        "content": "Hvis andelsboligmarkedet fortsat skal opfattes som et seriøst alternativ for de boligsøgende skal det fungere med samme grad af sund fornuft som det øvrige boligmarked. Ellers er det både logisk og velfortjent, at fornuftige boligsøgende frasorterer andelsboligen som skrammel. Så er andelsboligmarkedet endnu en gang i vælten. Tirsdag aften havde TV-avisen et indslag om rådgivere og stråmænd, som inden for de senere år har stiftet andelsboligforeninger på et falsk grundlag. I Søndagsmagasinet var der et opgør med fortidens fejlagtige stiftelser af andelsboligforeninger, der vitterlig aldrig burde være stiftet. Og avisartikler og radioaviser tog over weekenden afsæt i et udspil fra Ministeriet for by, bolig og landdistrikter, der skal være med til at sikre et minimum af information til købere af andelsboliger. Det er glimrende med fokus på forhold, vi kan lære af, og opmuntrende, at politikerne arbejder på at sikre et passende informationsniveau for købere af andelsboliger. Samtidig er det ærgerligt, at det er den problemfyldte del af markedet, der igen kommer i fokus. Men det er i problemerne, den gode historie ligger begravet. Vi skal lære af historien, så vi husker hinanden på, at stiftelse af andelsboligforeninger skal foregå på baggrund af grundige overvejelser omkring drift og risiko. Når udgangspunktet alene er grådighed hos de tidligere lejere eller deres samarbejdspartnere er resultatet ganske forudsigeligt, dødsdømte foreninger. Endnu værre bliver det naturligvis, hvis foreninger stiftes i direkte modstrid med den gældende lovgivning. Hvor sælgeren af ejendommen pludselig optræder som lejer og bliver tungen på vægtskålen som sikrer, at foreningen stiftes. Den sag bliver nu afklaret hos domstolene. Samtidig skal vi glæde os over, at politikerne skubber på, så vi får en handelsplads for andelsboliger, præget af fairness. Allerede i dag er informationsniveauet langt højere end for blot få år siden. En nyere vejledning for udarbejdelse af regnskaber i andelsboligforeninger har bidraget til mere præcis information. Og en række ejendomsmæglere gør sig umage for at illustrere den samlede eksponering ved køb af en andelsbolig osv. Men først og fremmest er løftet i informationer et krav fra de kritiske og ressourcestærke boligsøgende, som har andelsboligen på nethinden. Markedet for handel med andelsboliger nærmer sig med stormskridt et mere modent stadie. Til glæde for hele markedet. For hverken ejendomsmæglere eller banker kan være tjent med at nye andelshavere køber katten i sækken og stavnsbindes i for dårlige og for dyre andelsboliger. Så er der straks en større udfordring i relation til stiftelse af nye foreninger. For her har vi at gøre med en urkraft, grådighed og ønsket om den hurtige profit. I relation til foreningerne, der aldrig skulle være stiftet, har der hidtil været fokus på rådgivere, hvis indtjening var betinget af, at foreningerne blev stiftet. Der har været fokus på kvaliteten af rådgivningen. Kvalitet kan diskuteres, men det er indiskutabelt, at en rådgiver ikke børe være økonomisk tilskyndet til at give ét bestemt svar, hvis man vel at mærke ønsker at træffe ordentlige beslutninger. Det er en uforklarlig metodefejl, vi skal forstå og sørge for at afskaffe. Forklaringen på, at de tidligere lejere i hast har takket ja til at stifte andelsboligforeninger på et ulogisk grundlag, er udsigten til at veksle et lille indskud til en stor salgsværdi. Muligheden for at opnå en kortsigtet personlig gevinst har skygget for viljen til at kaste et kritisk lys på vakkelvorne og risikobehæftede budgetter. Det bør vi tage hånd om, så der ikke stiftes flere foreninger alene med udsigt til, at de tidligere lejere kan tjene på at videresælge Sorte Per andele. I flere medier har der været fokus på, at en nystiftet forening ikke må opgøre sin formue på baggrund af en valuarvurdering. Men jeg er gennem mit arbejde tillige stødt på en række foreninger, hvor foreningen køber en ejendom til mindre end den offentlige ejendomsvurdering, for straks at opgøre sin formue på baggrund af den offentlige ejendomsvurdering. En fremgangsmåde, der er præcis lige så problematisk som at anvende en valuarvurdering. Værdien af den ejendom, foreningen lige har købt, er pr. definition aldrig højere end købsprisen. I så fald var foreningen blevet overbudt af andre investorer. Derfor har foreningens ejendom i bedste fald den værdi, foreningen lige har betalt, muligvis mindre. Men aldrig en krone mere. Man opbygger ikke automatisk en formue ved at købe en ejendom til mindre end den offentlige ejendomsvurdering, hverken som person, selskab eller andelsboligforening.Et skridt på vejen kunne være lovgivning der sikrer, at nystiftede andelsboligforeninger anvender købesummen i sit formueregnskab i en vis årrække efter stiftelsen. Så får vi alene søsat levedygtige foreninger, bl.a. fordi processen har involveret kompetent og ikke mindst uvildig rådgivning.",
        "metadata": {
            "source": "https://www.berlingske.dk/kommentatorer/vi-har-ikke-raad-til-flere-andels-skandaler",
            "image_url": "https://berlingske.bmcdn.dk/media/cache/resolve/image_x_large/image/60/600434/5694134-andelsbolig-foto.jpg",
            "publication_time": "Tirsdag d. 09. oktober 2012, kl. 22.30",
            "author": null,
            "related_links": [],
            "attachments": []
        }
    }
}