{
    "version": "1.0",
    "document": {
        "id": "https://www_berlingske_dk/oekonomi/juraprofessor-dansk-advokatfirmas-enorme-soegsmaal-leder-tanken-hen-paa",
        "title": "Juraprofessor: Dansk advokatfirmas enorme søgsmål leder tanken hen på »bondefangeri«",
        "content": "Det er en »højst kritisabel sagsbehandling«, Njord Law Firm gennem de seneste år har praktiseret i et enormt søgsmål, der involverer tusindvis af danskere, som advokatfirmaet har kontaktet med tilbud om forlig for at undgå at blive trukket i retten. Sådan lyder vurderingen fra Frederik Waage, juraprofessor og ekspert i procesret ved Syddansk Universitet, der forholder sig særdeles kritisk til advokatfirmaet. »En række af de sager, der har været refereret i medierne, leder tanken hen på bondefangeri og et misbrug af en overlegenhed og indsigt i juridiske forhold over for ikkejuridisk kyndige borgere. Man synes at udnytte almindelige menneskers uvidenhed om deres juridiske retsstilling,« siger Frederik Waage. Juraprofessoren har holdt øje med det, der gennem årene har udviklet sig til at blive et enormt søgsmål om ulovlig download af film med 3.000 anlagte sager ved domstolene, mens Njord Law Firm også har kontaktet et ukendt antal danskere med tilbud om forlig. Frederik Waage er langtfra den første, der har forholdt sig kritisk til søgsmålet. I stedet fordømte en række advokater, der alle har ført sager i søgsmålet,Njord Law Firms metoderi Berlingske tilbage i december. Advokat Dan Dahl Rahimian udtalte, at søgsmålet bør »give en dårlig smag i munden«, mens Karen Dyekjær kaldte det et »usympatisk setup«, ligesom der ifølge advokat Allan Ohms er tale om »en stor pengemaskine«. FAKTASagen kortSøgsmålet har verseret ved danske domstole og består af 3.000 sager, mens Njord Law Firm også fører sager i det øvrige Norden på vegne af sine klienter, CMS og MIRCOM.Sagen begyndte, da Njord Law Firm fik udleveret oplysningerne på borgere, som angiveligt havde downloadet film ulovligt. Advokatfirmaet oplyser selv, at det fik »over 10.000« navne, mens den danske telebranche oplyser, at den har udleveret oplysninger på 200.000.Njord Law Firm har kontaktet et ukendt antal danskere med forligstilbud på mellem 1.500 og 3.100 kroner. Nogle har betalt, andre har ikke, og i 3.000 tilfælde har selskabet valgt at anlægge sag.I 2020 afviste Østre Landsret 12 sager, fordi landsretten ikke mente, at Njord Law Firms ene klient, CMS, havde ret til at føre sagerne, og flere byretter fulgte landsrettens eksempel. Inden da havde Njord Law Firms klient fået medhold i en lang række sager.Bagmandspolitiet sigtede i december 2020 Njord Law Firm og advokat Jeppe Brogaard Clausen for groft bedrageri for 7,5 millioner kroner.I kølvandet af dette har advokatfirmaet rejst en opsigtsvækkende kritik af to dommere fra Retten på Frederiksberg, som firmaet ser som den direkte årsag til sigtelsen, mens Njord Law Firm også har klaget til Den Særlige Klageret.Angrebet fik Dommerforeningens formand, Mikael Sjöberg, til at kritisere Njord Law Firm for at »undergrave tilliden til retssystemet«.FOLD UD Søgsmålet har verseret ved danske domstole og består af 3.000 sager, mens Njord Law Firm også fører sager i det øvrige Norden på vegne af sine klienter, CMS og MIRCOM. Sagen begyndte, da Njord Law Firm fik udleveret oplysningerne på borgere, som angiveligt havde downloadet film ulovligt. Advokatfirmaet oplyser selv, at det fik »over 10.000« navne, mens den danske telebranche oplyser, at den har udleveret oplysninger på 200.000. Njord Law Firm har kontaktet et ukendt antal danskere med forligstilbud på mellem 1.500 og 3.100 kroner. Nogle har betalt, andre har ikke, og i 3.000 tilfælde har selskabet valgt at anlægge sag. I 2020 afviste Østre Landsret 12 sager, fordi landsretten ikke mente, at Njord Law Firms ene klient, CMS, havde ret til at føre sagerne, og flere byretter fulgte landsrettens eksempel. Inden da havde Njord Law Firms klient fået medhold i en lang række sager. Bagmandspolitiet sigtede i december 2020 Njord Law Firm og advokat Jeppe Brogaard Clausen for groft bedrageri for 7,5 millioner kroner. I kølvandet af dette har advokatfirmaet rejst en opsigtsvækkende kritik af to dommere fra Retten på Frederiksberg, som firmaet ser som den direkte årsag til sigtelsen, mens Njord Law Firm også har klaget til Den Særlige Klageret. Angrebet fik Dommerforeningens formand, Mikael Sjöberg, til at kritisere Njord Law Firm for at »undergrave tilliden til retssystemet«. Spørger man Frederik Waage, kan man »roligt« betegne Njord Law Firms model med at sende breve med tilbud om forlig til tusindvis af danskere som en »meget atypisk« form for forligsforhandling i dansk ret. »Det er en usædvanlig og meget aggressiv måde at behandle nogle bevismæssigt meget usikre sager på. I civile retssager har man en retlig forpligtelse til at handle loyalt over for sin modpart, og jeg vil sætte et meget stort spørgsmålstegn ved, om det sker her,« siger juraprofessoren. Adfærden kan være i strid med straffeloven, hvis det viser sig, at Njord Law Firms klienter slet ikke havde ophavsrettighederne til de film, de påstod, at danskerne havde downloadet. »Hvis det er tilfældet, så har vi at gøre med en helt anden situation. Så bliver det ikke bare et spørgsmål om loyal og ordentlig optræden over for en privat modpart. Så er det bedrageri, der potentielt kan føre til fængselsstraf,« siger han. Juraprofessor Frederik Waage har fulgt søgsmålet i medier, og han mener, at flere af de sager, som blandt andet er blevet beskrevet i Berlingske, »leder tanken hen på bondefangeri«. Njord Law Firm afviser professorens kritik.Fold sammenLæs mereFoto: Privat. Frederik Waage ønsker ikke at forholde sig nærmere til det strafferetlige spørgsmål, men selv hvis man forudsætter, at Njord Law Firms klienter har rettighederne, er det ifølge juraprofessoren stadig »en meget utraditionel måde«, advokatfirmaet har kørt søgsmålene og ikke mindst forligsforhandlingerne på.  Waage mener, at de mange sager tegner et billede af nogle advokater, som »presser« deres modparter til at indgå forlig ved at give dem et indtryk af, at de har en svag sag. Det er ifølge juraprofessoren »helt uacceptabelt«, hvis advokaterne »trækker den så langt ud«, at nogle føler sig tvunget til at indgå forlig mod deres vilje. »Det er problematisk, at man på et meget tvivlsomt grundlag tilsyneladende har presset så mange mennesker ud i forlig, og jeg mener i hvert fald, at man må stille spørgsmål ved firmaets overholdelse af den processuelle loyalitetspligt. Sagerne har afdækket en kritisabel måde at drive forretning på,« siger Frederik Waage. Berlingske har forelagt Lars Lokdam, managing partner i Njord Law Firm, den kritik, Frederik Waage rejser af advokatfirmaet. Lars Lokdam oplyser i en e-mail, at det danske retsvæsen har behandlet sagskomplekset grundigt, mens det også er »helt almindelig praksis at henvende sig til en modpart og opfordre til dialog gennem et brev«. På baggrund af dette må han »derfor stille sig uforstående over for den kritik, der rejses af Njord Law Firms fremgangsmåde«. »Det er blandt andet advokatmyndighederne, der vurderer den processuelle loyalitetspligt. Advokatmyndighederne har løbende vurderet breve og stævninger i anlagte retssager og fundet, at Njord Law Firm ikke har tilsidesat god advokatskik, hvilket efterfølgende førte til, at Forbrugerombudsmanden lukkede sagerne om breve vedrørende ulovlig download af film,« skriver han. Det fremgår af e-mailen, at filmproducenterne, Njord Law Firm repræsenterer, var med til at formulere brevene, ligesom filmproducenterne »naturligvis har ophavsret til deres film«. »Ønsker en filmproducent at overlade opgaver om undersøgelse og håndhævelse over for pirateri til SØIK, en forening eller et privat selskab, respekterer vi naturligvis dette valg og bistår som advokat på ganske sædvanlig vis,« skriver han. Hos Forbrugerombudsmanden siger kontorchef Louise Christophersen, at myndigheden ikke tog stilling til brevene, men derimod lukkede sagerne, fordi Advokatnævnet i seks tilfælde var kommet frem til, at brevene ikke var i strid med god advokatskik. Ifølge Frederik Waage er Forbrugerombudsmanden ikke den rette klagemyndighed. Advokatnævnets kendelser gør da heller ikke et særligt indtryk på juraprofessoren. »At Advokatnævnet i seks klagesager fra 2016 ikke fandt, at piratbrevene brød med de advokatetiske regler, ændrer efter min opfattelse ikke ved, at man må stille spørgsmål ved advokatfirmaets overholdelse af loyalitetspligten i en række sager,« siger Frederik Waage. Hos Forbrugerombudsmanden har man tidligere rådgivet danskere til at kontakte Njord Law Firm, hvis de havde modtaget et brev fra advokatfirmaet. Det gør man fortsat, men nu med henvisning til de i Østre Landsret afviste sager. »Der er jo sket nogle ting i den her sag, og i dag ville vi rådgive forbrugere, som ikke mener, de har delt eller downloaded film, til at afvise kravet over for advokatfirmaet med henvisning til de kendelser, der foreligger fra Østre Landsret,« siger Louise Christophersen. Hvordan forholder Forbrugerombudsmanden sig til Njord Law Firms søgsmål nu? »Det er en sag, hvor vi overvejer, om vi har kompetencerne til at gå ind i den.«",
        "metadata": {
            "source": "https://www.berlingske.dk/oekonomi/juraprofessor-dansk-advokatfirmas-enorme-soegsmaal-leder-tanken-hen-paa",
            "image_url": "https://berlingske.bmcdn.dk/media/cache/resolve/image_x_large/image/140/1408431/23711817-xbrbe.jpg",
            "publication_time": "Mandag d. 12. april 2021, kl. 13.35",
            "author": "Freja Marquardt",
            "related_links": [],
            "attachments": []
        }
    }
}