{
    "version": "1.0",
    "document": {
        "id": "https://www_berlingske_dk/indland/politiker-skiltede-med-groenne-indenrigsflyvninger-men-de-er-ikke-groenne",
        "title": "Politiker skiltede med grønne indenrigsflyvninger. Men de er ikke grønne",
        "content": "Nu kan man »flyve grønt« mellem Aalborg og København, skriver Mohammad Rona (M) på mediet X. Dertil vedhæfter han et smilende selvportræt taget i et af de Norwegian-fly, dersiden torsdag har tanket deres fly mellem Aalborg og København med Sustainable Aviation Fuel(SAF), der er et alternativ til det konventionelle jetbrændstof ved at være baseret på restprodukter fra blandt andet madolie og animalsk fedt. Men SAF-brændstoffet bliver blandet sammen med konventionelt brændstof og udgør derfor kun en mindre andel af brændstoffet, som Norwegian-flyene flyver på. Størstedelen af brændstoffet er altså stadig fossilt.  Grønne flyvninger fra Aalborg LufthavnSiden i torsdags har det været muligt at flyve grønt fra Aalborg til København, og det vil det blive ved med at være i den kommende tid.Jeg glæder mig over, at vores nordjyske virksomheder går forrest i den grønne omstilling,pic.twitter.com/44Ea4qNfsf Derfor kan man ikke kalde de ture, som Mohammad Rona og andre tager med Norwegian mellem Aalborg og København, for »grønne«. Det vurderer professor på Institut for Bæredygtighed og Planlægning ved Aalborg Universitet Brian Vad Mathiesen. »Jeg mener ikke, man kan sige, at man flyver grønt, fordi man flyver på SAF. Hvis man siger, at man flyver grønt, skal man for det første passe på med ikke at signalere, at man gør miljøet en tjeneste ved at flyve. Og for det andet er det jo stadig bemærkelsesværdigt, at flyvningerne stadig består mest af fossilt brændstof og af en mindre del SAF,« siger han. Berlingske har snakket med Mohammad Rona, som erkender, at han »ikke umiddelbart« var klar over, at flyene stadig hovedsageligt fløj på fossilt brændstof, da han lavede opslaget. Ifølge direktør for Aalborg Lufthavn er anvendelsen af SAF på Norwegian-flyene til København »de første trædesten« til, at Danmarks første, grønne indenrigsrute også kan flyve fra Aalborg Lufthavn.Fold sammenLæs mereFoto: Søren Bidstrup. Han vil dog stadig kalde flyvningerne for grønne, da han mener, at anvendelsen af SAF på Norwegian-fly er »et skridt i den rigtige retning«. »Som jeg har forstået, er det her første gang, man nogensinde får en leverance, som er mere bæredygtig,« siger Mohammad Rona. Men Brian Vad Mathiesen mener »overhovedet ikke«, at man kan kalde SAF for hverken et nyt eller bæredygtigt brændstof, så længe det er baseret på bioaffald og restprodukter, som det er i tilfældet med Norwegian-flyvningerne. »Det er ikke noget fremskridt. Flybranchen har brugt SAF i mange år og kalder det bæredygtigt, hvilket jeg ikke mener, det er. For der er jo begrænsede mængder af biorestprodukter, som gør, at det slet ikke er en langsigtet bæredygtig løsning.« I 2022 var verdens samlede produktionskapacitet på SAF på 300 millioner liter, hvilket er en tredobling i forhold til året forinden. Men alligevel svarer det ikke til mere end 0,1 procent af den mængde brændstof, som luftfartssektoren brugte samme år. I stedet mener Brian Vad Mathiesen, at man må elektrificere lufttransporten, før man kan snakke om en reelt langsigtet bæredygtig løsning. »Statsministeren har jo lanceret en ambition om, at der skal være en flyvning baseret på Power-to-X. Og det synes jeg er en fornuftig ambition.« Kommer regeringen i mål med sin ambition, vil Danmark i 2025 have sin første grønne indenrigsflyrute, og i 2030 vil alle indenrigsfly være grønne.",
        "metadata": {
            "source": "https://www.berlingske.dk/indland/politiker-skiltede-med-groenne-indenrigsflyvninger-men-de-er-ikke-groenne",
            "image_url": "https://berlingske.bmcdn.dk/media/cache/resolve/image_x_large/image/173/1731591/24562114-mohammad-rona-m-under-mde-i-folketingssalen-p.jpg",
            "publication_time": "Tirsdag d. 31. oktober 2023, kl. 20.09",
            "author": "Anna Sofie Laue",
            "related_links": [],
            "attachments": []
        }
    }
}