{
    "version": "1.0",
    "document": {
        "id": "https://www_berlingske_dk/kultur/billetterne-til-ny-james-bond-film-bliver-flaaet-vaek",
        "title": "Billetterne til ny James Bond-film bliver flået væk",
        "content": "Der er smukke kvinder, hurtige biler, grusomme skurke og i centrum af det hele en helt, der iklædt et ulasteligt jakkesæt manøvrerer igennem farerne med lige dele charme og brutal hensynsløshed. Opskriften på en James Bond-film er sjældent specielt overraskende, men ikke desto mindre kan det seneste skud på stammen fortsat trække fulde huse i landets biografer. Således har »Spectre«, der fik premiere i de danske biografer fredag, allerede sat ny rekord som den hurtigst sælgende film nogensinde i danske biografer. Flere end 256.000 danskere har således set forestillingen, oplyser SF Film, der distribuerer filmen herhjemme, i en pressemeddelelse. Dermed overgår billetsalget allerede nu - efter tre dage - det samlede salg til den seneste James Bond-film »Skyfall«, der havde premiere i 2012. Det er nærmest blevet en vane, at en dansk skuespiller er på rollelisten, og det gør sig som bekendt også gældende i »Spectre«, hvor Jesper Christensen atter spiller rollen som den udspekulerede skurk, Mr. White. Den store interesse herhjemme kan dog også forklares med, at de danske anmeldere over en bred kam har taget overordentlig godt imod filmen. Således kvitterede de danske anmeldere med en mindre stjerneregn og et væld af superlativer, da de fredag bedømte filmen, der muligvis er den sidste, hvor britiske Daniel Craig spiller rollen som Agent 007. Filmen bliver vist i mere end 120 biografer landet over. Bond-fans, der endnu ikke har nået i biografen, behøver dog ikke stresse. Den vil nemlig være på lærredet året ud i de fleste biografer.",
        "metadata": {
            "source": "https://www.berlingske.dk/kultur/billetterne-til-ny-james-bond-film-bliver-flaaet-vaek",
            "image_url": "https://berlingske.bmcdn.dk/media/cache/resolve/image_x_large/image/30/307800/11221400-italy-cinema-bond-spectre-premiere.jpg",
            "publication_time": "Mandag d. 02. november 2015, kl. 16.36",
            "author": null,
            "related_links": [],
            "attachments": []
        }
    }
}