{
    "version": "1.0",
    "document": {
        "id": "https://www_berlingske_dk/samfund/riemers-landshold-kan-maale-sig-med-de-bedste-men-landstraeneren-har-et",
        "title": "Riemers landshold kan måle sig med de bedste. Men landstræneren har et dilemma",
        "content": "For fire dage siden spillede det danske landshold en af de bedste kampe i mange år, da Portugals verdensstjerner blev smadret i Parken. Man kunne næsten ikke tillade sig at forvente en præstation på samme niveau i returkampen i Lissabon søndag aften. Det endte da også med nederlag på 2-5 efter forlænget spilletid, men Brian Riemers tropper beviste igen, at de kan måle sig med de allerbedste. Landsholdet spiller med mod og aggressivitet – også på en af de sværeste udebaner i Europa. I anden halvleg var Danmark bedst i lange perioder og bidrog til et festfyrværkeri af en fodboldkamp. En plads blandt de sidste fire nationer i Nations League var tæt på og havde været kæmpestort. Det lykkedes ikke, men der er alligevel meget at glæde sig over som fan af det danske landshold, der er som forvandlet siden sommerens EM-slutrunde. Holdet er fyldt med unge kræfter, og dansk fodbold går utvivlsomt en lys fremtid i møde. Men Brian Riemer må og skal spørge sig selv, om det er ved at være tid til et skifte på målmandsposten. Brian Riemer har indtil videre leveret alt, hvad han har lovet – og mere til.Fold sammenLæs mereFoto: Pedro Nunes/Reuters/Ritzau Scanpix. Brian Riemer havde lavet to justeringer i startopstillingen. Rasmus Højlund blev foretrukket frem for Mika Biereth i angrebet, mens Patrick Dorgu trådte ind i stedet for Joakim Mæhle på venstre back. Dorgu har fået en fornuftig start på tiden i Manchester United, men præstationerne på landsholdet har været svingende siden den imponerende debut. Husum-drengen med nigerianske rødder har en tendens til at tage stor risiko i sine defensive aktioner, hvilket allerede tidligt var ved at koste Danmark dyrt i Lissabon. Efter blot tre minutter begik han således et klodset straffespark ved at nedlægge Cristiano Ronaldo bagfra i feltet. Det kunne godt gå hen og blive en lang aften, hvis altså ikke Kasper Schmeichel havde kastet sig til den rigtige side. 40-årige Ronaldos spark var så svagt, at den danske målmand nemt kunne holde bolden, mens superstjernen græmmede sig. Cristiano Ronaldo brænder sjældent fra pletten, men hans forsøg mod Danmark var ikke superstjernen værdigt.Fold sammenLæs mereFoto: Rodrigo Antunes/EPA/Ritzau Scanpix. Danskerne havde svært ved at håndtere Portugals høje pres, men overlevede de første 20 minutter og kom langsomt bedre med i kampen. Det skyldtes især, at Morten Hjulmand og Christian Nørgaard ligesom i Parken vandt duellerne mod de vævre portugisere på midtbanen. Som Portugals momentum løb ud i sandet, døde stemning på stadion også. Oftest var det således kun de 2.500 medrejsende danskere, der havde tømt Lissabon for fadøl, man kunne høre. Men så fik Portugal hjørnespark. Det så egentlig slet ikke farligt ud, men Joachim Andersen og Jannik Vestergaard stødte sammen og sendte i fællesskab bolden i den forkerte retning. I slowmotion gled den i en blød bue hen over Kasper Schmeichel, der så noget tung ud sit forsøg på at holde bolden ude. Der skulle en uheldig dansk aktion til at sende Portugal foran.Fold sammenLæs mereFoto: Miguel A. Lopes/EPA/Ritzau Scanpix. Nu gik det ellers lige så godt. Det var dog lige ved at blive langt værre, da Cristiano Ronaldo ti minutter senere stod helt fri og headede bolden i mål. Heldigvis for Danmark stod linjevogteren med flaget i vejret og havde ret i sin vurdering. Offside og stadig 1-0. Pausen kunne ikke være kommet på et bedre tidspunkt. Portugal var foran, men i den samlede stilling stod opgøret uafgjort. Kunne Danmark holde stand, ville kampen således gå i forlænget spilletid og straffespark. Derfor havde det danske hold stadig et resultat at forsvare, hvilket begyndelsen af anden halvleg dog ikke bar præg af. Riemers tropper kom ud i et højt pres, og ofte lykkedes det at vinde bolden – men i modsætning til kampen i Parken blev det sjældent rigtig farligt. Gustav Isaksen og Jesper Lindstrøm havde mindre held med deres aktioner, mens Rasmus Højlund i lange perioder var decideret usynlig. Men så fik Danmark hjørnespark. Rasmus Nissen Kristensen stod helt fri bagest i feltet, og for en gangs skyld lykkedes det Christian Eriksen at ramme en medspiller. Den stærke forsvarsspiller fra Brande ramte den klokkerent med hovedet og kunne se bolden stryge lige forbi Diogo Costa i målet. De danske spillere leverede endnu en flot præstation og gav Portugal kamp til stregen.Fold sammenLæs mereFoto: Patricia De Melo Moreira/AFP/Ritzau Scanpix. På sidelinjen havde Brian Riemer svært ved at skjule sin begejstring. Landstræneren må have sagt alt det rigtige i omklædningsrummet, for sikke et udtryk at komme ud med. Danskerne havde ild i øjnene. Der var saft og kraft i tacklingerne, koncentration i alle aktioner og aggressivitet i presset. Portugals hold består dog af 11 superstjerner, der kan skabe store chancer ud af ingenting. Lige præcis det gjorde Bruno Fernandes efter 72 minutter. Hans langskud ramte stolpen og derfra ind i ryggen på Kasper Schmeichel. Og hvem dukkede op for at sparke bolden ind bag en chanceløs dansk målmand? Cristiano Ronaldo, selvfølgelig. Superstjernen over dem alle spillede en nøglerolle i Portugals sejr over Danmark.Fold sammenLæs mereFoto: Pedro Nunes/Reuters/Ritzau Scanpix. Nu skulle Danmark bare holde stand i 20 minutter og få kampen i forlænget spilletid. Troede man. I stedet førte en flot presaktion fra indskiftede Mika Biereth til, at Patrick Dorgu pludselig var fri. Midt for mål stod Christian Eriksen, der brændte tre store chancer i det omvendte opgør, men ikke kunne undgå at sparke tværpasningen fra Dorgu i mål. 2-2, Danmark videre, under et kvarter tilbage. Christian Eriksen fik revanche og kom på måltavlen i Lissabon.Fold sammenLæs mereFoto: Rodrigo Antunes/EPA/Ritzau Scanpix. Stillingen holdt dog kun i ti minutter, indtil Portugal scorede igen efter en tvivlsom aktion i feltet fra Kasper Schmeichel. En fantastisk fodboldkamp for den neutrale seer, men ærgerligt for Danmark, der på dette tidspunkt havde mange unge og uerfarne kræfter på banen. Alt tydede derfor på, at Portugals stjerner ville trække det længste strå og booke pladsen i Nations League-slutspillet til sommer. Der gik da heller ikke mere end et minut af den forlængede spilletid, før kampen blev så godt som lukket. Kasper Schmeichel så endnu en gang skidt ud i situationen, hvor han gav en unødvendig retur, der havnede lige i fødderne på en modstander. Kasper Schmeichel blev skadet i den forlængede spilletid, men gennemførte kampen med store smerter. Måske bliver det en af hans sidste for Danmark.Fold sammenLæs mereFoto: Pedro Nunes/Reuters/Ritzau Scanpix. Danmark har to reservemålmænd – Mads Hermansen og Filip Jörgensen – der spiller fast for deres klubber i Premier League og ser mere end klar ud til at spille for landsholdet. Det kan blive Brian Riemers første store opgave at sige tak for nu til en af holdets absolutte ledere. Kampen endte 5-2, men var stadig et værdigt exit for det danske hold, der i 180 minutter var mindst lige så gode som et af de bedste landshold i Europa. Det havde ingen forventet. Nu handler det om VM-kvalifikationen, hvor Danmarks modstandere bliver Grækenland, Skotland og Belarus. En pulje, som landsholdet kommer til at dominere, hvis de fortsætter som i kampene mod Portugal. Der er meget at glæde sig til.",
        "metadata": {
            "source": "https://www.berlingske.dk/samfund/riemers-landshold-kan-maale-sig-med-de-bedste-men-landstraeneren-har-et",
            "image_url": "https://berlingske.bmcdn.dk/media/cache/resolve/image_x_large_vertical/image/190/1903321/24916618-38-rige-kasper-schmeichel-og-40-rige-cristiano-r.jpg",
            "publication_time": "Søndag d. 23. marts 2025, kl. 23.25",
            "author": "Kalle Kehlet",
            "related_links": [],
            "attachments": []
        }
    }
}