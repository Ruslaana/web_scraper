{
    "version": "1.0",
    "document": {
        "id": "https://www_berlingske_dk/kultur/med-temperamentet-som-kompas",
        "title": "Med temperamentet som kompas",
        "content": "Da Erik Wedersøe på grund af helbredsproblemer måtte forlade scenen, savnede man ham. Han var en brik, der manglede. En lang række vægtige roller lå ellers og ventede på ham, syntes man. Mandlige skuespillere i den ældre aldersklasse med den pondus, fylde og myndighed, tiden kan give, er en mangelvare på de danske teaterscener i en generation, hvor nogle faldt fra for tidligt, mens andre aldrig udviklede sig til det, de skulle. Også Erik Wedersøe måtte give op før tid: Uoverensstemmelser fik ham til at forlade en stor rolle i et stykke af Ole Bornedal på Aveny-T i 2004, ligesom sygdommen et par år senere tvang ham til at opgive en stor opgave i sydstatsdramaet \"De skamløse\" på Det Danske Teater. Den sidste tid boede han i Skuespillerforeningen af 1879s æresboliger på  Bispebjerg sammen med sin livsledsager Gitte, som han mistede i april efter 39 års samliv. Deres kærlige parløb kunne følge med i i Per Wennicks glimrende udsendelsesrække fra etageejendommen. Herfra udsendte Wedersøe sine erindringer – med en begrundelse, der var typisk for den egocentriske, farverige og temperamentsfulde kunstner: »Fordi jeg er interesseret i mig selv.« Erik Wedersøe var måske nok interesseret i sig selv – er det i det hele taget ikke forudsætningen for at være skuespiller? Selvfølelsen savnede måske ikke noget, men han var samtidig også lidenskabeligt interesseret i den verden, der var rundt omkring ham. Han var for eksempel varmt optaget af hele flygtningesagen. I den forbindelse spillede han en aktiv rolle som landssekretær i Danske Flygtningenævn en overgang i 1980erne, hvor han bød skuespillet midlertidigt farvel. Kulturpolitik optog ham også glødende, og han kastede sig ind i debatten med iltert engagement. Partipolitisk aktiv var han også: Han var formand for Socialdemokratiets kulturudvalg et par år i slutningen af 1980erne – kortvarigt kandiderede han endda til folketinget i Ringsted. Samtidig vendte han tilbage til den skuespilkunst, det ellers ikke lige stod skrevet i stjernerne, at han skulle få adgang til. Helsingør-drengen Erik Wedersøe var lidt af en utilpasset rod. Faren var en mild frisør, moren mere hårdtslående. Efter at have arbejdet som både bydreng, mælkedreng, chauffør, damefrisør med egen salon og musiker, blev han optaget på elevskolen på Aarhus Teater i 1966. Han debuterede allerede året efter på Aalborg Teater, men snart kom han til at spille store roller i hovedstaden. Også på tv brændte han igennem den sort-hvide skærm: Ud til hele befolkningen kom han som den frigjorte hippie, som Bodil Kjers overspændte overklassefrue begynder at nære »forkerte« følelser for i Leif Panduros TV-spil »Bella«. Og nogenlunde samtidig kom han ind i alle stuer som en fremragende, desperat fortvivlet »Erasmus Montanus« i Kaspar Rostrups glimrende fjernsynsversion af Holbergs komedie. Han blev i det hele taget tidens unge, varme navn, der med vital vrede, maskulin selvfølelse, rastløshed og intelligens rasede mod verdens indretning. Filmen havde bud efter ham tidligt i 1970ernes realistiske, indadvendte dramaer med debut i Henning Carlsens \"Mennesker mødes og sød musik opstår i hjertet\" i 1967. Siden blev det til titler som Henrik Stangerups \"Farlige kys\" og Søren Kragh-Jacobsens \"Skyggen af Emma\" samt en sidste atypisk, komisk vignet som kælderpsykolog i \"Riget II\" – ham med \"stille når gruppe\" på døren. På teatret var det på Folketeatret, han i 1970erne og 1980erne fandt et slags hjem hos den mangeårige direktør Preben Harris. Her var Wedersøe en moderne, handlingspræget og upoleret Hamlet, Larsen i »Melodien, der blev væk«, Hans Egede i Sven Holms skuespil, Büchners »Woyzeck«, Helmer i »Et dukkehjem«. Listen er lang. Van Gogh spillede han i »Postbudet fra Arles« – og udvidede senere sit portræt i »Vi, Theo og Vincent« på Rialto. På Gladsaxe Teater var han i begyndelsen af 1990erne den fæle, kynisk esignerende Jago i »Othello« – det intense arbejde med rollen skrev han en glimrende bog om –  senere gav han liv til en ganske fin Jeppe i på Grønnegårds Teatret. Og han vendte tilbage til Folketeatret, også som iscenesætter. Men trods succesen, de rigtige roller på det rigtige tidspunkt, krævede temperamentet andet og mere. Hans liv var præget af udlængsel, frihedstrang og stor nysgerrighed over for den klode, han var sat på. Han elskede teaterprøverne, rollearbejdet optog ham voldsomt, men det kedede ham at spille aften efter aften. Efter at have fået søfartseksamen i 1973 sejlede han og Gitte Jorden rundt sammen i løbet af de næste to årtier. Trangen til at rive sig løs vandt over fastlåstheden. Han havde modet til at gøre noget ved det: »Jeg plejer at sige, at det er gået så godt, fordi jeg på bunden er lidt dum. Jeg har sådan en klump i maven, som jeg kalder dumheden. Det kaldes også selvtillid,« sagde han i et interview med Berlingske Tidende. Rejserne resulterede i en række meget populære rejsebøger om de i alt seks sammenlagte år på havet, klummer i Berlingske Tidende samt tv-programmer om togterne med coasteren \"Gitte Gry\". Wedersøe holdt i det hele taget lige så meget af at skrive, som han gjorde af at spille skuespil eller instruere. Han forfattede da også selv manuskriptet til sin egen filmatisering af Klaus Rifbjergs »Anna (jeg) Anna« med Pernilla August i hovedrollen. Den fik voldsomme stryg af anmelderne, mens forfatteren heller ikke syntes, den havde meget med hans egen bog at gøre. Sidste gang,  Erik Wedersøe stod på en scenen blev i Folketeatrets version af Ibsens »Samfundets støtter« i 2002 – iscenesat af Kasper Rostrup, som livet igennem havde et tæt samarbejde med ham. Nogenlunde samtidig med at skuespillerens brede, fotogent furede kontrafej rullede over skærmen i den sidste tv-rolle som den store faderskikkelse, det fint underspillede magtmenneske UIf i »Rejseholdet «. Teatret nåede han, som sagt, aldrig at vende tilbage til - selv drømte han om at få lov til at spille Shakespeares \"Kong Lear\". Men han kunne se tilbage på et liv, hvor han i den grad havde fået brugt sig selv. Erik Wedersøe blev 73 år gammel. ",
        "metadata": {
            "source": "https://www.berlingske.dk/kultur/med-temperamentet-som-kompas",
            "image_url": "https://berlingske.bmcdn.dk/media/cache/resolve/image_x_large/image/71/711201/4542650-til-bt-erik-wedersoe.jpg",
            "publication_time": "Tirsdag d. 27. september 2011, kl. 13.43",
            "author": "Jakob Steen Olsen",
            "related_links": [],
            "attachments": []
        }
    }
}