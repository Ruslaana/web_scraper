{
    "version": "1.0",
    "document": {
        "id": "https://www_berlingske_dk/virksomheder/sirius-it-solgt-til-visma",
        "title": "Sirius IT solgt til Visma",
        "content": "Det nordiske IT-firma Sirius IT er blevet solgt til Visma, der dermed får sammenlagt 370 medarbejdere i Danmark. Visma er norsk og konkurrerer med blandt andre Maconomy og tyske SAP om at levere software til styring af virksomheder. Med købet styrker Visma satsningen på den offentlige sektor. Sirius IT fortsætter som egne juridiske enheder i Danmark, Norge og Sverige og ventes til sammen at omsætte for 520 millioner kroner i 2010. Også ledelsen i de tre lande fortsætter - i Danmark koncernchef Kim Winther Jensen. Visma i Danmark har i dag 220 medarbejdere og får 150 medarbejdere fra Sirius IT. Sirius IT udvikler og designer software. Fusionen betyder, at Visma får større kapacitet til at håndtere de rigtigt store kunder og ditto projekter. » Vi er stolte af at få Sirius IT med på holdet. Sirius IT har lang erfaring og en stærk position inden for den offentlige sektor. Derudover står selskabet stærkt inden for dele af den private sektor, som også er et stort og vigtigt marked for Visma. Specielt i Sverige og Danmark bidrager dette opkøb til en styrkelse af Vismas tilstedeværelse,« siger Vismas koncernchef, Øystein Moan. Prisen på handelen er ikke oplyst.",
        "metadata": {
            "source": "https://www.berlingske.dk/virksomheder/sirius-it-solgt-til-visma",
            "image_url": "https://berlingske.bmcdn.dk/media/cache/resolve/image_x_large/image/28/289823/2696867-pix-sirius-it.jpg",
            "publication_time": "Torsdag d. 10. juni 2010, kl. 09.08",
            "author": "Thomas Breinstrup",
            "related_links": [],
            "attachments": []
        }
    }
}