{
    "version": "1.0",
    "document": {
        "id": "https://www_berlingske_dk/virksomheder/tidligere-skatteminister-sad-paa-tilhoererpladserne-da-dommen-faldt",
        "title": "Tidligere skatteminister sad på tilhørerpladserne, da dommen faldt. »Jeg er glad for, at retfærdigheden sker fyldest«",
        "content": "Det var i slutningen af august 2015, at tidligere skatteminister Karsten Lauritzen (V) første gang hørte, at der var blevet svindlet med udbytteskat. Og fra den dag kom udbyttesagen og hovedskurken, Sanjay Shah, til at fylde en meget stor del af hans ministertid. En britisk svindler med bopæl i Dubai, som Karsten Lauritzen kun havde læst om, men aldrig havde mødt. Derfor troppede Lauritzen torsdag op i Retten i Glostrup for at overvære domsafsigelsen, fortalte han Berlingske efter retsmødet. »Jeg er da glad for, at jeg lige har haft mulighed for at se ham i virkeligheden. Sagen har jo fyldt en meget stor andel af mine fire år i Skatteministeriet,« sagde Karsten Lauritzen, der for nylig stoppede som branchedirektør i DI. Næste år tiltræder han som direktør for interesseorganisationen Danske Advokater. Karsten Lauritzen fortalte, at han et kort øjeblik i retten havde øjenkontakt med Sanjay Shah, da dennes forsvarer gjorde ham opmærksom på den tidligere ministers tilstedeværelse. Karsten Lauritzen fortalte Berlingske, at han bevidst har holdt sig på afstand af retssagen, fordi Sanjay Shah og hans forsvarerne har hævdet, at Sanjay Shah var dømt på forhånd på grund af udtalelser fra ministre, heriblandt Karsten Lauritzen. »Jeg har holdt mig på distance fra sagen, fordi påstanden fra forsvarerne jo har været, at han var dømt på forhånd. Men altså, nu er jeg jo ikke i politik længere, og jeg har ikke indflydelse på noget som helst, slet ikke den her sag.« »Derfor tænkte jeg, at så vil jeg gerne se det menneske, der har fyldt så meget i mit liv, og det er jo også en sag, der har betydet rigtig meget for Danmark og danskerne. Og nu er retfærdigheden sket fyldest,« sagde Karsten Lauritzen. Karsten Lauritzen erklærede sig derfor »meget tilfreds med dommen«, der udløste 12 års fængsel til Sanjay Shah. Men han var »irriteret over«, at hans udtalelser blev brugt som et argument for, at sagen skulle afvises af retten. »Altså, der er ikke nogen dommer, der vil lade sig påvirke af det. Det kan ikke lade sig gøre i Danmark,« sagde Karsten Lauritzen. Forsvarerne har blandt andet fremhævet, hvad skatteminister Karsten Lauritzen (V) sagde i november 2015: »Der er tale om danmarkshistoriens største skattetyveri, og det er forfærdeligt, at det har kunnet finde sted. Det er en kriminel handling af meget, meget stort omfang.« Karsten Lauritzen synes, at det er »ærgerligt«, at der kan gå op til to år, før ankesagen kan komme for landsretten. »Det er jo en voldsom lang ventetid, og det ville have været rart, hvis han havde erkendt sin skyld og modtaget sin straf. Men han er jo i sin god ret til at anke sagen,« sagde Lauritzen.",
        "metadata": {
            "source": "https://www.berlingske.dk/virksomheder/tidligere-skatteminister-sad-paa-tilhoererpladserne-da-dommen-faldt",
            "image_url": "https://berlingske.bmcdn.dk/media/cache/resolve/image_x_large_vertical/image/186/1868152/24851850-karsten-lauritzen-branchedirektr-for-di-transpor.jpg",
            "publication_time": "Torsdag d. 12. december 2024, kl. 19.57",
            "author": "Vibe Hyltoft",
            "related_links": [],
            "attachments": []
        }
    }
}