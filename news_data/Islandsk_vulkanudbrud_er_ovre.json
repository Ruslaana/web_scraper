{
    "version": "1.0",
    "document": {
        "id": "https://www_berlingske_dk/internationalt/islandsk-vulkanudbrud-er-ovre",
        "title": "Islandsk vulkanudbrud er ovre",
        "content": "Udbruddet i den islandske vulkan Grimsvötn er forbi, og der har ikke været aktivitet i den i dagevis, siger en geolog på Islands meteorologiske institut til AFP. - Vi ser ingen tegn på andet, end at udbruddet er ovre, Vores udstyr har ikke målt aktiviteter siden lørdag morgen, siger Steinunn Jakobsdottir. Vulkanudbruddet begyndte den 21. marts, hvor der blev spyet aske 20 kilometer op i luften. Det skabte frygt for en gentagelse af sidste års kaos i flytrafikken, da den nærliggende vulkan Eyjafjallajökull forårsagede den største lukning af det europæiske luftrum siden Anden Verdenskrig. Udbruddet i Grimsvötn, der er Islands mest aktive vulkan, var det voldsomste siden 1873. Det var 10 gange så kraftigt som sidste års udbrud i Eyjafjallajökull. I løbet af kort tid var et areal på over 5000 kvadratkilometer i det sydlige Island dækket af et askelag på mellem en og fem centimeters tykkelse. /ritzau/AFP",
        "metadata": {
            "source": "https://www.berlingske.dk/internationalt/islandsk-vulkanudbrud-er-ovre",
            "image_url": "https://berlingske.bmcdn.dk/media/cache/resolve/image_x_large/image/73/736649/4114051-iceland-volcano-eruption.jpg",
            "publication_time": "Mandag d. 30. maj 2011, kl. 15.44",
            "author": null,
            "related_links": [],
            "attachments": []
        }
    }
}