{
    "version": "1.0",
    "document": {
        "id": "https://www_berlingske_dk/samfund/henrik-skovgaard-forlader-tv-2",
        "title": "Henrik Skovgaard forlader TV 2",
        "content": "Der er gang i svingdøren på TV2. med kendte tv-profiler, der er på vej væk fra tv-stationen, mens andre vender tilbage. To dage efter, at Jes Dorph-Petersen har meddelt, at han forlader TV2 til fordel Champions League på TV3 , er den tidligere tv-vært fra Nyhederne og TV2/Sporten Henrik Skovgaard også ude af døren. Han er blevet headhuntet af DR til at være radiovært på regionalradio P4 SYD i Åbenrå, men starter først 1.marts. - Jeg kan godt forstå, hvis folk undrer sig, men det er en tilfældighed, at det sker samtidig med Jes Dorph-Petersen skifter job. Der er ingen sammenhæng. Jeg er 48 år, og det er et godt tidspunkt for mig at prøve noget nyt, siger Henrik Skovgaard, der glæder sig til at prøve kræfter med et helt nyt medie. Han har de sidste 9 måneder været indenrigsreporter på TV2/Nyhederne, efter at hans vikariat som tv-vært på TV2/Sporten udløb. - Jeg har det fint og er helt afklaret. Jeg smækker ikke med døren. Det job, jeg får nu, har jeg ikke selv søgt, og det faldt godt i hak med, at jeg havde lyst til at få testet værtsrollen indenfor samme branche. Han har aldrig lagt skjul på, at han trives i værtsrollen. - Jeg kan godt lide at performe, og det kan da godt være, jeg vender tilbage til tv en dag. Men nu er det som vært bag mikrofonen ,hvor min opgave er at være godt selskab og sørge for, at folk kommer ordentlig hjem, og det glæder jeg mig til. Jeg kan godt lide at tage folk i hånden, uden at det skal gå så fandens stærkt. Han vil fortsat bo i Odense og køre frem og tilbage. - Jeg vil gerne være tæt på min datter og på mit fodboldhold OB, og så er jeg vild med at køre bil, griner han og glæder sig til at holde fri i fire måneder. - Jeg tager en slags sabbat. Jeg har ikke prøvet at holde fri i længere tid. Efter nytår vender tv-værten Morten Ankerdal tilbage til TV2/Sporten efter et par måneders flirt med 'Aftenshowet' på DR, og på TV2 News på Teglholmen er Jens Gaardbo og Mette Vibe Utzon vendt tilbage til TV2-skærmen efter flere år i det private erhvervsliv og DR.",
        "metadata": {
            "source": "https://www.berlingske.dk/samfund/henrik-skovgaard-forlader-tv-2",
            "image_url": "https://berlingske.bmcdn.dk/media/cache/resolve/image_x_large/image/69/693371/4720714-.jpg",
            "publication_time": "Torsdag d. 08. december 2011, kl. 06.24",
            "author": null,
            "related_links": [],
            "attachments": []
        }
    }
}