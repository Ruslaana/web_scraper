{
    "version": "1.0",
    "document": {
        "id": "https://www_berlingske_dk/analyse-og-perspektiv/analyse-nick-haekkerup-forbereder-opgoer-mod-banderne",
        "title": "Analyse: Nick Hækkerup forbereder opgør mod banderne",
        "content": "Der venter en travl tid for Nick Hækkerup (S) efter ferien, hvor han blandt andet vil slå hårdere ned på de bandekriminelle, som står bag rå kriminalitet og spreder massiv utryghed i gadebilledet. Justitsministerens bundne opgave handler om at indgå en flerårsaftale for politi og anklagemyndighed, det vil sige en aftale, der udstikker økonomi og mål for politiet. I politiet venter man i spænding på den kommende aftale. Det er indlysende for alle, at politiet er presset, og i Politiforbundet har man længe argumenteret for, at styrken i løbet af ti år skal udvides med 3.000 politifolk, at efter- og videreuddannelsen skal styrkes, og at politiet skal rykke tættere på borgerne. I forhandlingerne om flerårsaftalen vil Hækkerup blandt andet have fokus på at opruste politiet til at kunne ramme den organiserede kriminalitet – herunder banderne – bedre end i dag. Er der brug for det? Svaret er ja. Banderne er involveret i opgør på åben gade i deres kamp om territorier og om at sikre sig kontrol over handlen med stoffer. Mange steder spreder de frygt og utryghed. Scanner man overskrifterne fra København, Aarhus og Odense i den seneste tid, kan man se, hvordan banderne konstant sætter et negativt præg på det danske samfund. Derudover harDR dokumenteret, at bandemedlemmer terroriserer misbrugere og hjemløse i Odensei en grad, så flere har måttet gå under jorden med hjælp fra kommunen. Isabella Mittelstein, der er stifter af Projekt Husvild, har fortalt til DR, hvordan en hjemløs blev maltrakteret: »Han kom tilbage gennemtæsket. Han havde et hul i baghovedet og var blevet bidt i låret og armen af en kamphund.« Misbrugere og hjemløse fortæller samstemmende, at de kriminelle presser dem til at sælge stoffer, og de beretter om, hvordan de bliver straffet og truet på livet, blandt andet hvis de ikke sælger nok. Odenses socialdemokratiske borgmester, Peter Rahbæk Juel, som tidligere har været under politibeskyttelse på grund af truslen fra den nu opløste bande Black Army, vil have stoppet uroen.Til TV 2 sagde han forleden: »Det handler overordnet om, at vi skal tage deres våben, vi skal tage deres opholdssteder, og vi skal tage deres biler. Det er kombinationen af de tre ting, der skaber en vanvittig utryghed rigtig mange steder i Odense.« Flere af tiltagene bakkes op af Nick Hækkerup, der blandt andet har bebudet skærpet lovgivning mod førerne af de såkaldte »muskelbiler«, der bliver brugt til vanvidskørsel i byerne. Der er imidlertid ikke kun i det fri, at banderne udgør et problem. I ugens løb har Berlingske afdækket, hvordan bandemedlemmer chikanerer og overfalder fængselsbetjente med en råhed og systematik, der er kommet bag på myndighederne. I et tilfælde fik en kvindelig fængselsbetjent hamret en termokande i baghovedet. Da hun vendte sig om, fik hun en knytnæve i ansigtet. En kollega ville hjælpe, men blev slået ned. Da endnu en medarbejder – efter at have hørt tumulten – nåede frem, var gerningsmanden gået. Han havde roligt lagt sig på maven i sin celle efter at have udført overfaldet. Som Berlingske har beskrevet, sker der samlet set flere overfald på fængselsbetjentene, og overfaldene bliver grovere. Flere fængselsbetjente er også blevet truet og overfaldet uden for fængslerne. Ifølge Fængselsforbundets formand, Bo Yde Sørensen, arbejder banden Loyal to Familia efter en bevidst strategi: »Jeg mener, det grænser til, at de har erklæret krig mod Kriminalforsorgen,« siger han. I et interview med Berlingske har Nick Hækkerup understreget, at der fortsat skal bruges mange kræfter på resocialisering i fængslerne. Men han har også gjort det klart, at hans tålmodighed med de mest voldelige bandemedlemmer er slut. Når bandekriminaliteten er så problematisk, handler det ikke kun om de enkelte forbrydelser. Det drejer sig også om, at bandernes ageren kan få folk til at spørge om, hvem der har kontrollen. Er det politiet eller banderne? Er det ghettoen eller samfundet? Følelsen af kontroltab og afmagt kan virke direkte undergravende, hvis folk ikke længere tør stige på toget fra bestemte stationer, hvis de begynder at ændre rute på vej hjem fra arbejde – for at undgå bestemte gader og bebyggelser – eller hvis de læser om brandmænd og politifolk, der mødes med sten og kanonslag i særlige boligområder. Sociale myndigheder, politi og retsvæsen bruger store ressourcer på at holde banderne i skak. Men problemet består, og i laget under bandemedlemmerne findes unge, i reglen med indvandrerbaggrund, der også skaber utryghed og indgår i fødekæden til banderne. Senest har det skabt opstandelse på Christiansborg, at en dansk dreng er blevet overfaldet i et indkøbscenter i Sønderborg af en dreng med indvandrerbaggrund, der filmede seancen. Overfaldet har efterfølgende fået Marie Krarup fra Dansk Folkeparti til at advare om, at Danmark er ved at blive hjemsted for samme type overfald, som er set rundt om i Europa. »Vi har importeret en voldskultur, som gør det nødvendigt at bruge enorme ressourcer på ordenshåndhævelse. På trods af at danskerne selv bliver mindre og mindre kriminelle,« siger hun. Her i avisen har socialrådgiver, forfatter og medlem af Det Konservative Folkeparti Ali Aminali noteret, at vi herhjemme endnu ikke har svenske tilstande med umotiveret vold begået af ikkevestlige. Men vi er på vej. »Jeg mener ikke, at vi har svenske tilstande med utallige eksempler på umotiveret vold begået af ikkevestlige unge, men jeg indrømmer, at jeg i de seneste par år har hørt om episoder, som har rystet mig,« sagde han. Justitsminister Nick Hækkerup kender problemerne. Efter ferien skal han vise, at han kan samle et flertal bag en plan, der kan ramme banderne og bremse for en ny generation af destruktive bandekriminelle.",
        "metadata": {
            "source": "https://www.berlingske.dk/analyse-og-perspektiv/analyse-nick-haekkerup-forbereder-opgoer-mod-banderne",
            "image_url": "https://berlingske.bmcdn.dk/media/cache/resolve/image_x_large/image/131/1315207/23474168-.jpg",
            "publication_time": "Fredag d. 17. juli 2020, kl. 18.59",
            "author": "Thomas Larsen",
            "related_links": [],
            "attachments": []
        }
    }
}