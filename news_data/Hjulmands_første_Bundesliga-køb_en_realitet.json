{
    "version": "1.0",
    "document": {
        "id": "https://www_berlingske_dk/sport/hjulmands-foerste-bundesliga-koeb-en-realitet",
        "title": "Hjulmands første Bundesliga-køb en realitet",
        "content": "Den danske træner i Bundesliga-klubben Mainz 05, Kasper Hjulmand, har købt sin første forstærkning. Han hedder Daniel Brosinski, spiller højreback, er 25 år og kommer til fra Greuter Fürth. Det skriver Mainz 05 på klubbens egen hjemmeside. Torsdag eftermiddag skal han gennemgå et obligatorisk lægetjek, og så er han derefter på kontrakt med øjeblikkelig virkning og fire år frem. - Vi har fra starten haft Daniel Brosinski i kikkerten som afløser for Zdenek Pospech, siger Kasper Hjulmand og fortsætter. - Han er en fodboldspiller i en god alder og har allerede en vis erfaring. Dertil er han ærgerrig og klar til at tage det næste skridt i sin karriere. Daniel Brosinski er en dynamisk og løbestærk back, der gør det godt offensivt, har et godt skud og også har kvaliteter på standardsituationer. Ifølge BT's oplysninger har Kasper Hjulmand derudover udset sig danske Andreas Bjelland som et af sommerens helt store transfermål. Bjelland, der spiller i hollandske Twente, var anfører i FC Nordsjælland under Hjulmand, da klubben vandt det danske mesterskab.",
        "metadata": {
            "source": "https://www.berlingske.dk/sport/hjulmands-foerste-bundesliga-koeb-en-realitet",
            "image_url": "https://berlingske.bmcdn.dk/media/cache/resolve/image_x_large_vertical/image/83/834813/7485150-soccer-germany.jpeg",
            "publication_time": "Torsdag d. 03. juli 2014, kl. 11.07",
            "author": null,
            "related_links": [],
            "attachments": []
        }
    }
}