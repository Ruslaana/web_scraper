{
    "version": "1.0",
    "document": {
        "id": "https://www_berlingske_dk/vores-liv/alexander-mejdahl-jeppesen-kastede-sig-ud-i-et-30-dages-eksperiment-nu",
        "title": "Alexander Mejdahl Jeppesen kastede sig ud i et 30-dages eksperiment. Nu er hans skærmvaner forandrede",
        "content": "Dag for dag kunne Alexander Mejdahl Jeppesen observere sin skærmtid stige. Han havde ferie hele december, men hver gang han ville læse en bog, endte han med at nærstudere LinkedIn. Hver gang han ville slappe af i sofaen, endte han med at læse ligegyldige opslag på Facebook. Da han iagttog krysantemumbomber og romerlys ramme den københavnske nattehimmel, var hans skærmtid højere, end den havde været i meget lang tid. Han måtte gøre noget. »Det var et kæmpe problem. Den ene app overtog den anden, og jeg kunne nærmest ikke foretage mig noget, uden at blive opslugt af de sociale medier,« forklarer han. »Jeg var afhængig af de sociale medier.« Alexander Mejdahl Jeppesen søgte råd på det internet, der var hans største fjende. Den 2. januar blev han fristet af et »simpelt trick«. En funktion på iPhone, hvor man simpelthen kan fjerne farverne. Gøre mobilen kedelig og uinteressant. Alexander Mejdahl Jeppesens opmærksomhed var vakt – igen, igen – og hurtigt havde han fundet frem til et sted inde i iPhonens maskineri: Indstillinger, tilgængelighed, skærm & tekststørrelse, farvefiltre,grå toner. »Klik« Ofte slæber Alexander Mejdahl Jeppesen mobilen med ind på soveværelset, hvor han har svært ved at lægge den fra sig. Ikke sjældent ligger han i sengen med det blå lys direkte ind i ansigtet til efter midnat, og særligt mærker han, hvordan et bip fra mobilen lynhurtigt stjæler hans koncentration.Fold sammenLæs mereFoto: Linda Kastrup. Vi er som mennesker draget af sociale medier, forklarer Pelle Guldborg Hansen, der er adfærdsforsker og lektor ved Roskilde Universitet. Og farverne har »stor betydning«. Mennesker er kodet til at navigere efter farver. De tager vores opmærksomhed, og ikke overraskende bliver det udnyttet af alt fra sociale medier og nyhedssites til lyskryds og reklameskilte. »Farverne gør, at du på en hjemmeside kan dirigere folks opmærksomhed,« siger han. Han mener derfor også, at det kan være en »god strategi« at skifte iPhonens skærm til sort/hvid, hvis man ønsker at have mindre skærmtid. En mobil vil uden tvivl være mindre interessant for os mennesker, hvis den er uden farve, slår han fast. Men, siger han, det er lettere at klikke på knappen »grå toner«, end det er at holde fast i den sort/hvide skærm. Det kræver »viljestyrke.« »Det, du ender i, er et viljestyrkeproblem, hvor du skal udføre handlingen igen og igen. Én ting er at beslutte sig for at skære sit ene øre af. Du kan ikke sætte det på igen. Men i dette scenarie med mobilen skal du holde fast i beslutningen. Det kan være svært,« forklarer han. »Du vil hele tiden blive fristet til at slå den over på farve.« Pelle Guldborg Hansen forklarer, at det for de fleste tager omtrent 20 minutter at genvinde koncentrationen efter en afbrydelse. Men ofte kan en afbrydelse fra mobilen ende i et »kaninhul«, som det kan tage lang tid at komme ud af.Fold sammenLæs mereFoto: Rune Øe. Og fristelsen vil være let at falde for. Det kræver blot et par enkelte klik, og derfor er Pelle Guldborg Hansen selv mere tiltrukket af andre metoder til at styre sin adfærd med. For eksempel sletter han selv apps, når de kommer til at fylde for meget i hans hverdag. Det er nemlig mere besværligt og tidskrævende at installere dem igen, end det er at slå farverne til igen. »Du vil nå at tænke: 'Hvad har jeg gang i?'« Alexander Mejdahl Jeppesen forsøger ofte at se kritisk på, hvordan han lever sit liv, hvad han propper i munden, og hvad han bruger sin tid på. Men de sociale medier har han ikke kunnet slippe af med.Fold sammenLæs mereFoto: Linda Kastrup. Med ét klik var alt forandret. Alexander Mejdahl Jeppesen havde brugt over 6000 kroner på sin iPhone, der nu var uden farver. Det indhold, der stadig var produceret på samme måde og fortsat var serveret specifikt for at få ham til at blive hængende, var pludselig uinteressant. »Hvis du har prøvet at have en dag, hvor du ikke drikker kaffe, når du skal op om morgenen, så kan du godt mærke, at du har brug for et eller andet. Sådan havde jeg det. Jeg kunne mærke, at jeg ikke fik det input. Jeg blev ikke stimuleret, som jeg plejede,« forklarer han. Det kunne også ses på hans skærmtid. Den sidste uge, hvor han stadig havde farve på mobilen, lå hans skærmtid på 4 timer og 5 minutter. I den første uge af eksperimentet og den sidste uge af hans ferie, var skærmtiden gået over 30 minutter ned. Samtidig noterede han en »vigtig pointe«: »Jeg kan se, at min skærmtid er gået fra at være på de sociale medier til at være langt mere på den bog, jeg er i gang med. Det er vildt,« siger han. Eksperimentet skulle egentlig vare 30 dage og slutte i februar. Men Alexander Mejdahl Jeppesens mobil er stadig i sort/hvid, og i sidste uge var Alexander Mejdahl Jeppesens skærmtid på to timer og fem minutter. Nu vil han gerne opfordre andre til at prøve eksperimentet af i 30 dage. »Jeg tror på, at vi får en meget bedre verden, hvis vi allesammen giver lidt mere slip på de her mobiler. Jeg blev selv overrasket over, hvor meget tid og energi jeg fik,« siger han. FAKTASort/hvid på AndroidHvis du har en Android, kan du slå sort/hvid til således:Find indstillinger, tilgængelighed, skærm og tekststørrelse, farvefiltre og slå gråtoner til.FOLD UD Hvis du har en Android, kan du slå sort/hvid til således: Find indstillinger, tilgængelighed, skærm og tekststørrelse, farvefiltre og slå gråtoner til.",
        "metadata": {
            "source": "https://www.berlingske.dk/vores-liv/alexander-mejdahl-jeppesen-kastede-sig-ud-i-et-30-dages-eksperiment-nu",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889999/24891207-alexander-mejdahl-jeppesen-har-slet-sin-iphone-i.jpg",
            "publication_time": "Søndag d. 16. februar 2025, kl. 19.50",
            "author": "Malte Møller Madsen",
            "related_links": [],
            "attachments": []
        }
    }
}