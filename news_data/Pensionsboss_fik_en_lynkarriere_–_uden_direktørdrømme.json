{
    "version": "1.0",
    "document": {
        "id": "https://www_berlingske_dk/dine-penge/pensionsboss-fik-en-lynkarriere-uden-direktoerdroemme",
        "title": "Pensionsboss fik en lynkarriere – uden direktørdrømme",
        "content": "2019 tegner til at blive et begivenhedsrigt år for Bo Normann Rasmussen, øverste chef i pensionsselskabet AP Pension. Ved årsskiftet sagde han velkommen til omkring 200 nye medarbejdere og93.000 nye kunder, da opkøbet af konkurrenten Skandias danske aktiviteter blev en realitet. Dermed kan selskabet bryste sig af at have over 400.000 kunder på sin 100 års fødselsdag. Men det er ikke kun AP Pension, der fylder rundt i år. 8. april kan Bo Normann Rasmussen selv skrive et halvt århundrede på sin fødselsdagskage. Siden han blev uddannet aktuar fra Københavns Universitet i 1998, er han steget hurtigt i graderne. Inden han kom til AP Pension i 2006, nåede han både at være underdirektør i Pensiondanmark og i PFA Pension i henholdsvis to og tre år. Trods sin lynkarriere i pensionsbranchen har Bo Normann Rasmussen aldrig været drevet af direktørdrømme. Faktisk fik han efter eget udsagn allerede indfriet sine karriereambitioner, da han blev ansat som ansvarshavende aktuar i AP Pension. »Nu har jeg jo læst til aktuar, og hvis man er ambitiøs som aktuar i den ledelsesmæssige retning, vil man gerne være ansvarshavende aktuar. Så det har egentlig været mit mål, siden jeg var i 20erne,« har Bo Normann Rasmussen tidligere udtalt til erhvervsmediet Finanswatch.dk. I 2010 blev han næstkommanderende i direktionen for AP Pension. Men daSøren Dal Thomsenfratrådte som adm. direktør med omgående virkning i december 2016, overtog Normann Rasmussen posten som, i første omgang konstitueret, topchef. Og han har tidligere fortalt, at det var en stor lettelse, da han efter tre måneders tid blev endeligt udnævnt 1. marts 2017. Bestyrelsen begrundede vagtskiftet på kontoret i Østbanegade i København med, at hvervet som adm. direktør havde ændret sig meget. Og at stillingen kræver både stor pensionsteknisk indsigt, kommerciel forståelse og evnen til ledelsesmæssigt at sikre de nødvendige resultater. »Med valget af Bo er jeg sikker på, at vi har fået den rette mand, som med sin viden om selskabet, sine kompetencer og ikke mindst sin ledelsesstil kan sikre, at AP Pension også fremover er et konkurrencedygtigt selskab, der leverer solide afkast til kunderne – især i en verden, hvor vi bliver mødt med stigende lovgivningsmæssige reguleringer,« lød det fra bestyrelsesformand Niels Dengsø Jensen i forbindelse med udnævnelsen. Udover at stå i spidsen for de forhandlinger, der resulterede i ægteskabet med Skandia, har Bo Normann Rasmussen bl.a. lanceret AP Loyalitetsbonus, som er selskabets måde at udbetale en del af overskuddet til kunderne. Blandt kunder og medarbejdere er Bo Normann Rasmussen anerkendt for sin store viden om pensionsforhold og evner til at formidle, så selv menigmand forstår det, oplyser selskabet. »Derudover er han kendt for sit store engagement og entusiasme for AP Pension, en ting som betyder, at han f.eks. ikke er bange for at få alle medarbejdere til at råbe i kor, når der er noget at fejre ved personalemøderne i selskabet, eller citere sit forbillede, Winston Churchill,« lyder det om 50-års fødselaren.",
        "metadata": {
            "source": "https://www.berlingske.dk/dine-penge/pensionsboss-fik-en-lynkarriere-uden-direktoerdroemme",
            "image_url": "https://berlingske.bmcdn.dk/media/cache/resolve/image_x_large/image/113/1135728/22760751-bo-normann-rasmussen.jpg",
            "publication_time": "Lørdag d. 06. april 2019, kl. 13.45",
            "author": "Louise Kastberg",
            "related_links": [],
            "attachments": []
        }
    }
}