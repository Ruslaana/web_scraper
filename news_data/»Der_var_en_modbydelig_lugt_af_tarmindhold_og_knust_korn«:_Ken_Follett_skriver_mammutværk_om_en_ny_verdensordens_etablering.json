{
    "version": "1.0",
    "document": {
        "id": "https://www_berlingske_dk/litteratur/der-var-en-modbydelig-lugt-af-tarmindhold-og-knust-korn-ken-follett",
        "title": "»Der var en modbydelig lugt af tarmindhold og knust korn«: Ken Follett skriver mammutværk om en ny verdensordens etablering",
        "content": "Den walisiske forfatter Ken Folletthører til bestsellerlisternes absolutte sværvægtere. Nu, 30 år efter megasuccesen »Jordens søjler« om et spektakulært katedralbyggeri i byen Kingsbridge i 1100-tallets England, vender Follett med »Lysets våben« tilbage til Kingsbridge for at skildre en anden historisk brydningstid. Denne gang er det industrialismens gennembrud, det gælder. Med krig, brødoprør og maskinstorm som vigtige markører for en omvæltningstid tager Ken Folletts roman udgangspunkt i ulighedernes England og en konstatering af, at »Herrefolk havde ret, fordi de var herrefolk, uanset love, løfter eller logik. Kun de fattige skulle rette sig efter reglerne.« Det er den verdensorden, som den frembrydende industrialisme også medvirker til at sætte spørgsmålstegn ved. I Ken Folletts Kingsbridge-univers begynder klasseskellene gradvist at blive nedbrudt. Biskoppens datter kæmper energisk for at oprette en skole for fattige børn, arbejderne begynder at organisere sig, og klædeindustriens fabrikanter kæmper indædt mod forsamlingsretten. Liv og færden i den arketypiske engelske provinsby skildres med mange facetter, stor bredde og også en overflod af små, didaktiske detaljer af typen: »Jeg var det modsatte af rolig, indtil han gav mig laudanum. Laudanum var opium opløst i alkohol.« »Lysets våben« er simpelthen underholdningsromanens velsmurte bud på et billede af en historisk forandringstid!Fold sammenLæs mereFoto: Gyldendal. Ikke mindst dvæler »Lysets våben« opmærksomt ved opbuddet af intriger, der foregår i Kingsbridge, hvor de bølger frem og tilbage og udspiller sig på kryds og tværs af samfundets klasser: »Amos Barrowfield var en kilde til evig irritation for Hornbeam. Amos havde spoleret Hornbeams plan om at overtage gamle Obadiah Barrowfields forretning, og senere havde han på udspekuleret vis fået Will Riddick fjernet fra stillingen som indkøbsansvarlig for militsen. Nu forsøgte Amos at blive medlem af parlamentet. Hornbeam havde ventet på at træde i Northwoods fodspor så længe, at han var begyndt at tro, at det var hans ret. Han havde ikke forventet at skulle kæmpe for det.« Ken Follett blander den store historie med de mange små historier og diskrete nuanceringer, og mens Napoleon lægger an til erobringen af verdensherredømmet, kan en af romanens kvindelige hovedpersoner hengive sig til flirten med en beleven officer. Mens Kingsbridges klædefabrikanter indfører nye væve, der kan udvide produktionen radikalt og true arbejderne på deres eksistensgrundlag, kan beboerne i byen møde frem og lytte til valgtalerne fra de opstillede kandidater eller måske finde sammen seksuelt. »Lysets våben« kulminerer med konfrontationen mellemNapoleons og Wellingtons hærei slaget ved Waterlooi 1815, der males frem i al sin påtrængende gru: »Det var et syn, han aldrig ville glemme. De døde og sårede lå i den nedtrampede hvede, tusinder af dem, sønderlemmede og vansirede, hoveder uden kroppe, indvolde, der flød på jorden, afrevne ben og arme, ansigter indsmurt i blod. Der var en modbydelig lugt af tarmindhold og knust korn.« Efter slaget ved Waterloo følger hos Ken Follett freden og med den også et dramatisk parlamentsvalg. Et stort og umådeligt spraglet billedtæppe med masser af både kulørte og belærende detaljer er vævet færdigt. »Lysets våben« er tilegnet historikerne: »Uden dem ville vi ikke forstå, hvor vi kommer fra. Og så ville det være endnu sværere at finde ud af, hvor vi skal hen,« lyder det på kanten af det banale i begrundelsen for tilegnelsen. Med sit nye mammutværk har forfatteren givet sin både farverige og grundigt researchede version af et overblik over industrialismens gennembrud og en ny verdensordens etablering. »Lysets våben« er simpelthen underholdningsromanens velsmurte bud på et billede af en historisk forandringstid! Lysets våben Forfatter: Ken Follett.Oversætter: Annelise Skov.Sider: 720.Pris: 400 kronerForlag: Gyldendal.",
        "metadata": {
            "source": "https://www.berlingske.dk/litteratur/der-var-en-modbydelig-lugt-af-tarmindhold-og-knust-korn-ken-follett",
            "image_url": "https://berlingske.bmcdn.dk/media/cache/resolve/image_x_large/image/172/1720719/24536805-epaselect-epa08006899-british-writer-ken-follet-at.jpg",
            "publication_time": "Lørdag d. 30. september 2023, kl. 16.24",
            "author": null,
            "related_links": [],
            "attachments": []
        }
    }
}