{
    "version": "1.0",
    "document": {
        "id": "https://www_berlingske_dk/litteratur/stjerneforfatteren-deler-sin-prosamagi-og-sin-private-sygejournals",
        "title": "Stjerneforfatteren deler sin prosamagi og sin private sygejournals hemmeligheder med læseren",
        "content": "ForfatterenPer Pettersoner norsk prosamagi fra den øverste hylde, og det står fast fra første side: »Fredag 29. januar. Jeg er otteogtres år nu og har været det siden juli sidste år, den 18. Der er coronapandemi på andet år med alt hvad det indebærer. Jeg sidder ved vinduet, det er minus femten, det er januar.« Med det anslag lægger stjerneforfatteren ud med sin stærkt personlige journalføring fra det sidste halve år frem imod hans niogtresårs fødselsdag. Og mere end et par sider hen i journalen skal vi ikke, før forfatteren deler sin adhd-diagnose med læserne og umiddelbart efter slår fast, at han »ævler løs«. På en måde er det også selve skrivestilen i den personlige journal, Per Petterson karakteriserer med sin adhd-snak og sit »ævler løs«. En stil, der farer hid og did, virrer fra ting til ting og inddrager meget forskellige elementer af livet på landbrugsstedet Porten, hvor han lever sammen med sin anden kone, Pia. De daglige rutiner blandes op med brudstykker af den rastløse læsning, han kaster sig ud i, af ærgrelserne med diverse køretøjer, sammenstødene med en krasbørstig vædder, telefonsamtalerne og møderne med gode naboer og venner og indimellem et par lægebesøg. Tilbagevendende er tankerne om Scandinavian Star-branden i 1990 og de familiemedlemmer, Per Petterson mistede ved den lejlighed: 'Mit Abruzzo' er en helt igennem virrende livlig og energisk og stærkt charmerende dagbogs- eller journaltekst, der driver kunsten at se det store i det små frem til et klart mesterskab.Fold sammenLæs mereFoto: Batzer & Co.. »Færgen brændte den 7. april, begravelsen fandt sted den 26. Så lang tid tog det at få alle identificeret. Vi var noget nær de sidste der fik besked.« En af de forfattere, som journalen vender tilbage til i flere omgange, er den italienske antifascist Natalia Ginzburg, og det er hendes forvisning til det afsidesliggende Abruzzo i Mellemitalien, der er baggrunden for den tilsyneladende eksotiske titel på Per Pettersons bog, som jo netop også et langt stykke ad vejen handler om en oplevelse af intens fremmedhed. I forholdet til det intellektuelle miljø for eksempel og til mennesker som det litterære par Claire og James Messud: »Jeg har ofte tænkt på at mennesker som dem ikke er klar over hvem jeg er. Med hvilken uselvfølgelighed jeg befinder mig blandt dem. Med hvilken mangel på deres sprog. Hvilken stammende ikkeforståelse jeg er fyldt af når jeg møder dem. Hvilken uformulerethed.« Per Pettersons spekulationer og trængsler med oplevelserne af »Uformuleretheden« er gennemgående i hans journalføring, som ellers et langt stykke af vejen er én tilsyneladende nøgtern og enkel registrering af de tanker og begivenheder, der krydser hans vej igennem livet. Det småsnakkende tonefald skaber sin helt egen stemning af intimt tilstedevær og stærkt engagement i små og store begivenheder i forbindelse med den løbende drift af det lille landbrug. Et direkte og totalt overbevisende dementi af forfatterens »uformulerethed« repræsenterer de stadige henvisninger til læsningerne og møderne med forfattere både i Norge og på rejserne til udlandet. Som en slags videreførelse af de litterære tekster i »Månen over porten« breder referencerne til Per Pettersons morgenlæsninger sig livgivende ud i »Mit Abruzzo«: Hemingway, John Fante, Ginzburg og en række norske forfattere. Og undervejs får vi også en hilsen til boghandlersituationen i Danmark: »Danmark er i det hele taget et uland når det gælder boghandler.« »Mit Abruzzo« er en helt igennem virrende livlig og energisk og stærkt charmerende dagbogs- eller journaltekst, der driver kunsten at se det store i det små frem til et klart mesterskab. Mit Abruzzo. Journal 29.1.–18.7. 2021.Forfatter:Per Petterson.Oversætter:Karen Fastrup.Sider:400.Pris:350 kronerForlag:Batzer & Co.",
        "metadata": {
            "source": "https://www.berlingske.dk/litteratur/stjerneforfatteren-deler-sin-prosamagi-og-sin-private-sygejournals",
            "image_url": null,
            "publication_time": "Tirsdag d. 08. november 2022, kl. 18.44",
            "author": null,
            "related_links": [],
            "attachments": []
        }
    }
}