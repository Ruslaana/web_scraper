{
    "version": "1.0",
    "document": {
        "id": "https://www_berlingske_dk/samfund/minister-kalder-esbjerg-rapport-nedslaaende",
        "title": "Minister kalder Esbjerg-rapport »nedslående«",
        "content": "Ankestyrelsen retter hård kritik mod Esbjerg Kommune i håndteringen af en lang række sager om vold og misbrug mod børn, og det vækker ikke glæde hos socialminister Karen Hækkerup (S). - Det er nedslående, at der er så mange graverende fejl, og jeg er meget glad for, at Esbjerg Kommune nu tager konsekvensen og sørger for, at alle deres sager nu bliver kigget igennem, siger hun til DR Nyheder. Esbjergs borgmester, Johnny Søtrup (V), har således bebudet, at de 77 ud af 100 sager, hvis sagsbehandling bliver kritiseret, skal gennemgås igen, lige som man også vil screene kommunens øvrige omkring 1700 sager for at se, om der er begået fejl. Socialministeren er tilfreds med, at hun bad Ankestyrelsen om at gå kommunens sager efter i sømmene, efter den såkaldte Esbjerg-sag viste, at kommunen ikke havde grebet ind efter gentagne underretninger. - Den kvalitet, vi oprindeligt så i Esbjerg-sagen, var skidt, og det er derfor, jeg bad Ankestyrelsen om at gå ind og kigge på, om det var et generelt tegn fra Esbjerg, at der var så dårlig sagsbehandling. Nu har de kigget på det, og konklusionen er desværre nedslående. Kvaliteten er meget dårlig i Esbjerg og derfor er det også rigtigt, at Esbjerg nu undersøger alle de andre sager, så man kan finde ud af, om der er børn, som man skal give mere hjælp, siger Karen Hækkerup. Den såkaldte Esbjerg-sag drejede sig om en 41-årig mand, der sidste år blev idømt syv års fængsel for gennem en periode på omkring 20 år at have misbrugt otte børn. Det kom under sagen frem, at kommunen havde fået flere henvendelser, uden at der var blevet grebet ind. Ankestyrelsen har undersøgt sagerne som følge af den såkaldte Esbjerg-sag, hvor en mand blev idømt syv års fængsel for misbrug af en række børn. Men socialministeren understreger, at Esbjerg - lige som flere andre kommuner - er ved at få ryddet op. - Der har været så mange forfærdelige sager, og nu er kommunerne i den grad i gang med at få forbedret sagsbehandlingen. Det er noget, som jeg varmt anbefaler, at man får gjort så hurtigt som muligt, og som jeg støtter op om, siger hun til DR Nyheder.",
        "metadata": {
            "source": "https://www.berlingske.dk/samfund/minister-kalder-esbjerg-rapport-nedslaaende",
            "image_url": "https://berlingske.bmcdn.dk/media/cache/resolve/image_x_large/image/59/595900/5752209-karen-hkkerup-om-nye-rapporter.jpg",
            "publication_time": "Lørdag d. 27. oktober 2012, kl. 12.55",
            "author": null,
            "related_links": [],
            "attachments": []
        }
    }
}