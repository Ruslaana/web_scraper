{
    "version": "1.0",
    "document": {
        "id": "https://www_berlingske_dk/indland/faa-timer-efter-jens-frederik-nielsen-har-sat-sig-i-stolen-kommer-han-paa",
        "title": "Få timer efter Jens-Frederik Nielsen har sat sig i stolen, kommer han på prøve: »Han er 33 år og har ingen synderlig erfaring med udenrigspolitik«",
        "content": "Grønlandske Jens-Frederik Nielsen står overfor sit livs opgave. Få timer efter, at han i dag formelt indtager stolen som landsstyreformand, når den nye regering i Grønland bliver præsenteret, lander vicepræsident J.D. Vance. Det taler ifølge journalist og Arktis-ekspert Martin Breum ind i en af de udfordringer, den nye grønlandske regering har. »Jens-Frederik Nielsen, der er 33 år, har ikke nogen synderlig erfaring med udenrigspolitik,« siger han. Og det er noget, der bliver bemærket, vurderer Martin Breum, der netop nu befinder sig i den grønlandske hovedstad, Nuuk: »Der er da folk her, som er bekymrede over, at Jens-Frederik Nielsen har så ringe udenrigserfaring på et tidspunkt, hvor det netop er den internationale scene, der er den allervigtigste for de grønlandske ledere at træde op på.« Formanden for det socialliberale parti Demokraatit kommer dog ikke til at træde helt alene op på dén scene, som Martin Breum taler om. Dels har han en erfaren herre med på sit hold, der består af fire ud af fem grønlandske partier, nemlig tidligere landsstyreformand Múte B. Egede fra venstrefløjspartiet Inuit Ataqatigiit. Derudover står han på ryggen af et embedsværk, der ifølge Martin Breum i den grad er kørt i stilling til – i tæt kontakt med Danmark – at reagere på meldingerne fra USA. Siden 2019, da Donald Trump første gang som præsident talte om at købe Grønland, har kontorerne i Nuuk og København arbejdet tæt sammen. Dét arbejde er fortsat i gang. »Det afgørende bliver nu, om embedsværkerne time for time kan fastholde den samarbejdsmodel. Det har det tydet på de seneste par uger,« siger Martin Breum: »Det er tydeligt, at udtalelserne fra statsminister Mette Frederiksen (S) og Múte B. Egede har været ekstremt nøje koordineret, og vi ved, at de grønlandske og danske diplomater i Washington arbejder tæt sammen.«  Blot to og en halv time efter, at den nye brede koalition bliver præsenteret i Nuuk klokken 14.00 dansk tid, lander vicepræsidentparret og deres entourage på den amerikanske base Pituffik Space Base i Nordgrønland. Her er ventes J.D. Vance at holde en tale, hvor han – hvis man spørger Martin Breum – vil gentage ønsket om at overtage kontrollen med Grønland på »den ene eller anden måde«. Hvis det er sådan, virkeligheden udspiller sig, kan Jens-Frederik Nielsen nøjes med at gentage det, der er blevet sagt, og som er klappet af med København, vurderer Martin Breum: »At Grønland ikke bryder sig om den tanke for at sige det mildt, og at de håber på øget respekt fremover.« Du lægger vægt på, at Jens-Frederik Nielsen har meget lidt erfaring med international politik, men at han står på ryggen af et system, der er tilpasset situationen. Hvor kan han komme i problemer? »Hvis Jens-Frederik Nielsen nu meget hurtigt selv skal finde på at tage initiativer i forhold til USA eller selv formulere nye budskaber, så skal han sikre sig, at de er stærkt koordineret med den grønlandske udenrigstjeneste i meget tæt samarbejde med Danmark,« siger Martin Breum. Jens-Frederik Nielsen skal ifølge Arktis-eksperten arbejde på ikke at tage forhastede skridt eller træde udenfor den bane, der er kridtet op sammen med Danmark. »Der foregår et meget, meget intenst internationalt diplomati, som er designet mellem Nuuk og København,« siger Martin Breum: »Det gælder om at holde tungen lige i munden i et forløb, der kan blive meget, meget grimt i den kommende periode, hvis amerikanerne skruer op for retorikken og finder på nye tiltag, som vi i øjeblikket ikke har fantasi til at forestille os.« ",
        "metadata": {
            "source": "https://www.berlingske.dk/indland/faa-timer-efter-jens-frederik-nielsen-har-sat-sig-i-stolen-kommer-han-paa",
            "image_url": "https://berlingske.bmcdn.dk/media/cache/resolve/image_x_large_vertical/image/190/1905318/24920387-jens-frederik-nielsen-formand-for-demokraterne-si.jpg",
            "publication_time": "Fredag d. 28. marts 2025, kl. 12.52",
            "author": "Anne Meisner Synnestvedt",
            "related_links": [],
            "attachments": []
        }
    }
}