{
    "version": "1.0",
    "document": {
        "id": "https://www_berlingske_dk/internationalt/thailand-loeslader-fodboldspiller-paa-flugt-fra-bahrain",
        "title": "Thailand løslader fodboldspiller på flugt fra Bahrain",
        "content": "Melbourne. Den bahrainske fodboldspiller Hakeem al-Araibi er tilbage i Australien efter at have været fængslet i Thailand i to en halv måned. Hakeem al-Araibi flygtede fra Bahrain i 2014, efter at han ifølge eget udsagn var blevet udsat for tortur, og fik flygtningestatus i Australien. Ifølge myndighederne i Bahrain har al-Araibi begået forbrydelser under protester i løbet af Det Arabiske Forår i 2011. Blandt andet skulle han have deltaget i prodemokratiske demonstrationer. Anklager, han nægter. »Australien er mit land. Jeg har endnu ikke statsborgerskab, men jeg elsker Australien, siger Hakeem al-Araibi efter sin ankomst til lufthavnen i Melbourne tirsdag morgen lokal tid.« Det skriver nyhedsbureauet Reuters. Hakeem al-Araibi blev anholdt i den thailandske hovedstad, Bangkok, i slutningen november på vej på bryllupsrejse med sin hustru. Det skete, fordi myndighederne i Bahrain havde udstedt en udleveringsbegæring på ham igennem det internationale politisamarbejde, Interpol. Hans anholdelse har vakt stor opsigt blandt både menneskerettighedsorganisationer og Det Internationale Fodboldforbund, Fifa, og den australske regering har lagt stort pres på Thailand for at få ham frigivet. Tidligere anfører på det australske fodboldhold Craig Foster har stået i spidsen for kampagnen for al-Araibis løsladelse. Han var også blandt de hundredvis af støtter, der tog imod den unge bahrainer i lufthavnen i Melbourne. »Her har vi så manden. Han er nok den meste berømte unge mand i Australien i øjeblikket,« siger Foster. »Sådan noget her er ikke muligt uden hjælp fra et fantastisk hold. Vi har modtaget støtte fra folk fra hele verden,« siger han ifølge nyhedsbureauet AP. Også premierminister Scott Morrison, som to gange skrev til sin thailandske kollega i et forsøg på at sikre al-Araibis løsladelse, takker både australiere og de thailandske myndigheder. »Vi er taknemmelige for den thailandske regering og takker den for dens hjælp med at få Hakeem tilbage til Australien,« siger han ifølge AP. Hakeem al-Araibi har spillet på landsholdet i Bahrain og spiller i dag semiprofessionelt fodbold i Australien. /ritzau/",
        "metadata": {
            "source": "https://www.berlingske.dk/internationalt/thailand-loeslader-fodboldspiller-paa-flugt-fra-bahrain",
            "image_url": "https://berlingske.bmcdn.dk/media/cache/resolve/image_x_large/image/111/1116713/22647403-supporters-greet-refugee-footb.jpeg",
            "publication_time": "Tirsdag d. 12. februar 2019, kl. 06.00",
            "author": null,
            "related_links": [],
            "attachments": []
        }
    }
}