{
    "version": "1.0",
    "document": {
        "id": "https://www_berlingske_dk/samfund/maend-skyder-mod-vandpibecafe-i-koebenhavns-nordvest-kvarter",
        "title": "Mænd skyder mod vandpibecafé i Københavns Nordvest-kvarter",
        "content": "København. Ukendte gerningsmænd har onsdag aften affyret skud mod en vandpibecafé i den nordvestlige del af København. Det bekræfter Københavns Politi. Skyderiet fandt sted mod Alaa Eldin Vandpibe Cafe på Ørnevej. Ingen personer er ramt. Det fortæller efterforskningsleder Dan Aakerhjelm. - Vi ved, at der er en eller flere ukendte gerningsmænd, som åbner ild mod caféen. Ingen er ramt, siger han sent onsdag aften. Motivet er endnu ukendt, men ifølge efterforskningslederen er der intet, der tyder på, at skyderiet er banderelateret. Politiet fik anmeldelsen kort før klokken 20.00, hvor gæster var samlet på caféen for at se Champions League-fodboldkampen mellem F.C. København og Leicester City F.C. - Vi ved ikke, hvor mange gange der blev skudt. De havde lyddæmpere på. Vi kunne heller ikke se, hvor mange de var, fordi caféen ligger i kælderen, fortæller Mohammed Ali på 18 år til netavisen.dk. /ritzau/",
        "metadata": {
            "source": "https://www.berlingske.dk/samfund/maend-skyder-mod-vandpibecafe-i-koebenhavns-nordvest-kvarter",
            "image_url": "https://berlingske.bmcdn.dk/media/cache/resolve/image_x_large/image/2/22011/15316973-politi.jpg",
            "publication_time": "Onsdag d. 02. november 2016, kl. 22.25",
            "author": null,
            "related_links": [],
            "attachments": []
        }
    }
}