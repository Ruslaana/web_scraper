{
    "version": "1.0",
    "document": {
        "id": "https://www_berlingske_dk/samfund/hoejesteret-skal-vurdere-afghanersag",
        "title": "Højesteret skal vurdere afghanersag",
        "content": "Højesteret vil 5. november tage stilling til offentlighedens mulige ret til viden om danske militærfolk, som i en hemmelig auditørrapport har givet karakterer til USA's fangelejr i Kandahar i Afghanistan. Men det kan give Danmark problemer, hvis auditørrapporten bliver offentliggjort i forbindelse med en kommende retssag mod Forsvarsministeriet. Sådan lyder det fra kammeradvokat Peter Biering. - Vurderingen vil kunne opfattes enten som positiv eller negativ. Det er helt åbenbart, at en offentliggørelse kan skade Danmarks forhold til USA, siger han. Rapporten kan både skade Danmarks udenrigspolitiske, militære og efterretningsmæssige samarbejde med USA, forklarer han videre. Oplysningerne kom frem fredag, hvorefter Højesteret skal tage stilling til, om der skal være åbne døre, lukkede døre eller delvist lukkede døre i en retssag, som en afghaner fører mod Forsvarsministeriet. Afghaneren blev taget til fange i 2002 i Afghanistan og siger, at han blev mishandlet i den forbindelse. Auditørrapporten handler om hans oplevelser i fangelejren, og det er blandt andet den, som ministeriet vil have fremlagt bag lukkede døre. Selve retssagen mod ministeriet starter til januar og varer otte dage. /ritzau/",
        "metadata": {
            "source": "https://www.berlingske.dk/samfund/hoejesteret-skal-vurdere-afghanersag",
            "image_url": "https://berlingske.bmcdn.dk/media/cache/resolve/image_x_large/image/82/822983/3208877-files-afghanistan-unrest-us-nato-justice-prison.jpg",
            "publication_time": "Fredag d. 22. oktober 2010, kl. 20.00",
            "author": null,
            "related_links": [],
            "attachments": []
        }
    }
}