{
    "version": "1.0",
    "document": {
        "id": "https://www_berlingske_dk/kommentatorer/ozlem-cekic-raaber-unge-og-deres-foraeldre-op-jeg-har-skullet",
        "title": "Özlem Cekic råber unge og deres forældre op: »Jeg har skullet overtale en del unge medarbejdere til at løse en opgave, fordi de ikke 'følte' eller 'brændte' for den«",
        "content": "Jeg sad med en bekendt, som var lige blevet færdig med sin tredje uddannelse. Han har uddannet sig til lærer, men er nu i tvivl om, hvorvidt han egentlig vil være det. »Har jeg lyst til at arbejde med børn resten af mit liv?« reflekterede han højt. Den manglende lyst havde også været grunden til, at han tidligere var stoppet som socialrådgiver og før det som elektriker. Jeg kunne mærke, at det provokerede mig voldsomt, at han mente, at det udelukkende skulle være den personlige lyst, der skulle være den drivende motivation for hans faglige virke. »Lyst? Tror du, at jeg har lyst til at tage på arbejde, når det er koldt, vådt og mørkt? Det gør jeg, fordi jeg har et ansvar for at forsørge mig selv og min familie. Men vigtigere endnu: fordi jeg har en forpligtelse over for det samfund og det land, jeg bor og lever i,« sagde jeg til ham. Min reaktion havde ødelagt den gode ellers hyggelige stemning. Straks begyndte folk omkring os at glatte ud og skifte emne. Jeg tror, at episoden er et udtryk for et kultursammenstød – og det er ikke første gang, at jeg oplever denne form for sammenstød. Dér hvor jeg har rødder fra, bliver vi opdraget med en kollektivistisk tankegang – og det betyder helt konkret, at det enkelte menneske har et større ansvar for sine omgivelser end for sin egen selvrealisering. Her er jeg ikke ude på at skønmale forholdene i Tyrkiet. Kollektivismen skyldes i høj grad, at man i Tyrkiet ikke har et velfærdssamfund eller et demokrati, som vi kender det i Danmark. Men det betyder ikke, at vi ikke kan lære noget. »Jeg har altid undret mig over, at lysten vejer tungere end alt andet. Skal velfærdssamfundet overleve i de næste generationer, skal der kultiveres en ansvarsfølelse.«Fold sammenLæs mereFoto: Mathias Svold. For i Tyrkiet bliver lysten ofte sekundær. Man har ikke lyst, men man går alligevel på gaden for at sige magthaverne imod – indimellem med livet som indsats. Man takker ja til den uddannelse, som ens optagelsesprøve åbner dørene til. Familien forventer, at man gør sit bedste, fordi det er en gave at få sådan en mulighed. Pligten er vigtigere end lysten. Alle må tage fat der, hvor der er brug for nogen. Som forælder til to teenagere og en voksen søn har jeg haft mange lignende samtaler med de andre danske børns forældre. Jeg har ikke tal på, hvor ofte jeg har hørt forældre sige til deres børn, at de jo kun skal gøre det, de har lyst til. Jeg er helt med på, at man ikke skal tvinge børn til noget, men jeg har altid undret mig over, at lysten vejer tungere end alt andet. Skal velfærdssamfundet overleve i de næste generationer,skalder kultiveres en ansvarsfølelse. Af samme grund spørger jeg sjældent mine børn, hvad de har lyst til, når vi taler om fremtidsdrømme. I stedet spørger jeg, hvad de er gode til, hvilke ressourcer og kompetencer de har, hvad der er brug for i samfundet, og hvordan de kan bruge det til gavn for deres medmennesker. Og så kan det godt være, at de dybest set har lyst til at studere noget, som ingen andre end dem selv har lyst til. Men det er mit ansvar som forælder at tale med dem om, hvilke konsekvenser det kan have for deres karriere – og for samfundet. Grundlæggende tror jeg ikke på, at mine børn bliver hverken lykkeligere eller dygtigere mennesker, hvis deres eneste fokusområde skal være deres egen navle. »Overalt tilbydes kurser og andre produkter, der kan hjælpe os med at komme i kontakt med os selv. Selvrealisering, selvforkælelse og selvprioritering er det nye guld.«Fold sammenLæs mereFoto: Mathias Svold. Jeg ser det også som arbejdsgiver, hvor jeg gennem årene har haft en del unge medarbejdere, som skulle overtales til at løse en arbejdsopgave, som de ikke følte eller brændte for. Guderne skal vide, hvor mange ølkassetaler jeg har holdt for at »tegne det store billede« af vores arbejde op, så jeg kunne mobilisere en lyst hos dem. Det er en udbredt tendens her i Danmark, og et udtryk for, at vi har det temmelig godt. Men i længden er det næppe holdbart. »Projekt mig« vil komme til at overskygge »projekt os«. Overalt tilbydes kurser og andre produkter, der kan hjælpe os med at komme i kontakt med os selv. Selvrealisering, selvforkælelse og selvprioritering er det nye guld. Men hvad med ansvaret, pligten og respekten for det fælles bedste? I en tid som vores med manglende hænder, stigende antal ældre, ulykkelige unge og fjender lige uden for landets grænser, er svaret på disse problemstillinger så virkelig mere »mig« og mindre »os«? På facaden på Københavns Professionshøjskole hænger et banner med teksten »Det er ikke hvad, du vil være. Men hvem du vil være det for«. Da kampagnen blev søsat i 2020, uddybede rektor Stefan Herman: »Vores budskab er, at alle vores studerende helt grundlæggende træder ind i en relation til andre, som de skal og vil noget med. Børn, unge, ældre, syge, svage og helt almindelige borgere … Vi uddanner rygraden af det samfund, som vi sammen lever i«. Ja tak! Lad de ord blive stof til eftertanke for forældrene rundtom i Danmark. Özlem Cekic er generalsekretær for Brobyggerne – Center for Dialogkaffe og fhv. medlem af Folketinget for Socialistisk Folkeparti. Hun er dog ikke længere medlem af partiet ",
        "metadata": {
            "source": "https://www.berlingske.dk/kommentatorer/ozlem-cekic-raaber-unge-og-deres-foraeldre-op-jeg-har-skullet",
            "image_url": "https://berlingske.bmcdn.dk/media/cache/resolve/image_x_large/image/191/1914605/24937603-ozlem-cekic.jpg",
            "publication_time": "Fredag d. 25. april 2025, kl. 15.54",
            "author": "Özlem Cekic",
            "related_links": [],
            "attachments": []
        }
    }
}