{
    "version": "1.0",
    "document": {
        "id": "https://www_berlingske_dk/samfund/abbedisse-kommer-fra-milliardaerfamilie",
        "title": "Abbedisse kommer fra milliardærfamilie",
        "content": "Dansk drabssag trækker overskrifter i Holland Nonnen fra Sostrup er fra milliardær-familie Sagen om nonnen Moder Theresa Brenninkmeijer fra Maria Hjerte Abbedi i Østjylland vækker interesse i Holland. Det viser sig nemlig at nonnen er fra en af Europas rigeste familier. Abbedisse Moder Theresa Brenninkmeijer vender i dag hjem til Danmark. Hun vender hjem til en afhøring i forbindelse med beskyldninger om magtmisbrug og uagtsomt manddrab på Maria Hjerte Abbedi tilbage i 1993. Ifølge Kristeligt Dagblad er sagen på skandale niveau i Holland, da Brenninkmeijer-navnet er lige så kendt i Holland, som Mærsk er det i Danmark. Familien er den rigeste i Holland, og ifølge det hollandske erhvervsmagasin Quote god for 20,5 mia. euro, der svarer til 152 mia. danske kroner. Størstedelen af den svimlende formue stammer fra tøjfirmaet C&A. Det, som mange hollandske medier undrer sig over, er, hvorvidt familiens betydning også har haft indfydelse på, hvor interesseret den katolske kirke har været i at undersøge forholdene på Maria Hjerte Abbedi til bunds - med fare for at måtte afsætte abbedissen. Det skriver Kristeligt Dagblad. Sagen om nonnen blusede forleden op, da P1 genoptog sagen, der tidligere er blevet bragt i Kristeligt Dagblad. Tidligere nonner fortalte til P1 Dokumentar, at lederen af det katolske kloster Maria Hjerte Abbedi, bedre kendt som Sostrup Kloster, står bag årelangt misbrug af en ældre dement nonne, der i sidste ende kostede hende livet. I slutningen af 1980'erne og begyndelsen af 1990'erne var nonnerne angiveligt vidner til, at klosterets leder Moder Theresa Brenninkmeijer gentagne gange låste den gamle konfuse kvinde inde på hendes værelse eller ude i klosterhaven. Det sidste tilfælde skete i 1993, hvor abbedissen ifølge nonnerne låste kvinden ud i klosterhaven en kold novembermorgen, fordi hun forstyrrede morgenbønnen. En halv time senere blev hun fundet død. Den rige hollandske familie Brenninkmeijer har ikke udtalt sig om sagen, og Moder Theresa Brenninkmeijer selv har afvist interviews, siden Kristeligt Dagblad talte med hende i 2009. Dengang afviste hun beskyldningerne som 'science fiction'.",
        "metadata": {
            "source": "https://www.berlingske.dk/samfund/abbedisse-kommer-fra-milliardaerfamilie",
            "image_url": "https://berlingske.bmcdn.dk/media/cache/resolve/image_x_large/image/86/860100/2714480-katolsk.jpg",
            "publication_time": "Mandag d. 14. juni 2010, kl. 18.43",
            "author": "Stine Hansen",
            "related_links": [],
            "attachments": []
        }
    }
}