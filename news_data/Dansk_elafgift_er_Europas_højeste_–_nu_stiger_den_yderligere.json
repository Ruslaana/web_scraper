{
    "version": "1.0",
    "document": {
        "id": "https://www_berlingske_dk/dine-penge/dansk-elafgift-er-europas-hoejeste-nu-stiger-den-yderligere",
        "title": "Dansk elafgift er Europas højeste – nu stiger den yderligere",
        "content": "Den afgift på el, som danskerne betaler for at bruge strøm, er netop steget og sætter nu europarekord. 1. januar blev elafgiften på hver forbrugt kilowatt-time (kWh) hævet med 9,2 procent. Dermedskal der betales 95 øre pr. kWh, og med et gennemsnitligt elforbrug på 4.500 kWh på et år, ender det med at udløse en årlig regning på 4.275 kroner til en almindelig dansk husstand,skriver Finans. I første halvår af 2023 fjernede regeringen elafgiftenfor at hjælpe danskerne med at få økonomien til at hænge sammen, da energipriserne var skyhøje. »Med stigningen cementerer Danmark sin tvivlsomme europarekord i elafgift. Det er især dårligt nyt for de familier, der har mindst. En lav elafgift vil mindske uligheden i vores samfund,« siger Martin Ingerslev, der er cheføkonom i energiselskabernes organisation, Green Power Denmark. Stigningen på 9,2 procent skyldes dels, at energiafgifter følger udviklingen i inflationen, dels at der fra årsskiftet er skruet op for elafgiften, selvom den i forvejen var Europas højeste. Elafgiften bidrager stort til statskassen. Forventeligt vil virksomheder og private elkunder i 2024 lægge 9,5 milliarder kroner i elafgift, viser prognoser fra Skatteministeriet.",
        "metadata": {
            "source": "https://www.berlingske.dk/dine-penge/dansk-elafgift-er-europas-hoejeste-nu-stiger-den-yderligere",
            "image_url": "https://berlingske.bmcdn.dk/media/cache/resolve/image_x_large/image/175/1750430/24605829-stikkontakt-med-ledninger-i-lejlighed-i-kbenhavn.jpg",
            "publication_time": "Onsdag d. 03. januar 2024, kl. 09.52",
            "author": "Thomas Breinstrup",
            "related_links": [],
            "attachments": []
        }
    }
}