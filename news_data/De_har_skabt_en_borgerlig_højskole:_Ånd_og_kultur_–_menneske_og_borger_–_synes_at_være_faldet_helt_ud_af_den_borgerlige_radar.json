{
    "version": "1.0",
    "document": {
        "id": "https://www_berlingske_dk/kronikker/de-har-skabt-en-borgerlig-hoejskole-aand-og-kultur-menneske-og-borger",
        "title": "De har skabt en borgerlig højskole: Ånd og kultur – menneske og borger – synes at være faldet helt ud af den borgerlige radar",
        "content": "På Betty Nansen teatrets anneksscene, Edison, spillede sidste år et fabelagtigt teaterstykke af Line Knutzon. »Ekspedienterne« hed det. Stykket var en skildring af, hvordan vi mennesker i stigende grad har indrettet vores liv, som var det en butik. Alle vil vi gerne være en unik butiksoplevelse, som tager sig bedst muligt ud for vores »kunder«. Alle forsøger vi at have de rette varer på hylderne. »Se hvad jeg har købt! Den burde I også købe!« har i årevis været subteksten i mange samtaler. Men der er sket noget nyt, bemærker Knutzons kvindelige hovedrolle: »Folk køber ikke shampoo mere. De køber det OMKRING shampooen.« For det handler dybest set ikke om shampooen længere. Det handler om at blive set. Eller nærmere: At jeg ser, at du ser mig, se varen. Og vi tager billeder. Mange billeder. Ofte af os selv. Vi viser billeder af billeder. Og alle ser på dem, der har set sig selv, mens de tager billeder. Vi sælger følelser, men bliver selv mere og mere emotionelt udsolgt i processen. I Knutzons stykke er underskuddet på den personlige konto stort. Og alle større ideer og drømme bliver sendt til langtidsopbevaring i »tomrummet«. Lageret, hvor vi opmagasinerer alt fra det kuldsejlede bryllup til drømmen om et mere simpelt liv på landet. Og hvad skal vi så tænke om det? I alle samfund og til alle tider har der været både opbyggelige og destruktive måder at imødekomme menneskets eksistentielle længsel på. Knutzon beskriver en destruktiv vej. Samtidig giver stykket en udmærket forklaring på, hvorfor vi har startet en højskole. Unge mistrives og stresser over karakterræs og karrierevalg i kampen om at blive samfundets mest effektive tandhjul, skriver Mia Amalie og Andreas Paulsen.Fold sammenLæs mereFoto: Liv Latricia Habel. Rahbeks Højskole er for os først og fremmest en kommentar til en samtid, hvor mennesket i stigende grad reduceres til »economic men«; købstadsborgere, som staten tror alene kan motiveres til fremdrift gennem nytte og profit; forbrugere, som i stigende grad skal finde sig i at blive forbrugt. Og mærkevarefetichister, som tror, at egen og andres værdi kan måles i kroner og øre. I det senmoderne samfund er denne menneskelige markedsgørelse et generelt problem. Men det kommer måske særligt til udtryk blandt unge, som mistrives og stresser over karakterræs og karrierevalg i kampen om at blive samfundets mest effektive tandhjul. Og som presses fremad af SU-reformen, fremdriftsreformen, dimensioneringen af de videregående uddannelser og karakterbonusser, hvilket måske nok giver ungdommen flere karakterer, men ikke den karakter og eksistentielle robusthed, de har brug for. Varegørelsen af ungdomslivet er særlig tydelig på de sociale medier. Her bliver de unge gjort til råstof i en maskine, som i hidtil uset detaljeringsgrad registrerer deres adfærdsdata og videresælger dem til virksomheder, der igen anvender dem til at manipulere de unge politisk eller kommercielt. Også her har ungdommen brug for modstandskraft. De har brug for dannelse. Og den opnår de ikke gennem nye måltal, men ved at få en kærlig hånd i ryggen. Andreas Paulsen er næstformand for Rahbeks Højskole. Her er han som barn.Fold sammenLæs mereFoto: Privatfoto. For på samme måde som vi, da vi var helt små, havde mennesker, som smilede os ind glæden, talte os ind i sproget, sang os ind i musikken og elskede os ind i kærligheden, så har vi mennesker brug for dannelsesinstitutioner, som danner os ind i værdimæssig forankring og giver os udsyn. For dannelsen kan det helt særlige, at den både rodfæster os og løfter vores perspektiv op over egen eksistens. Den hjælper os til at finde et »hvorfor« at leve for, så vi kan overkomme næsten ethvert »hvordan«. Vi vil gerne understrege, at pointen her ikke er at udskamme markedet eller kapitalismen. Men vi ønsker at styrke det værdigrundlag, som et velfungerende marked bygger på. Betragter man alene mennesket som et »homo økonomicus«, begår man en alvorlig fejl. For vi mennesker er også åndsvæsner og samfundsborgere. Vi er åndsvæsner, som længes efter meningsfulde svar på, hvad det vil sige at være til og høre til. Og vi er samfundsborgere, som skal finde vores plads i et samfund spændt ud af fællesskaber, institutioner, borgerrettigheder og en liberaldemokratisk forfatning. Når vi alligevel har set en åndelig og kulturel udsultning af mennesket i det offentlige rum, så skyldes det flere forhold. På venstrefløjen har man, som påpeget afHenning Fonsmark, gradvist udliciteret ånd og kultur til staten og gennem kunststøtten behandlet dannelsen som en afart sjæleligt egnsudviklingsprojekt. Sideløbende har man siden 1953 opbygget et ekspertvælde, som på al for stor distance fra sin målgruppe har skullet sikre borgerne trivsel og lykke. Men måske er den største fejl begået på højrefløjen, hvor ånd og kultur – menneske og borger – synes at være faldet helt ud af den borgerlige radar. Ifølge Henning Fonsmark skete det ved valget i 1968, hvor VKR-regeringen endeligt vedkendte sig velfærdsdemokratiets ideologi og menneskesyn. IfølgeFrancis Fukuyamablev borgerlige intellektuelt dovne og tog det liberale demokrati for givet efter murens fald i 1989. Mia Amalie Holstein som barn. Idag er hun blandt andet formand for Rahbeks Højskole.Fold sammenLæs mereFoto: Privatfoto. Resultatet blev, at de borgerlige i en lang årrække alene talte med markedsretorik og ud fra en analyselogik. Træfsikkert ramte de borgerlige således forretningshjerner, men lige så træfsikkert missede de både familie- og fællesskabshjerter. Resultatet blev som bekendt en tilbagevendende og smertefuld erfaring om, at man tabte de fleste debatter om det gode og det retfærdige – om menneske og borger – til venstrefløjen. Således gjorde de borgerlige sig sårbare overfor den marxistiske kritik af, at penge og profit er selve målet for de borgerlige – ikke midlet til at opnå det gode samfund. De lod de kulturradikale og venstrefløjen sætte sig på næsten alle skoler, gymnasier, universiteter, medier, kommuner, embedsværk og frivillige organisationer. Og med tiden mistede de borgerlige selve sproget for, hvilket menneskesyn borgerligheden er funderet på. Det så vi tydeligt under coronakrisen, hvor de borgerlige aldrig rigtig fandt frem til, at der i borgerligheden findes et modsvar tildet socialdemokratiske begreb samfundssind– nemlig begrebet borgersind. I stedet købte de borgerlige politikere den socialdemokratiske parole om: »Vil du have tryghed, må du betale med din frihed.« Og tavsheden blandt de fleste borgerlige var nærmest larmende, da de lod justitsministeriet varsle nedlukning af uafhængige domstole, lod kulturministeriet (uden lovhjemmel) opfordre til at hjemsende medarbejdere fra den kritiske presse, og dasundhedsministeren fremsatteideen om tvangsvaccination. Mia Amalie og Andreas Paulsen er sammen indstillet til Fonsmark-prisen for at stifte Rahbeks Højskole.Fold sammenLæs mereFoto: Liv Latricia Habel. Ret skal være ret. Der er stærke borgerlige fyrtårne, der skiller sig positivt ud. Alex Vanopslaghs »Du kan godt«-kampagne, Anders Krabs seneste opgør med den værdiløse borgerlighed, og Bertel Haarders mangeårige betoning af en historisk bevidsthed, dannelse og klassisk dansk frisind er gode eksempler på netop dette. I en årrække har os, der står bag Rahbeks Højskole, talt om, hvad man kan gøre for at skabe en modvægt til dette økonomiske menneskesyn, tidens eksistentielle mismod og varegørelsen af menneskelivet. Efter mange, lange samtaler blev løsningen at låne fra en af grundpillerne i Danmarks folkestyre, nemlig folkeoplysningen – nærmere bestemt folkehøjskolen. Vi ønskede således at starte en højskole baseret på borgerlige værdier for at udfylde et tomrum i mennesket. Denne idé er ikke specielt original. Da højskolebevægelsen opstod i 1800-tallet var alle nye højskoler liberale og nationale. Men ser man påhøjskolebevægelsen i dag, synes den at være flyttet mod venstre. I dag er det således kun enkelte højskoler som for eksempel Rønshoved Højskole, der opfattes som borgerlige. Det ønsker vi lave om på. FAKTAFonsmark-prisenMed støtte fra Den Berlingske Fond, og med inspiration fra fhv. chefredaktør Henning Fonsmark, uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat.Prisen er på 250.000 kroner og uddeltes første gang i 2020, hvor Per Stig Møller blev prismodtager.Berlingske indstillede otte debattører til prisen. De otte indstillede er:Nina Palesa Bonde,Mia Amalie Holstein og Andreas Paulsen,Martin Ågerup,Eva Gregersen,Dennis Nørmark,»Blåt Bælte«,Martin ThorborgogMikkel Andersson.Berlingske Fonds bestyrelse har i midten af marts reduceret feltet til tre nominerede. Disse er Mia Amalie Holstein og Andreas Paulsen, Martin Ågerup samt Dennis Nørmark. Det er nu Berlingskes abonnenter, der via en afstemning på Berlingske.dk afgør, hvem der onsdag 3. april skal modtage Fonsmark-prisen 2024.FOLD UD Med støtte fra Den Berlingske Fond, og med inspiration fra fhv. chefredaktør Henning Fonsmark, uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat. Prisen er på 250.000 kroner og uddeltes første gang i 2020, hvor Per Stig Møller blev prismodtager. Berlingske indstillede otte debattører til prisen. De otte indstillede er:Nina Palesa Bonde,Mia Amalie Holstein og Andreas Paulsen,Martin Ågerup,Eva Gregersen,Dennis Nørmark,»Blåt Bælte«,Martin ThorborgogMikkel Andersson. Berlingske Fonds bestyrelse har i midten af marts reduceret feltet til tre nominerede. Disse er Mia Amalie Holstein og Andreas Paulsen, Martin Ågerup samt Dennis Nørmark. Det er nu Berlingskes abonnenter, der via en afstemning på Berlingske.dk afgør, hvem der onsdag 3. april skal modtage Fonsmark-prisen 2024. Målet med vores højskole er at genopfinde den klassiske højskole i og til nutiden. Vi ønsker at styrke ungdommen til at forstå tidens aktuelle strømninger gennem de erkendelser, der ligger gemt i klassiske dannelsesfag som kunst, kultur, historie, filosofi, æstetik og musik. Drømmen er at give vores elever og kursister modstandskraft og udsyn samt at udstyre dem med et begrebsapparat for en eksistentiel tænkning, som de livslangt kan bære med sig som udgangspunkt for selvstændig refleksion. Flere har bemærket, at vores navn, Rahbeks Højskole, har rødder, der rækker længere tilbage end de danske folkehøjskoler. Navnet er inspireret af romantikeren Kamma Rahbek og hendes ægtefælle, oplysningsmanden Knud Lyne Rahbek og den debat- og kultursalon, som de i en årrække arrangerede i Bakkehuset på Frederiksberg. Der var dog i 1800-tallet nogenlunde direkte forbindelse mellem Rahbekernes litterære saloner i hovedstaden og de grundtvigianske højskoler rundt om i landet. Grundtvig deltog nemlig i Rahbekernes salon og boede endda en overgang i Bakkehuset. Grundtvig forbandt således folkehøjskolens højborgerlige oplysningsidealer med den folkelige og liberale demokratibevægelse i Danmark. I vores tilfælde skal navnet, Rahbeks Højskole, således gerne vise, at vi ønsker at forene folkehøjskolens idé om dannelse, oplysning og demokrati med et stærkt fokus på åndfulde og oplyste samtaler om og omkring menneskeliv og borgersind. Rahbeks Højskole har allerede mange gode samarbejdsaftaler. For eksempel afholder vi i samarbejde med Grundtvigs Højskole en sommerhøjskole i uge 30, som er åben for alle interesserede. I samarbejde med Krogerup Højskole afholder vi semesterkurser i demokratisk medborgerskab for skolens elever. Og på toppen af Berlingske Media afholder vi hver måned debatsaloner om aktuelle problemstillinger for alle, der har lyst til at deltage. Alt dette har vi fået op at stå takket være frivillige bidrag og kræfter. Men vores ambition er større end det. Vi vil gerne rejse en egentlig højskole med egen bygning og egen nøgle. Drømmen er at skabe et sted, som kan give mennesker overskud på den personlige konto. Og skulle vi være så heldige at vinde Fonsmark-prisen, vil præmiepengene ubeskåret gå til at rejse Rahbeks Højskole. Mia Amalie Holstein er formand for Rahbeks Højskole, og Andreas Paulsen er næstformand for Rahbeks Højskole. Dennis Nørmark,Martin Ågerup og Mia Amalie Holstein sammen med Andreas Paulsen er de tre slutnominerede til Fonsmark-prisen. Du kan læse Dennis Nørmarks Fonsmark-essayherog Martin Ågerups Fonsmark-essayher. Du kan stemme på en af de tre nomineredeher. Afstemningen løber frem til 27. marts.  ",
        "metadata": {
            "source": "https://www.berlingske.dk/kronikker/de-har-skabt-en-borgerlig-hoejskole-aand-og-kultur-menneske-og-borger",
            "image_url": null,
            "publication_time": "Tirsdag d. 19. marts 2024, kl. 19.00",
            "author": null,
            "related_links": [],
            "attachments": []
        }
    }
}