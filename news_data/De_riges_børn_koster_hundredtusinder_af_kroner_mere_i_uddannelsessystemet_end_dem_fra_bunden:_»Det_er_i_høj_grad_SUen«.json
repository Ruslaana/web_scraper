{
    "version": "1.0",
    "document": {
        "id": "https://www_berlingske_dk/kommentatorer/de-riges-boern-koster-hundredtusinder-af-kroner-mere-i",
        "title": "De riges børn koster hundredtusinder af kroner mere i uddannelsessystemet end dem fra bunden: »Det er i høj grad SUen«",
        "content": "Danmark er et relativt lige land med en høj grad af social mobilitet. Men det kan blive en sovepude. Man skal i hvert fald passe på ikke at gøre sig blind over for underliggende strukturer, der modarbejder og nedbryder ligheden. Det gælder ikke mindst på uddannelsesområdet. Uddannelsessystemet er det vigtigste middel til at opnå høj social mobilitet. Hvis man har reelt fri og lige adgang til at uddanne sig, har man en øget sandsynlighed for at nå sine mål her i livet – uanset sin sociale baggrund. Men hvis vi som samfund har et mål om at nedbryde social arv via uddannelsessystemet, så det ikke er forældrenes baggrund, der afgør, hvordan man klarer sig – ja, så er der lang vej endnu. Oftest bliver investeringer ét sted i uddannelsessektoren fulgt op af besparelser et andet sted i uddannelsessystemet. I det perspektiv er det derfor helt afgørende at være opmærksom på, hvordan de offentlige midler til uddannelse bliver brugt – og på hvem. I en nyliganalyseviser vi i Arbejderbevægelsens Erhvervsråd (AE), at vi som samfund bruger flest penge på at uddanne børn af forældre fra indkomsttoppen. De riges børn.  Børn af forældre med indkomster i top-ti-procent forbruger således lidt mere end 900.000 kroner i gennemsnit. I bunden forbruger børn af forældre med de laveste indkomster i gennemsnit cirka 650.000 kroner. Når ressourcestærke børn forbruger mest, skyldes det, at de i højere grad tager lange uddannelser, der jo tager længere tid og derfor koster mere – ikke mindst på grund af SU. 38 procent af uddannelsesmidlerne, der er afsat på finansloven i år til ungdomsuddannelser og videregående uddannelser, går til SU. Det er i høj grad SUen, der gør, at der er en slagside til universitetsuddannelserne, og det er som nævnt i højere grad børn fra ressourcestærke hjem, der får de lange uddannelser. Analysen følger en årgang af personer, der var 30 år i 2022. Den viser også, at hver gang det offentlige havde brugt 10 kroner på tilskud til at uddanne årgangen, havde årgangens akademikere forbrugt 4 af kronerne – selvom akademikerne kun udgør en fjerdedel af årgangen. Deres forbrug er altså en overrepræsentation. Til sammenligning var der stort set lige så mange faglærte på årgangen, men de havde kun forbrugt cirka 15 procent af årgangens udgifter til uddannelse. »Hvis de vil løfte børn fra lavindkomstfamilier, skal de være villige til at investere mere i uddannelser, der har godt fat i børn fra uddannelsesfremmede hjem,« skriver Lars Andersen. På billedet ses gymnasieelever til demonstration mod den nye gymnasiereform.Fold sammenLæs mereFoto: Niels Ahlmann Olesen/Berlingske. Det er ikke overraskende at lange, SU-tunge uddannelser koster mere end kortere vekseluddannelser, hvor man får lærlingeløn fra en virksomhed i en stor del af tiden. Men uddannelsesområdet må være et af de få steder i vores velfærdssamfund, hvor vi bruger flest midler på de stærkeste. Det er vigtigt, at velfærdsstaten er universel og er for alle. Men når det handler om offentlige tilskud til uddannelse, er det alligevel bemærkelsesværdigt, når der er hundredtusinder af kroner i forskel på top og bund. Især når vi ved, at uddannelse er en investering i de unge. Overordnet bør politikerne prioritere uddannelsesområdet højt. Danmark er et rigt land, ogfaglitteraturenpeger på, at det er produktivitet, der historisk har gjort os rigere. Uddannelse af arbejdsstyrken er et helt centralt middel til at øge produktiviteten og dermed velstanden. Når uddannelsespolitikken så tilrettelægges, bør politikerne have den sociale slagside in mente. Hvis de vil løfte børn fra lavindkomstfamilier, skal de være villige til at investere mere i uddannelser, der har godt fat i børn fra uddannelsesfremmede hjem – og investere mere i, at de i det hele taget får en uddannelse. Det sidste bør også inkludere muligheden for at uddanne sig i voksenlivet. Lars Andersen er direktør for Arbejderbevægelsens Erhvervsråd (AE) ",
        "metadata": {
            "source": "https://www.berlingske.dk/kommentatorer/de-riges-boern-koster-hundredtusinder-af-kroner-mere-i",
            "image_url": "https://berlingske.bmcdn.dk/media/cache/resolve/image_x_large_vertical/image/188/1886510/24884871-skole-elever-primrt-7-og-8-klasser-fra-nordsjll.jpg",
            "publication_time": "Mandag d. 10. februar 2025, kl. 07.37",
            "author": "Lars Andersen",
            "related_links": [],
            "attachments": []
        }
    }
}