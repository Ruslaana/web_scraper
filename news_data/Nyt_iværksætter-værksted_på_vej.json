{
    "version": "1.0",
    "document": {
        "id": "https://www_berlingske_dk/karriere/nyt-ivaerksaetter-vaerksted-paa-vej",
        "title": "Nyt iværksætter-værksted på vej",
        "content": "KursusCentret Haderslev Handelsskole går i samarbejde med erhvervsorganisationen punkt H nye veje i bestræbelserne på at sætte iværksætteri på dagsordenen, fortæller centret i en udsendt pressemeddelelse.Centret etablerer nemlig et iværksætterværksted, hvor det er muligt for den enkelte at arbejde med konkrete projekter, få hjælp og sparring med andre iværksættere og samtidigt gennemgå et træningsforløb, hvor de henter den nødvendige faglige viden.-Iværksætteri er for alvor på den nationale dagsorden. I Haderslev ønsker vi, at kick-starte udviklingen på en måde, hvor vi tager udgangspunkt i den enkeltes kompetencer. Vi ønsker at udstyre iværksætterne med de værktøjer og den viden, der er nødvendig for, at de kan gøre deres drømme til virkelighed. Jo større viden og indsigt du har, jo større er chancen for, at du træffer de rigtige valg. Vi skal huske, at Dansani og Danfoss også en gang var iværksættervirksomheder.Hvorfor skal det ikke kunne ske igen, spørger lederen af KursusCentret, Per Birkelund. Læs også på evb.dk:Hvem bliver årets iværksætterkommune?Den praktiknære udvikling er rettet mod ledige og personer, der er omfattet af det globaliseringsprojekt, der er fulgt i kølvandet på de omfattende fyringer i LM Glasfiber koncernen.Geografisk befinder målgruppen sig derfor i et område fra Kolding/Christiansfeld, Vojens/Haderslev til Aabenraa. Efter en sparringsrunde bliver det synligt, hvilke kompetencer den enkelte har, og hvad der yderligere kræves for at realisere den drøm, den enkelte har. På den måde skræddersyes det udviklingsforløb, der kan strække sig fra 4 til 12 uger afhængig af den enkeltes behov. -Forløbet indeholder naturligvis mange praktiske opgaver. I stedet for at løse opgaverne hjemme, har vi valgt at stille de nødvendige faciliteter til rådighed på kursuscentret. Det betyder, at du arbejder i samme lokale som andre, og dermed kan udveksle ideer og synspunkter. Det er med til at gøre hele forløbet mere intenst. Dertil kommer, at det også er muligt at gøre brug af vores netværk af lokale rådgivere og erhvervsfolk, der har den viden, der kan hjælpe den enkelte videre, siger Per Birkelund. Udviklingsforløbet kan indeholde alt fra udarbejdelse af forretningsplaner, til gennemførelse af markedsanalyser, salgstræning, økonomistyring til web-markedsføring og forretningsledelse. Forløbet er tilpasset den enkelte, og hvis det ønskes, kan det til sidst munde ud i en eksamen i akademifaget ”Ledelse i praksis”. Baseret på erfaringer går den typiske iværksætter med en drøm eller idé om at etablere virksomhed indenfor områder som turisme, salg, service, design, fødevarer, sundhed produktion eller energi. -Når du har en så bred skare af personer, opstår der let positive synergier. En vil starte en webshop – en anden en tøjforretning. Hvorfor så ikke gå sammen og eksempelvis tilbyde tøj på nettet, siger Per Birkelund, der er klar til at byde de første velkommen den 10. oktober.",
        "metadata": {
            "source": "https://www.berlingske.dk/karriere/nyt-ivaerksaetter-vaerksted-paa-vej",
            "image_url": "https://berlingske.bmcdn.dk/media/cache/resolve/image_x_large/image/42/420730/4528482-ivrkstterhus.jpg",
            "publication_time": "Mandag d. 26. september 2011, kl. 06.02",
            "author": "evb-kini",
            "related_links": [],
            "attachments": []
        }
    }
}