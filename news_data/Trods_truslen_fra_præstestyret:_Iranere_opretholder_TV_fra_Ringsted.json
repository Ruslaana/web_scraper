{
    "version": "1.0",
    "document": {
        "id": "https://www_berlingske_dk/indland/trods-truslen-fra-praestestyret-iranere-opretholder-tv-fra-ringsted",
        "title": "Trods truslen fra præstestyret: Iranere opretholder TV fra Ringsted",
        "content": "Hverken truslen fra en iransk efterretningstjeneste, mandsopdækning af Politiets Efterretningstjeneste (PET) eller sigtelser og anholdelser kan stoppe Ahvazva-TV i Ringsted. Den lille digitale TV-station har det seneste års tid hver eftermiddag og aften sendt nyhedsprogrammer om situationen i Ahvaz i Iran. Folkene bag stationen tilhører bevægelsen ASMLA (Arab Struggle Movement for the Liberation of Ahvaz), der kæmper for selvstændighed til det arabiske Ahvaz i det ellers persiske Iran. »Vi fortsætter,« lyder det fra talsmand for ASMLA i Danmark Yaqoub al-Tostari. Bevægelsens kamp har ført til, at en iransk efterretningstjeneste ifølge PET efterstræber tre af folkene fra ASMLA i Ringsted på livet, hvilket har skabt stor international opmærksomhed, udløst diplomatisk krise mellem Danmark og Iran og været årsag til, at trafikken til og fra Sjælland 28. september stort set blev sat i stå i en historisk omfattende politiaktion. En 39-årig norsk-iraner sidder lige nu varetægtsfængsletsigtet for i Ringsted at have overvåget de tre mænd fra ASMLA gennem flere dage. Iranerne betragter ASMLA som terroristerog sætter blandt andet bevægelsen i forbindelse med et attentat mod en militærparade i Ahvaz 22. september med cirka 25 dødsofre. Med PETs beskyttelse af de tre eksiliranere går Ahvazva-TV fortsat på den digitale æter sidst på eftermiddagen til hen på aftenen, sådan som stationen nu har gjort det i et års tid. »Vi laver det samme, som vi har lavet. Der er ikke sket nogen forandring,« understreger Yaqoub al-Tostari. Hvad kan du sige om PETs beskyttelse? »Ikke noget. De gør deres arbejde, og politiet gør deres arbejde. Jeg kan ikke tale på deres vegne,« lyder det fra talsmanden.  Ifølge ekspert i iransk sikkerhedspolitik Ali Alfonehkan eksiliranerne dog umiddelbart ånde lettet op over for en eventuel trussel fra præstestyret i Teheran. Som han ser det, er Ringsted nu »næppe en prioritet«. »Revolutionsgarden har brug for at score billige point med vellykkede operationer. Den forøgede opmærksomhed på iransk efterretningsvirksomhed i Danmark og risikoen for flere fiaskoer er i sig selv afskrækkende,« vurderer analytikeren fra Atlantic Council i USA. Berlingske kunne i sidste uge beskrive, hvordan de tre medlemmer af ASMLA i Ringsted blev sigtet for at billige terror, fængslet og senere løsladt af Midt- og Vestsjællands Politi. Naboer til talsmanden fortalte til Berlingske, at de følte sig utrygge ved tanken om et muligt snigmord. De kunne beskrive, at PET var til stede i nabolaget, at der var sat et overvågningskamera op i talsmandens opgang, og at PET hver morgen har tjekket talsmandens bil, inden han kunne køre af sted med børnene. Yaqoub al-Tostari understreger, at TV-stationen ikke bliver støttet af andre lande. »Medarbejdere er frivillige, folk donerer kamera eller en computer eller andet. En betaler huslejen, en anden betaler noget andet,« forklarer han. PET ønsker ikke at kommentere sagen over for Berlingske.",
        "metadata": {
            "source": "https://www.berlingske.dk/indland/trods-truslen-fra-praestestyret-iranere-opretholder-tv-fra-ringsted",
            "image_url": "https://berlingske.bmcdn.dk/media/cache/resolve/image_x_large/image/108/1085052/22449501-king.jpg",
            "publication_time": "Søndag d. 18. november 2018, kl. 11.38",
            "author": "Jens Ejsing",
            "related_links": [],
            "attachments": []
        }
    }
}