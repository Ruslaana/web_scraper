{
    "version": "1.0",
    "document": {
        "id": "https://www_berlingske_dk/kultur/vi-danskere-elsker-at-julehygge-men-julen-er-saa-udansk-at-det-kunne-vaere",
        "title": "Vi danskere elsker at julehygge. Men julen er så udansk, at det kunne være løgn",
        "content": "Det er december, vores velsignede jul venter lige om hjørnet. I en måned har hver en ledig plads i København været proppet af hurtigt sammenflikkede krydsfinerskure med kulørte lamper og et livligt salg af glühwein, tingeltangel, konfekt, kager og bockwurst. Et handelsbonanza, der hvert eneste år udsættes for kritik fra den altid krænkelsesparate »gode smag«. »Det er forlorent, det er forkert, det er udansk,« lyder kommentarerne. Men som altid bør man nuancere sine angreb lidt. Julen, som vi kender og elsker den, er nemlig så udansk, at det kunne være løgn. Helt fra juletræet, over adventskransen til pebernødderne og selveste »Peters Jul« er en stor del af »den gamle jul« kommet til os udefra. Sammen med Peter Fabers to evergreens »Højt fra træets grønne top« og »Sikken voldsom trængsel og alarm« fra 1847 og 1848 var det i høj grad »Peters Jul«, der knæsatte den »Danske’ Jul«. (Det skal i parentes bemærkes, at Peter Faber intet har haft med Peters Jul at gøre – hverken som forfatter eller navneinspiration). Juletræet kom hertil fra Tyskland, det samme gjorde adventskransen, julebukken kom fra Sverige og selveste Peters Jul er også et stykke gedigen import. Faktisk er det kun kravlenisserne og risalamanden, der er ægte danske bidrag til den normaldanske jul. Det første juletræ i Danmark stod efter de fleste eksperters mening i Holsteinborg Gods, som ligger mellem Næstved og Korsør. Her indførte man allerede i 1808 den udenlandske tradition med at hente et grantræ ind i stuen for at gøre julen ekstra festlig. Skikken kom fra Tyskland, hvor den menes at stamme fra den middelalderlige tradition med kirkelige mysteriespil omkring juletid. Grantræet blev efter sigende brugt som rekvisit til fortællingen om Adam og Eva og kundskabens træ. I København var det den tyske familie Lehmann, der var de første til at introducere den nye skik. Dr. Phil. Martin Lehmann og fru Frederikke, der i øvrigt var forældre til den senere så berømte nationalliberale politiker Orla Lehmann, boede i Ny Kongensgade 6. Det var her, at familien i 1811 (da lille Orla var et år gammel) for første gang holdt julefest med grantræ. Efter sigende vakte den eksotiske idé så stor opsigt, at folk satte stiger op for at kunne kigge ind ad vinduerne for at se, om det virkelig kunne passe, at der stod et pyntet grantræ inde i stuen. Der er dog også rapporter, som siger, at det i virkeligheden var den unge slesvigske jurist Johann Wolfhagen, der som den første allerede i 1804 rejste et juletræ i den fine stue i sin lejlighed på Gammel Strand nr. 42. Uanset hvem der kom først, står en ting fast: Traditionen med juletræet stammer fra Tyskland. Den kom til Danmark i begyndelsen af 1800-tallet, hvor træet hurtigt blev en del af de borgerlige juletraditioner, som i de år efterhånden fandt deres faste form. Berlingskes egen Herluf Jensenius illustrerede under anden verdenskrig denne udgave af Peters Jul. Som det fremgår af billedet, forestillede Jensenius sig, at Peter boede i nærheden af Vor Frue KirkeFold sammenLæs mereFoto: Herluf Jensenius. Omkring fyrre år senere blev der sat både ord og musik til det, der altså var et relativt nyt sæt skikke og vaner. Til en privat julefest i 1847 skrev ingeniøren Peter Faber, der få år senere skulle blive den første direktør for det danske telegrafvæsen, nemlig »Højt fra træets grønne top«. Det er stadig den sang, de fleste forbinder med den gode, gamle jul. Året efter, altså i 1848, fik Faber sin gode ven komponisten Emil Horneman til at skrive en melodi til sangen, der blev et vaskeægte hit, ligesom mobiliseringssangen »Dengang jeg drog afsted«, som de to havde skrevet samme år. Inspireret af tidens nationale begejstring tilføjede Faber også det år verset om »fanen ny og god«, som skulle gives til Henrik. Senere skrev makkerparret Faber og Horneman »Sikken voldsom trængsel og alarm«, der dog først blev en ægte landeplage i 1880erne. Med juletræ og festlige sange var den moderne jul således etableret midt i 1800-tallet. Hertil kom så i 1866 klassikeren over dem alle, nemlig Peters Jul. Som med så mange andre ærkedanske juleskikke viser Peters jul sig imidlertid også at være importeret. Bogen blev i sin tid skrevet af Johan Jacob Krohn, der i sit voksenliv blev kendt som inspektør for Krebs’ Skole. Krohn og hans bror Pietro, der senere tegnede illustrationerne til Peters Jul, var sønner af billedhuggeren og medaljøren Frederik »Frits« Krohn. Da brødrene var børn, boede familien i Hamburg og her udkom i 1859 bogen »King Winter« udgivet af Gustav W. Seitz. Denne lille bog på 16 sider, som må være tilflydt familien fra Hamburg, kopierede Johan Krohn både format og illustrationer fra, da han selv ville udgive sin egen julebog. I dag ville han have fået adskillige plagiatsager på halsen, men det var, som vi siger, »en anden tid«. Om det så var den højere retfærdighed, der trådte ind her, kan man ikke sige. Men sikkert er det, at alt gik galt med kopiprojektet. Litografen, der skulle stå for at planke illustrationerne, gjorde et meget dårligt stykke arbejde. Og da Krohn så det færdige resultat, var han så skuffet, at han opgav tanken om at udgive bogen. Han bad i stedet bogtrykkeren brænde hele oplaget. Det »glemte« trykkeren dog at gøre, og da hans trykkeri året efter var på fallittens rand, bad han Krohn om tilladelse til alligevel at udgive julebogen for dog at hente en smule penge hjem. Krohn sagde ja til den idé, og bogen, der så udkom i 1866, endte med at blive en pæn succes, så pæn at Krohn igen fik blod på tanden. Han skrev et par ekstra vers til sin bog og fik sin bror Pietro (der endte med at blive den første direktør for Kunstindustrimuseet, men det er en anden historie) til at lave nogle tegninger til versene – og resten er historie, som man siger. Bogen blev nu en udødelig klassiker. Den fik sin første kanoniske form med den udgave, som Frants Henningsen lavede forsiden til fra 1889, og senere kom under anden verdenskrig den version, de fleste kender i dag, med illustrationer af Berlingskes egen Herluf Jensenius. I Frants Henningsens udgave foregår Peters Jul omkring Nikolaj Plads, mens Jensenius placerer Peter i et vindue med udsigt til Vor Frue Kirke. Præcis hvilken lokalitet Johan Krohn havde i tankerne, ved man ikke, men han begyndte efter sigende sit arbejde med teksten, allerede mens han gik på Metropolitanskolen. Og det kunne dermed tyde på, at Jensenius er tættest på bogens egentlige geografi. Måske endda det var hos den navnkundige bager i Nørregade, at familien »Peter« bestilte sine julekager. Det var i hvert fald langt fra Hamburg.",
        "metadata": {
            "source": "https://www.berlingske.dk/kultur/vi-danskere-elsker-at-julehygge-men-julen-er-saa-udansk-at-det-kunne-vaere",
            "image_url": "https://berlingske.bmcdn.dk/media/cache/resolve/image_x_large_vertical/image/174/1746883/24597800-udgaven-af-peters-jul-fra-1889-havde-den-smukke-fo.jpg",
            "publication_time": "Fredag d. 22. december 2023, kl. 11.50",
            "author": "Holger Dahl",
            "related_links": [],
            "attachments": []
        }
    }
}