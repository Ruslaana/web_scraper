{
    "version": "1.0",
    "document": {
        "id": "https://www_berlingske_dk/indland/indsat-har-faaet-juridisk-koensskifte-og-identificerer-sig-som-kvinde-men",
        "title": "Indsat har fået juridisk kønsskifte og identificerer sig som kvinde, men blev nøgenvisiteret af mænd i fængslet. Nu skal usædvanlig sag for Højesteret",
        "content": "Skal en dømt kriminel, der juridisk har skiftet køn til kvinde under afsoning, have ret til at forlade mandeafdelingen i fængslet og flytte ind hos kvinderne? Det spørgsmål skal Højesteret i dag behandle i en konkret sag, der rummer principielle spørgsmål. Den indsatte, der blandt andet er dømt for voldtægt i 1990, har lagt sag an mod Herstedvester Fængsel og Direktoratet for Kriminalforsorgen. Den indsatte mener, at hendes menneskerettigheder er blevet krænket, da hun ikke er blevet tilladt at afsone blandt kvinder. Hun mener dertil, at hun er blevet krænket ved at blive nøgenvisiteret af mandligt fængselspersonale, og at hun er blevet kropsvisiteret for mange gange og på en måde, der ikke var i orden. Københavns Byret tog i 2022 stilling i sagen. I maj året efter blev afgørelsen stadfæstet i landsretten. Indsatte tabte og ankede derefter sagen. Nu skalHøjesteret så sætte punktum. Både Københavns Byret, Østre Landsret og sagens parter omtaler den indsatte som »hun« eller »hende«. Derfor omtales hun også sådan i denne artikel. Den indsatte, der er født i 1961, er dømt for grove forbrydelser. For voldtægter af særlig farlig karakter begået mod to kvinder i 1980erne, hvilket i sidste ende resulterede i en forvaringsdom. Ad flere omgange blev den indsatte prøveudskrevet, og én af gangene begik vedkommende et væbnet røveri, der i 2012 udløste en ny forvaringsdom. I forbindelse med sit juridiske kønsskifte anmodede hun i 2015 om at blive flyttet til en afdeling, hvor der afsoner kvinder, men fik afslag. Det skete igen i 2016. Dommene ligger mange år tilbage, men de er relevante i denne sag, fordi de var afgørende forØstre Landsrets domsidste år. Her lagde landsretten til grund, at sagsøger er farlig, og at hun vil udgøre en »ikke ubetydelig« risiko for kvindelige indsatte. Det fremgik afbyrettens dom, at den indsatte har en medfødt sygdom, der gør, at hun har ét ekstra X-kromosom og derfor har et meget lavt niveau af det mandlige kønshormon, testosteron. Byretten lagde i den forbindelse vægt på en udtalelse fra Retslægerådet, somRitzaurefererer, hvoraf det fremgår, at risikoen for »nye overgreb« var lille. Senere vurderedelandsretten i sin dom, at det ikke kan afvises, at den indsatte kan gennemføre et samleje, og at »nye overgreb« derfor ikke kan udelukkes. Retten understreger også, at beslutningen om afsoning altsåikkeblev truffet, fordi rettenikkeanerkendte hendes juridiske kønsidentitet. Det var et spørgsmål om sikkerhed, der gjorde udfaldet,og derfor blev sagsøgers menneskerettigheder heller ikke krænket, lød det. Hvad angår spørgsmålet om visitationer, stadfæstede landsretten ogsåbyrettens dom. Her spillede det biologiske køn en mere afgørende rolle. Af straffuldbyrdelsesloven fremgår det, at nøgenvisitationer af indsatte udelukkende må foretages og overværes af personer af samme »køn«. Landsretten vurderede, at »køn« som udgangspunkt må forstås som det »biologiske køn« i dén sammenhæng. Det juridiske kønsskifte fører altså ifølge landsretten ikke i sig selv til, at den indsatte i henhold til straffuldbyrdelsesloven skal betragtes som kvinde og ikke som mand. Desuden slog Østre Landsret fast, at sagsøgte heller ikke skulle have 80.000 kroner i godtgørelse. I begge retsinstanser blev det anerkendt, at den indsatte »juridisk set« er kvinde. Af byrettens afgørelse fremgår det også, at fængselspersonalet blev pålagt at omtale hende som »hun« og »hende« med henvisning til, at hun juridisk set er kvinde. Men det bliver også slået fast, at hun »biologisk set« er mand. Både byretten, landsretten og nu højesteret endda enstemmig har nu slået fast, at den indsatte transkønnede ikke fik overtrådt sine rettigheder.Fold sammenLæs mereFoto: Thomas Rousing/Ritzau Scanpix. Den indsatte har ikke skiftet køn rent fysisk, men har ifølge dommen i landsretten forklaret, at hun identificerer sig som kvinde. Sagsøger skal også have forklaret, at hun er stoppet med at tage hormondæmpende medicin i 2012. Hvornår hun begyndte, vides ikke. I byretten kom det – ifølgeRitzau– frem, at anmodninger om at få udgang for at få foretaget en kønsskifteoperation eller forundersøgelse var blevet nægtet. Tyge Trier, der arbejder med retspraksis fra Menneskerettighedsdomstolen og de europæiske fængselsregler, og som repræsenterer den indsatte, peger på, at de forhold, hans klient afsoner under, opleves som en stor sorg. »Det er derfor, hun er gået langt med denne her sag, der nu bliver behandlet i Højesteret,« siger han. »Hun lever meget isoleret og føler sig alene og ked af det,« tilføjer han. Den indsatte har nu igen anmodet om at blive flyttet til en afdeling, hvor hun kan afsone med kvinder. »Hun er en ældre, lidt svækket kvinde, der har afsonet i rigtig mange år,« siger Tyge Trier. Advokaten hæfter sig også ved, at der ifølge ham ikke har været nogle situationer de seneste 15 år, hvor hun har opført sig voldeligt eller faretruende. Herstedvester Fængsel venter nu – ifølge Tyge Trier – på Højesterets afgørelse i forhold til anmodningen om afsoning. Flere sager om kønsskifte udfordrer i disse år fængslets rammer. En stor debat rejste sig i Skotland, da en voldtægtsmand skiftede juridisk køn under retsprocessen og blev kørt til afsoning blandt kvinder. I sagen blev det efterfølgende diskuteret, om årsagen til kønsskiftet alene handlede om afsoningsforhold. Senere blev Isla Bryson også kørt tilbage til mændene. Også sagen om Ibi-Pippi, der er dømt halvandet års fængsel for hærværk på et Asger Jorn-maleri, udfordrer rammerne. Ibi-Pippi har juridisk skiftet køn til kvinde. Ibi-Pipi har både over for TV 2 udtrykt frygt for at skulle afsone blandt mænd, men har også i et indlæg i Berlingske med afsæt i eget ønske om afsoning blandt kvinder kritiseret den lov, der åbner op for debatten. »Love har konsekvenser og skal ikke hastes igennem, fordi man er bange. I dette tilfælde har man været så bange for at træde en minoritet over tæerne, at man hellere vil vedtage en lov, der kan have utroligt negative konsekvenser for majoriteten af befolkningen, end at forholde sig til, at vi lever i en tid, hvor et krænkelsesparat mindretal råber højest om deres rettigheder og forventer, at majoriteten indretter sig derefter,« skrev Ibi-Pippi. Den sag, der nu afgøres i Højesteret, er ifølge professor Birgit Feldtmann, professor i strafferet ved Juridisk Institut på Aalborg Universitet, vigtig, fordi den rummer principielle spørgsmål, hvor der er behov for at få klare linjer. Og hvad angår spørgsmålet om afsoning, er der ifølge hende flere hensyn at tage. »Der er den person, som opfatter sig selv som kvinde og lever som kvinde, og som har fået foretaget juridisk kønsskifte. Tidligere eksempler viser, at det kan være meget belastende, hvis en, der identificerer sig som kvinde, skal afsone i et mandefængsel,« siger hun og tilføjer: »På den anden side er der de andre indsatte, som i det her tilfælde er de kvindelige. Det kan potentielt skabe et utrygt afsoningsmiljø for dem, hvis de skal afsone med en person, der biologisk vurderes til at være en mand og er dømt for de ting, den indsatte er blevet dømt for.« Berlingske har talt med Kammeradvokaten, der repræsenterer både Kriminalforsorgen og Herstedvester Fængsel, men som ikke vil udtale sig om sagen, før der falder dom. Hvornår der falder dom i højesteretssagen, er endnu ikke afgjort. OBS: Det fremgik tidligere af artiklen, at Herstedvester i februar i år - altså efter dommen i landsretten - har anmodet om, at den indsatte bliver flyttet. Det er dog ikke korrekt. Det er senere kommet frem i retten, at Herstedvester Fængsel blot har sendt den indsattes anmodning videre til Kriminalforsorgen, der angiveligt har svaret, at man venter afgørelsen i Højesteret.",
        "metadata": {
            "source": "https://www.berlingske.dk/indland/indsat-har-faaet-juridisk-koensskifte-og-identificerer-sig-som-kvinde-men",
            "image_url": "https://berlingske.bmcdn.dk/media/cache/resolve/image_x_large/image/183/1830319/24781024-herstedvester-fngsel-i-albertslund-tirsdag-den-2.jpg",
            "publication_time": "Mandag d. 02. september 2024, kl. 06.27",
            "author": "Anne Meisner Synnestvedt",
            "related_links": [],
            "attachments": []
        }
    }
}