{
    "version": "1.0",
    "document": {
        "id": "https://www_berlingske_dk/kronikker/forsker-og-specialist-nye-adhd-og-autismeklinikker-boer-goere-en-forskel",
        "title": "Forsker og specialist: Nye adhd- og autismeklinikker bør gøre en forskel på tre centrale områder",
        "content": "»Vi fik en diagnose. Men ikke en løsning.« Sådan beskriver en mor det øjeblik, hendes søn – efter mange måneders ventetid – fik en adhd-diagnose. Det burde have været et vendepunkt. I stedet fortsatte den opslidende kamp gennem et komplekst system, der alt for ofte svigter. Mange forældre står i en desperat situation, når deres barn mistrives – både i forsøget på at blive henvist til psykiatrien, gennem ventetiden og efter en adhd- eller autismediagnose. Medierne fortæller jævnligt omfamilier, der er ved at bryde sammen. Forældre, der må betale30.000 kronerfor en privat udredning, fordi systemet er for presset. Og når barnet endelig får en diagnose, sker der alt for lidt for at sikre trivsel. Psykiatrien henviser til kommunen. Kommunen henviser tilbage. Og barnet? Det venter. Mistrives. Falder ud af skolen – og ud af livet. Der mangler konkrete, effektive tilbud – og koordination mellem instanser – til børn og unge med adhd eller autisme. Og konsekvenserne er alvorlige: Ifølge Arbejderbevægelsens Erhvervsråd består over halvdelen (52,1 procent) af unge med adhd ikke folkeskolens afgangsprøve i dansk og matematik. Som 25-årige har kun36,3 procentgennemført en ungdomsuddannelse – mod cirka 80 procent af deres jævnaldrende. Det er svære forudsætninger at tage med sig i livet. Og vi ved, at det ikke kun koster den enkelte. En analyse fra ROCKWOOL Fonden viser, at ubehandlet adhd koster samfundet mindsttre milliarder kronerårligt. Hertil kommer de personlige konsekvenser: nederlag på nederlag, øget risiko for angst, depression, misbrug, og manglende tilknytning til arbejdsmarkedet, når mennesker med adhd eller autisme ikke får rettidig støtte. Derfor er det positivt, at regeringen vil oprette særligeadhd- og autismeklinikkersom led i psykiatriplanen. Udspillet lægger vægt på tidlig indsats, bedre behandling og større sammenhæng mellem sektorer. Klinikkerne skal bidrage til kortere ventetider og hurtigere, mere specialiseret hjælp. Endelig! Respekt for de ambitiøse mål. Alt for længe har vi svigtet mennesker med adhd og autisme. Alligevel har regeringens nye udspil allerede mødt kritik fra bådeLægeforeningenogBørne- og Ungdomspsykiatrisk Selskab, som advarer imod, at klinikkerne vil udvande fagligheden, skabe en parallel psykiatri – og risikere at ende som »diagnosefabrikker«. Tak for advarslen! Det må for alt i verden ikke ske. Det er dog ærgerligt, at kritikken kom til at overdøve udspillets store potentiale, allerede før planerne fik ben at gå på. »Regeringen har meldt klart ud: Der skal være adgang til behandling. Derfor skal klinikkerne levere indsatser, der virker – og bygger på faglige anbefalinger. Evidensbaseret behandling er ikke et valg. Det er en forpligtelse i et sundhedssystem.« På billedet præsenterer indenrigs- og sundhedsminister Sophie Løhde (V), social- og boligminister Sophie Hæstorp Andersen (S) og digitaliseringsminister Caroline Stage (M) regeringens samlede 10-års-plan for psykiatrien.Fold sammenLæs mereFoto: Liselotte Sabroe/Ritzau Scanpix. Lad os fokusere på løsninger – ikke problemer, der endnu ikke er opstået. Hvis regeringens plan med klinikkerne skal blive det gennembrud, den lover, kræver det handling – ikke bare hensigtserklæringer og penge. Klinikkerne må ikke blive endnu et trin i et kaotisk system, men sikre reel behandling og faglig koordination – tæt på det liv, der skal fungere. Hvordan skal de nye adhd- og autismeklinikker gøre det anderledes? Det begynder med én enkel forpligtelse: at følge Sundhedsstyrelsens og Danske Regioners anbefalinger for udredning og behandling afadhdogautisme– altså bruge denviden, vi allerede har om, hvad dervirker. Derfor bør klinikkerne gøre en forskel på tre centrale områder: I dag ser vi alt for ofte, at diagnoser bliver stillet, men hjælpen udebliver. I Danmark har psykiatrien i årevis haft stort fokus på udredning – til fordel for behandling. Det står i skarp kontrast til min erfaring fra for eksempel England, hvor behandling har en central plads. Selvfølgelig skal udredningen være grundig. Der skal laves en systematisk vurdering, hvor man ser på hele personens situation – ikke kun på tegn på adhd eller autisme, men også på andre mulige vanskeligheder som angst, depression eller psykose. Det kræver, at fagpersoner bruger metoder, der er velafprøvede og ensartede, så vurderingen bliver pålidelig og ikke afhænger af, hvem man møder. Der skal ikke bruges tid på test, der ikke er evidensbaserede i forhold til det, man forsøger at afdække. Som internationale eksperter igen og igen har påpeget: Det er uetisk, spilder tid og koster os alle dyrt. Trivsel kræver målrettet behandling – ikke blot en diagnose. Her lever vi i dag langtfra op til vores egne retningslinjer. Retningslinjer anbefaler forældretræning som førstevalgsbehandling til børn med adhd under seks år, mens ældre børn anbefales en kombination af medicin og psykosocial støtte – herunder forældretræning og skoleindsatser. I praksis har de yngste ofte slet ikke adgang til evidensbaseret forældretræning, og blandt de ældre får mange primært medicin, mens støtten til familien udebliver. IfølgeADHD Databasenmodtager kun 34 procent psykoedukation inden for 120 dage – målet er over 90 procent. Voksne med adhd tilbydes typisk kun medicin efter diagnosen. Men efter fem år tager kun25 procentden stadig – ofte fordi der mangler støtte til at forstå diagnosen og håndtere hverdagen. For mennesker med autisme er billedet lige så bekymrende. Medicin er ikke anbefalet – støtten bør bestå af evidensbaseret vejledning. Men der findes ingen systematisk indsats. Hjælpen afhænger af kommune og sagsbehandler – ikke af behov. Mange forældre må selv drive og koordinere forløbet, fordi ingen tager det overordnede ansvar. Regeringen har meldt klart ud: Der skal være adgang til behandling. Derfor skal klinikkerne levere indsatser, der virker – og bygger på faglige anbefalinger. Evidensbaseret behandling er ikke et valg. Det er en forpligtelse i et sundhedssystem. Samarbejdet mellem psykiatrien og kommunerne har i årtier været et mål for at sikre koordinerede behandlingsforløb – men det fungerer stadig ikke i praksis. ADHD Databasen viser, at der kun afholdes koordinerende netværksmøder i 19 procent af børne- og ungesager i den regionale psykiatri. Fra kommunerne findes slet ingen data – hverken om samarbejde eller opfølgende indsatser. Dermed mangler både overblik og mulighed for at placere ansvar. Et udskrivningsbrev fra psykiatrien efter endt udredning, hvor diagnosen fremgår, sikrer ikke handling. Det er ofte teknisk, svært at omsætte – og når sjældent ud til de fagpersoner, der står med opgaven i hverdagen. Resultatet er, at forældre ofte står alene i et komplekst system – og netop må sige: »Vi fik en diagnose, men ingen løsning.« Vi kan ikke forvente, at 98 kommuner hver især rummer den nødvendige specialiserede viden om adhd og autisme. Derfor giver det mening at forankre klinikkerne i de 17 sundhedsråd som fremgår af sundhedsreformen – og sikre et forpligtende samarbejde med kommunens skoler, PPR, familieafdelinger og enheder for uddannelse og beskæftigelse. Klinikkerne skal bidrage med viden og kompetenceløft til dem, der har opgaven i hverdagen. Vi kan ikke lade flere generationer af mennesker med adhd og autisme falde igennem systemet. Det har været som at drive blod ud af en sten at få politisk opmærksomhed på denne sårbare gruppe – på trods af de store personlige og samfundsøkonomiske konsekvenser. Klinikkerne er ikke svaret på alt. Men det har de eksisterende systemer heller ikke været. Hvis regeringen vil gøre alvor af sine ambitioner om klinikkerne, skal pengene følges af løsninger, der virker og bygger på evidens. De skal opstille tydelige mål i samarbejde med dem, det handler om. Mål, der kan følges op på – og som nogen skal stå til ansvar for. Vi har muligheden for at gøre det bedre. Nu skal vi også tage ansvaret. Anne-Mette Lange er seniorforsker, klinisk psykolog og specialist i børn og unge på Børne- og Ungdomspsykiatrisk Afdeling ved Aarhus Universitetshospital ",
        "metadata": {
            "source": "https://www.berlingske.dk/kronikker/forsker-og-specialist-nye-adhd-og-autismeklinikker-boer-goere-en-forskel",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913704/24935893-barn-der-gynger-brnehave-i-kalundborg-den-22-jun.jpg",
            "publication_time": "Onsdag d. 23. april 2025, kl. 13.42",
            "author": null,
            "related_links": [],
            "attachments": []
        }
    }
}