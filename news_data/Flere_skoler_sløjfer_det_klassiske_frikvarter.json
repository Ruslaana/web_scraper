{
    "version": "1.0",
    "document": {
        "id": "https://www_berlingske_dk/samfund/flere-skoler-sloejfer-det-klassiske-frikvarter",
        "title": "Flere skoler sløjfer det klassiske frikvarter",
        "content": "Den bimlende klokke, der hver dag ringer ud til folkeskolens frikvarter, kan snart være fortid. På en række danske folkeskoler er det traditionelle frikvarter blevet helt afskaffet, skriver dr.dk. På 17 skoler, som DR Nyheder har været i kontakt med, er det suverænt lærere og pædagoger, der bestemmer, hvornår eleverne kan holde pause fra skolebænken. På flere af skolerne er det samtidig de voksne, der styrer, hvad eleverne laver i deres pauser. Hos Danske Skoleelever, der repræsenterer eleverne, er formand Miranda Wernay Dagsson ærgerlig over, at det gammeldags frikvarter forsvinder - og især hvis det er til fordel for en model, hvor lærerne bestemmer, hvad eleverne skal bruge deres pauser på.  »Vi elever mister muligheden for leg og rigtige pauser. Det, der sikrer, at vi trives i løbet af en skoledag,« siger hun til dr.dk. Hun understreger samtidig, at eleverne går glip af social læring, hvis de forskellige klassetrin har pauser på forskellige tidspunkter i løbet af dagen, så de aldrig mødes i skolegården. Samme bekymring finder man hos Landsforeningen Skole og Forældre, hvor formand Mette With Hagensen har stor respekt for, at skolerne gerne vil sørge for optimal læring gennem hele skoledagen, men hun er skeptisk over for, at lærerne også skal styre elevernes pauser.",
        "metadata": {
            "source": "https://www.berlingske.dk/samfund/flere-skoler-sloejfer-det-klassiske-frikvarter",
            "image_url": "https://berlingske.bmcdn.dk/media/cache/resolve/image_x_large/image/33/337503/7647769-skolegrd-frikvarter.jpg",
            "publication_time": "Onsdag d. 10. september 2014, kl. 09.29",
            "author": null,
            "related_links": [],
            "attachments": []
        }
    }
}