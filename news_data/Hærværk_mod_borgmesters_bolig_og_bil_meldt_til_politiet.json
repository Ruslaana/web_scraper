{
    "version": "1.0",
    "document": {
        "id": "https://www_berlingske_dk/indland/haervaerk-mod-borgmesters-bolig-og-bil-meldt-til-politiet",
        "title": "Hærværk mod borgmesters bolig og bil meldt til politiet",
        "content": "Onsdag aften var Rebilds borgmester, Jesper Greth (V) »udsat for noget meget ubehageligt«. Nogen sprængte nemlig noget i luften – formentlig et kanonslag – i hans carport, og hans bil blev udsat for hærværk. Det skriver borgmesteren på sin Facebook-side. Sagen er meldt til politiet, der nu skal efterforske sagen. Ifølge borgmesteren kan der være to årsager til, at han og familien blev udsat for episoden. »Episoden kan være udtryk for alt fra drengestreger, som tilfældigt ramte os, til et politisk motiveret anslag. Det har jo i den forbindelse stået klart, at de svære og store beslutninger, som jeg har været med til at træffe i byrådet i forbindelse med dette års budget, har været genstand for meget og nogle gange voldsom debat.« »Jeg ved, at de fleste godt er klar over, at det ikke har været lette beslutninger, men jeg ved også, at det har påvirket mange og også gjort enkelte ophidsede,« skriver Jesper Greth i opslaget. Det er meget alvorligt for samfundet, hvis ikke han og andre »demokratiske institutioner« kan få lov at virke, uden at de bliver udsat for den slags, slutter han. Politiet i Nordjylland efterforsker sagen. /ritzau/",
        "metadata": {
            "source": "https://www.berlingske.dk/indland/haervaerk-mod-borgmesters-bolig-og-bil-meldt-til-politiet",
            "image_url": "https://berlingske.bmcdn.dk/media/cache/resolve/image_x_large/image/162/1629686/24299542-.jpg",
            "publication_time": "Torsdag d. 22. december 2022, kl. 14.30",
            "author": null,
            "related_links": [],
            "attachments": []
        }
    }
}