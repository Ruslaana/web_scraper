{
    "version": "1.0",
    "document": {
        "id": "https://www_berlingske_dk/internationalt/mentalt-handicappet-henrettet-i-texas",
        "title": "Mentalt handicappet henrettet i Texas",
        "content": "Staten Texas har henrettet den mentalt handicappede Milton Mathis med en dødelig indsprøjtning, rapporterer amerikanske medier. Den 32-årige Mathis var dømt for at have dræbt to mennesker og lammet et tredje ud for en butik i Texas. Om morgenen den 15. december 1998 trak han en pistol og skød de tre personer i hovedet på tæt hold. Det tredje skudoffer, en 15-årig pige, overlevede mirakuløst, men blev lammet fra fra brystet og ned.  På trods af den grove forbrydelse har henrettelsen af Mathis skabt voldsom debat i USA. Han har nemlig kun en IQ på 62, og er dermed mentalt handicappet. Det er blandt andet kommet frem, at Mathis havde svært ved selv at tage tøj på. Henrettelsen strider i mod en højesteretsafgørelse fra 2002. Men fordi Mathis blev dømt til døden i 1999, tre år før den amerikanske højesteret fastslog, at henrettelse af mentalt retarderede er et brud på forfatningens forbud mod grusom og usædvanlig straf, er hans dødsdom ikke blevet omstødt. Lundbeck-medicin til bedøvelse Mathis blev henrettet med hjælp fra dansk Lundbeck-medicin. Han blev dermed den 16. i rækken af amerikanske indsatte, der blev bedøvet med medicamentet Nembutal, inden de fik den dødelige indsprøjtning. - Denne forfærdelige sag viser, hvor presserende behovet for, at Lundbeck begrænser strømmen af deres medicin til amerikanske dødskamre er, sagde Donald Campell, der er talsmand for den britiske menneskerettighedsorganisation Reprieve, inden henrettelsen. USA har henrettet 23 fanger i år. Seks af henrettelserne har fundet sted i Texas. IfølgeReutersvar Milton Mathis' sidste gerning, at kalde henrettelsessystemet for \"et massemord.\" Hans sidste ord var: - Systemet har svigtet mig. Dette er ikke retfærdigt. INFOshop:Se her før du investerer i medicoaktier",
        "metadata": {
            "source": "https://www.berlingske.dk/internationalt/mentalt-handicappet-henrettet-i-texas",
            "image_url": "https://berlingske.bmcdn.dk/media/cache/resolve/image_x_large_vertical/image/72/727101/4293981-mathis-milton.jpg",
            "publication_time": "Onsdag d. 22. juni 2011, kl. 10.12",
            "author": "Steen A. Jørgenssen",
            "related_links": [],
            "attachments": []
        }
    }
}