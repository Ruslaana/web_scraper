{
    "version": "1.0",
    "document": {
        "id": "https://www_berlingske_dk/kommentarer/kom-ud-af-dit-elfenbenstaarn-og-spis-middag-med-os-morten-hesseldahl",
        "title": "Kom ud af dit elfenbenstårn og spis middag med os, Morten Hesseldahl",
        "content": "Kære Morten Hesseldahl Dit indlæg »Rudolf Steiner var notorisk racist og okkultist«, er skræmmende. Skræmmende, at en direktør for Gyldendal vil skrive så fejlbehæftet sjusk. Du må mene om Rudolf Steiner, hvad du vil. Men det er ikke i orden at kaste med faktuelle fejl og forklæde holdninger som facts. Når du advarer forældre mod Steinerskoler, skylder du at have styr på fakta: At Rudolf Steiner for 100 år siden skrev noget sludder om racer, som i dag ville ryge i racismefilteret, har ingen relevans. Steinerskoler er ikke racistiske. Lige så lidt som man bliver racist af at læse Pippi Langstrømpe, hvis far indtil for nylig var konge i en negerlandsby. Besøger du en Steinerskole vil du se, at hudfarve-spekteret er langt bredere end i befolkningen som helhed. Thomas UhrskovFold sammenLæs mere Og nu vi er ved skolerne. Der er15 Steinerskoleri Danmark og ikke som du skriver ni. Du skriver, at Steinerskoler er for dem »som har penge nok til privatundervisning«. Faktum er, at forældrene på Danmarks 15 Steinerskoler, sammenlignet med forældrene på tættest beliggende kommuneskole, socioøkonomisk er dårligere stillet. Flere enlige forsørgere og flere med lave indkomster. (Særkørsel Danmarks Statistik, Steinerskolernes sekretariat). En overfladisk og usand generalisering klæder ikke en mand, som taler fra Gyldendals øverste etage. Du skriver »ikke sjældent må eleverne tage supplerende undervisning, hvis de ønsker en videregående uddannelse«, og lader forstå, at man ikke kommer langt med fedtfarver og violinstrenge. Fakta: Der findes ingen tal, som sammenligner GSK-forbruget for elever fra henholdsvis Steinerskoler, HF og gymnasier. Hvad man derimod ved er, at elever fra Steinerskoler,har en lavere frafaldsprocentog en hurtigere gennemførsels-tid end gennemsnittet på de videregående uddannelser. Det er faktisk den modsatte historie, ikke? (Credo Undersøgelsen, 2004) Du skriver »I Nordsjælland åbner Rudolf Steiner-institutioner på stribe«. Faktum er, at der findes én - kun én - Steinerskole i Nordsjælland, og den har ligget der i hele 41 år. Er der så tale om nye børnehaver eller vuggestuer? Nej, faktisk ikke. Ingen nye institutioner i flere år (Kilde: Sammenslutningen af Steinerskoler i DK). Morten Hesseldahl, er der vinduer i dit elfenbenstårn? Det syn, du præsenterer læserne for, har intet med virkeligheden at gøre. Jeg er fristet til at invitere dig på middag. Jeg vil foreslå, at du under middagen genbruger et par af Steiners gamle race-citater. Vores børn, der går på Steinerskole, vil omgående beskylde dig for at være racist, og der vil være en reel risiko for, at du går glip af desserten. Min pointe er følgende: Hvis du vil udtale dig om skoler med en særlig pædagogisk filosofi, så drop 100 år gamle løsrevne citater, men forhold dig i stedet til virkeligheden i nutid. Du er naturligvis velkommen til at digte alle de historier, du vil - det kaldes fiktion. Jeg kender et forlag, som måske vil udgive dem. Vi spiser klokken 19.",
        "metadata": {
            "source": "https://www.berlingske.dk/kommentarer/kom-ud-af-dit-elfenbenstaarn-og-spis-middag-med-os-morten-hesseldahl",
            "image_url": "https://berlingske.bmcdn.dk/media/cache/resolve/image_x_large/image/119/1196629/23125760-morten.jpg",
            "publication_time": "Tirsdag d. 10. september 2019, kl. 10.00",
            "author": null,
            "related_links": [],
            "attachments": []
        }
    }
}