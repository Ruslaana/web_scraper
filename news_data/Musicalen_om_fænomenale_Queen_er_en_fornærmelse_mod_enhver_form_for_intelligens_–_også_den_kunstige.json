{
    "version": "1.0",
    "document": {
        "id": "https://www_berlingske_dk/scene/musicalen-om-faenomenale-queen-er-en-fornaermelse-mod-enhver-form-for",
        "title": "Musicalen om fænomenale Queen er en fornærmelse mod enhver form for intelligens – også den kunstige",
        "content": "Der er en indre selvmodsigelse i»We Will Rock You«, jukeboksmusicalen bygget over den britiske supergruppe Queens mange store hit. Ved den egentlig selv, hvad den er? Den slår et ordentligt slag for vildskab, frisat kreativitet, originalitet og reelle følelser. For den rock'n'roll, der i musicalens handling er blevet holdt nede og udslettet i et skræmmende fremtidssamfund, som i stedet domineres af tyggegummilyserøde, klonede og kunstige popbands af den slags, der bedøver og pacificerer ukritiske forbrugere. Vores helt i midten er en ung Messias, der drømmer sig til vragstykker af de forbudte rockklassikere – ikke mindst Queens – og som langsomt indser, at netop han er den udvalgte, der skal redde verden og lede revolutionen med de sidste fragmenter af rockmusikken som sit hemmelige våben. Den har nemlig den ægthed og den individuelle kant, som skal til. Men »We Will Rock You« er og forbliver et forlorent kunstprodukt, som nu først spiller i Tivoli og dernæst bliver sendt land og rige rundt på turné. Den er på mange måder det, den selv vrænger ad. Det er jo ikke, fordi der er noget i vejen med, at 20 millioner mennesker er strømmet til musicalen, der på samme måde, som »Mamma Mia!« snedigt byggede videre på ABBAs popularitet, er blevet til som en videreudnyttelse af et storsælgende superbands populære sangkatalog – i dette tilfælde Queens. Det er heller ikke, fordi det britiske bands musik er uegnet som teatermusik. Mange af gruppens store, pompøse rockballader er jo gennemsyret af den teatralske patos, der knyttede sig så formidabelt til den for længst afdøde forsanger Freddie Mercurys prægtige stemme og karismatiske udstråling. Benjamin la Cours scenografi er flot og funktionel.Fold sammenLæs mereFoto: Morten Rygaard Morten Rygaard. Men »We Will Rock You« er og forbliver en kunstig karaokemaskine i kæmpeformat. Den virker ærlig talt lige så uautentisk og foruroligende infantil som den fremtidsverden, den ellers gør så meget for at distancere sig fra – noget,Line Knutzonskække fordanskning af den britiske komiker Ben Eltons manuskript ikke kan rette op på. Og i lange stræk minder den mere om en teaterkoncert end om en handlingsbåret musical, sådan som Queens storladne guitar- og glamrocknumre afleveres på stribe. Følelsen af, at »We Will Rock You« er mere en teaterkoncert end en reel musical, forstærkes af, at sangene stadig er på engelsk, så de aldrig integreres sømløst i handlingen, men mere står ud som dygtige karaokeversioner af de kendte hit. Det er ikke, fordi der er noget at kritisere Nikolaj Cederholms iscenesættelse for – han kan om nogen fylde en scene ud med staffage, mens musikken spiller. Og sådan som han udstyrer den hjernevaskede hob med lysende mobilskærme, minder han os om, at det fremtidssamfund, der sættes på scenen, på mange måder allerede er her. Der er langt fra virkelighedens Freddie Mercury og Queen til den kunstige forestilling, musicalen »We Will Rock You« er endt som. Her er Freddie Mercury fotograferet i 1984. Han døde af aids i 1991.Fold sammenLæs mereFoto: Jean-Claude Coutausse/AFP/Ritzau Scanpix. Bakket godt op af allestedsnærværende Benjamin la Cour, der har skabt en scenografi, der kan rigtig meget – domineret af en stor snurrende kasse med højttalere og projektører. Når det handler om stemmerne i de mange paradenumre, er der heller ikke noget at brokke sig over. Thomas Bluhme, der spiller den mere eller mindre ufrivillige oprørshelt, debuterer i professionel sammenhæng og fyrer den flot af. Han har i sin formidable, tvangfri stemme, hvad han måske ikke har i skuespillererfaring – med energibundtet Nanna Rossen i fuld udblæsning som hans temperamentsfulde, tilløbne rebelkæreste. Og især fryder man sig over Lea Thiim Harders onde – meget onde – popdronning. At hun kan synge stort set, hvad man beder hende om, ved et stort teaterpublikum efterhånden. Man kan læne sig helt afslappet tilbage i sædet, når hun åbner munden. Hun spiller rollen med så meget glimt i øjet, at der umiddelbart er meget sjovere i nærheden af dennekiller queen, end der er hos den pjaltede gøglerhær, der ellers skal stå for kreativitetens oprør. Det er vist ikke helt meningen, men det kan hun jo ikke gøre for. Sådan ser der ud i den verden, den fede rock skal få til at blomstre endnu mere frem i en fjern dystopisk fremtid.Fold sammenLæs mereFoto: Morten Rygaard Morten Rygaard. Spild af gode kræfter. For nogen god musical, det er den maskinelle »We Will Rock You« altså ikke. Densgagaundskyldning af en handling er en fornærmelse mod enhver intelligens, inklusive den kunstige, som strengt taget kunne have sat den sammen. Til trods for dens forsøg på at sætte gang i den helt store, fodtrampede stadionrockfornemmelse er den hverken enchampion, my friendeller somebody to love. »We Will Rock You«. Manuskript: Ben Elton. Oversættelse: Line Knutzon. Iscenesættelse: Nikolaj Cederholm. Scenografi: Benjamin la Cour. Koreografi: Nellie Bethel. Lion Musicals i samarbejde med Live Nation. Tivolis Koncertsal. Til 13. april. Musikhuset Aarhus 16.-20. april. Musikhuset Esbjerg 23.-27. april. Værket, Randers, 30. april – 4. maj. Odeon, Odense 7.-11. maj. Aalborg Kongres & Kulturcenter 14.-18. maj. Frederikshavn Arena Nord 21.-25. maj. Vejle Musikteater 28. maj – 1. juni 2025. Musikteatret Holstebro 4.-8. juni 2025",
        "metadata": {
            "source": "https://www.berlingske.dk/scene/musicalen-om-faenomenale-queen-er-en-fornaermelse-mod-enhver-form-for",
            "image_url": null,
            "publication_time": "Mandag d. 17. marts 2025, kl. 13.19",
            "author": "Jakob Steen Olsen",
            "related_links": [],
            "attachments": []
        }
    }
}