{
    "version": "1.0",
    "document": {
        "id": "https://www_berlingske_dk/metropol/efter-afstemning-om-civil-ulydighed-forlader-kendiskok-alligevel-ikke",
        "title": "Efter afstemning om »civil ulydighed« forlader kendiskok alligevel ikke Amager Fælleds Venner",
        "content": "Ethvert aktivistisk projekt kan have godt af et kendt ansigt til at promovere sin sag. Og nu ser det ud til, at Amager Fælleds Venner får lov at beholde sit. Efter en generalforsamling i foreningen, der kæmper imod byggeri på Fælleden, onsdag, har kendiskokken og naturelskeren Nikolaj Kirk – formentlig – alligevel valgt at blive i foreningen. Det fortæller han til Berlingske. »Der var god opbakning for en fredelig og børnevenlig tilgang. Vi fandt frem til noget fornuftigt, som vil gavne Amager Fælleds Venner. Og hvis vi kan komme videre, bliver jeg gerne og kæmper. Det vil de næste dage vise,« siger Nikolaj Kirk. Hvad sker der de næste dage? »Nu må vi lige se, om de stridigheder, der har været – og som der jo kan være i foreninger – kan bundfældes. Jeg tror lige, at man skal sunde sig på det.« For kun en måned siden meldte kokken i etFacebook-opslagellers ud, at han ikke ville længere ønskede at være en del af den »konfrontatoriske linje«, som Amager Fælleds Venner ifølge ham er blevet skubbet i retning af. »Derfor bliver jeg også nødt til at sige tak for kampen. Jeg vil ikke være en del af dette,«lød det blandt andet dengang. Foreningen har ved flere lejligheder holdt fælles arrangementer med klimabevægelsen Extinction Rebellion, og der har tidligere været episoder, hvor aktivister ved byggeriet Fælledby har lænket sig til hegn eller kraner og gennemført aktioner, hvor politiet er blevet indblandet. Medlemmer fra bevægelsen Extinction Rebellion lænkede sig blandt andet fast til hegn, da de i begyndelsen af året satte fokus på rydningen af natur på Amager Fælled i København.Fold sammenLæs mereFoto: Mads Claus Rasmussen/Ritzau Scanpix. Men om det er den slags, Nikolaj Kirk kalder for en »konfrontatorisk linje«, vil han ikke uddybe. Heller ikke i forhold til Extinction Rebellion. »Jeg tror ikke, jeg skal gå ind i præcis hvem og hvad. Det tror jeg, der er mange følelser omkring,« siger han. Op til gårsdagens generalforsamling havde Nikolaj Kirk og 20 andre medlemmer indstilletet forslagkaldet »Bred folkelig opbakning« til afstemning. Det skulle – i al sin enkelhed – sikre, at foreningen fortsat vil kæmpe for en bred folkelig opbakning. »Der har på det sidste været diskussion om civil ulydighed skal indgå i Amager Fælleds Venners aktiviteter og kommunikation. Det er derfor vigtigt at gøre det klart, at den brede folkelige opbakning er et helt centralt mål for Amager Fælleds Venner, og vigtigt at aktioner med civil ulydighed ikke skader den folkelige opbakning,« står der blandt andet i forslaget. Ifølge forslagsstillerne indebærer det blandt andet, at foreningen respekterer lovgivningen, ikke udøver eller opfordrer til hærværk og vold samt respekterer politiets henvisninger. Forslaget blev vedtaget, fortæller Nikolaj Kirk, og det er altså det, der gør, at han nu har planer om at blive i  Amager Fælleds Venner. »Jeg tror på en folkelig bevægelse, der går i haserne på systemet, men også har en bred opbakning. Og hvis det er den vej, vi går, vil jeg gerne hjælpe til. Men hvis det er en anden vej, bliver det uden mig,« siger han. Men du vil ikke være konkret på, hvad den »anden vej« er? »Jeg skylder folk på generalforsamlingen at lade være med at åbne op omkring det.« Talsperson for Amager Fælleds Venner Ulla Rosenvold ønsker ikke at udtale sig til Berlingske om, hvad man nåede frem til på generalforsamlingen i forhold til foreningens linje. Men hun afviser, at der er ved at ske en decideret opsplittelse af foreningen.",
        "metadata": {
            "source": "https://www.berlingske.dk/metropol/efter-afstemning-om-civil-ulydighed-forlader-kendiskok-alligevel-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/154/1540262/24071105-.jpg",
            "publication_time": "Torsdag d. 21. april 2022, kl. 11.26",
            "author": "Christina Toustrup Eriksen",
            "related_links": [],
            "attachments": []
        }
    }
}