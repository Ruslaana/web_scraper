{
    "version": "1.0",
    "document": {
        "id": "https://www_berlingske_dk/litteratur/2-stjerner-laeseren-faar-at-vide-at-noget-haster-alligevel-er-der-tid",
        "title": "2 stjerner: Læseren får at vide, at noget haster. Alligevel er der tid til lange irrelevante referater",
        "content": "En falleret journalist dør af ensomhed og druk. En anden falleret journalist flytter ud af byen, oplever stor ensomhed, men også uventet kærlighed. En tredje mand, han er filmfotograf, sætter sig for at fortælle deres historie. Der er også nogle penge, der bliver stjålet fra et ledende medlem afDKP, men de er ikke nær så vigtige for historien, som bagsideteksten påstår. Fortælleren koketterer på livet løs om, hvordan det haster med at få skrevet historien om de fallerede journalister. Læseren forstår, at det haster, men forstår ikke helt, hvorfor der er så god tid til lange referater af livsforløb undervejs. Og da filmfotografen endelig når frem til, hvorfor det har været så vigtigt for ham at fortælle historien om Georg Holck (journalist 1) og Albin Lohmann (journalist 2), er »Lyset svinder«, Benn Q. Holms nye roman, slut. Undervejs skal man så forsøge at mønstre interesse for enspænderne Albin og Georg. Og man skal være lidt nysgerrig på, hvorfor fortælleren er navnløs, og hvorfor han trækker det hele sådan i langdrag. Man skal også af al magt forsøge at ignorere den ekstremt godmodige tone, bogen er skrevet i. Der står ting som »Sådan fortsatte den verbale pingpong et stykke tid.« og »… hun fik hurtigt sat sit præg på hverdagen i huset, og Albin nød hendes strenge rengøringsvanvid«. Folk har »pæren i orden« og »ordet i deres magt«. De savner hinandens »behagelige og kultiverede selskab«, de lever i »bedste velgående«. De har »masser at rive i,« de tager deres »elskede Leica-kamera« over på skulderen«, de siger ting »uden omsvøb«, og de kommer ind steder, hvor »der er et leben af en anden verden« eller i »propert indrettede huse«. Albin Lohmanns forhistorie er så smertefuld, og hans ensomhed så tydelig, at man på trods af al godmodigheden alligevel glæder sig over, at tjekkiske Jana forelsker sig i ham.Fold sammenLæs mereFoto: Alpha Forlag. Folk er »sande arbejdsheste« og »uforbeholdent forelskede i deres metier på en voldsomt inderlig måde«. Medmindre det selvfølgelig er den fordrukne Georg Holck, han synker i stedet ned i »sin elskede lænestol«. Al den kærlighed og godhed og dedikation! Man får næsten det indtryk, at 80ernes København var en drøm af en by. Og måske er det netop det, den ufrivilligt er i »Lyset svinder«. Mere end en bog om nogle forsvundne kommunistpenge er »Lyset svinder« en melankolsk bog om, hvordan livet slutter. Det er ikke en bog om gadekampe, besættere, fredsdemonstrationer, fattigdom og punk. Alligevel ville man ønske, at vinklen på fortællerens linse var lidt bredere. Hvis ambitionen har været at spejle den lille historie i den store – det har jeg i hvert fald læst – må man bare konstatere, at den store er fuldstændig fraværende som andet end aviser og referater. »Kaffebaren var efterhånden blevet Albins dagligstue, og han kunne sidde i timevis med en bog eller avisen mens han nærlæste reportagerne om gadekampene på Nørrebro,« som vi for eksempel hører. Hit med den avis, Albin! Georg Holck er næsten en parodi. Engang åh så vigtig, kendte alle de vigtige, var vigtig selv, nu bare en ensom, fordrukken sjæl. Historien om Albin Lohmann er der mere kød på. Hans forhistorie så smertefuld, og hans ensomhed så tydelig, at man på trods af al godmodigheden alligevel glæder sig over, at tjekkiske Jana forelsker sig i ham. Men så er der fortælleren, for i stedet for at rette linsen skarpt på Albin Lehman skal vi for eksempel også høre om, hvordan fortælleren »kun sjældent lægger noget ud på de sociale medier, fordi jeg var ved at drukne i denne syndflod af meninger og hadefulde nedrakninger og selvpromoveringer og billeder og videoer af katte og solnedgange og sønderbombede byer, selvom jeg selvfølgelig ikke kunne nære mig for at kigge med.« Og man skal gennem livsreferater som dette: »der var sygedage og forældremøder, først i børnehaver, så i skoler og gymnasier, og der var ridning og spejder og fodboldtræning (vi kendte på godt og ondt rigtig mange i lokalområdet på grund af børnenes forskellige fritidsaktiviteter, som vi konstant fragtede dem rundt til), der var indesneede dage og kolde forår …« Benn Q. Holm excellerer generelt i lange irrelevante referater. Da bogen helt konkret nærmer sig en form for nerve mod slutningen, stopper den kokette fortæller selvfølgelig igen op. »Ja, det burde jeg. Gå til den dag. Men inden jeg fortsætter ad det spor, bliver jeg nødt til at stoppe op, samle op på en række andre ting.« De andre ting? Flere sider lange gengivelser af perifere karakterers livsforløb. Kærestens storesøster, de gamle venner fra filmstudiet. Én blev en stor stjerne, men også alkoholiker. En anden en mindre stjerne, men han fik til gengæld et bedre greb om alkoholen. Kærestens storesøster blev efter mange omveje akademiker i USA. Under dynerne på plejehjemmet vender Albin Lohmann sig og råber. Var det ikke meningen, det skulle handle om mig? »Lyset svinder« Forfatter: Benn Q. Holm.Pris: 239,95 kroner.Sider: 299.Forlag: Alpha. Foto: Nicolas Tobias Følsgaard",
        "metadata": {
            "source": "https://www.berlingske.dk/litteratur/2-stjerner-laeseren-faar-at-vide-at-noget-haster-alligevel-er-der-tid",
            "image_url": null,
            "publication_time": "Onsdag d. 30. oktober 2024, kl. 17.15",
            "author": null,
            "related_links": [],
            "attachments": []
        }
    }
}