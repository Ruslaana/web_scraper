{
    "version": "1.0",
    "document": {
        "id": "https://www_berlingske_dk/musik/johnny-hansen-kan-ikke-tilgive-sin-afdoede-hustru-og-toer-sige-det-hoejt-men",
        "title": "Johnny Hansen kan ikke tilgive sin afdøde hustru og tør sige det højt. Men længere kommer vi ikke",
        "content": "Dansktopstjernen Johnny Hansen fra Thy må være den mest hårdtarbejdende mand i dansk showbiz. Kandis-forsangeren har 55 guld- og platinplader og spiller flere gange om ugen på plejehjem og til halballer, festivaler og kræmmermarkeder i hele landet. Som den fremragende dokumentarfilm»Kandis for livet«fra 2021 skildrede, så har han en helt særlig forbindelse med sine dedikerede fans. Kandis-Johnny synger om »En lille ring af guld« og »Lonnie fra Berlin«, og det bliver ikke meget bedre, hvis man spørger fanskaren. For selvom dansktop stadig bliver behandlet stedmoderligt i musikbranchen, så har Johnny Hansen skabt noget, som de fleste musikere kun kan drømme om: et fanfællesskab så stærkt, at han tilbedes som en gud. I biografien »Med kærlighed fra mig« fortæller musikeren sin historie om 40 år i musikbranchen til forfatter og radiovært Søren Dahl, som kun i begrænset omfang får forløst Hansen fra Thy. Selvom bogen nok primært henvender sig til fans af den populære sanger, giver den et indblik i, hvad dansktopstjernen er rundet af, og ikke mindst forholdet til hans store fanbase i Udkantsdanmark langt fra Christiansborg og kultureliten i København. Som Jacob Haugaard siger i et kapitel: »Nogle af finkulturens værste fjender er thansen, Harald Nyborg og Kandis.« Det er ikke helt forkert. 57-årige Johnny Hansen er søn af en mor, der var frisør, og en far, der også er dansktopmusiker i Bjørn & Okay og opvokset i en nordjysk familie med et mantra om, at man kan, hvad man vil, indtil det modsatte er bevist. Selvom han fra teenageårene vidste, at han skulle være musiker, tog han en uddannelse som elektriker for at have noget at falde tilbage på, hvis musikken ikke kunne bære. Men det kunne den som bekendt, og allerede i 90erne var Kandis blandt landets mest populære dansktoporkestre – ikke mindst takket være Johnnys stålsatte arbejdsmoral og virketrang. Det mest bemærkelsesværdige ved biografien er, hvor leverpostejgennemsnitlig Hansen er. Der er ingen smarte marketinganalyser bag Kandis’ succes.What you see, is what you get. Johnny Hansen fortæller om det utilgivelige i sin kones selvmord. Desværre får forfatteren ikke skabt en sammenhængende fortælling af musikerens åbenhed.Fold sammenLæs mereFoto: Asger Ladefoged. Og det er befriende i en tid, hvor de fleste stjerner primært måler succes i rækkevidde på sociale medier. Johnny Hansen, der stadig bor i Hurup i Nordjylland, er i øjenhøjde med sit publikum – og det er uden tvivl en del af forklaringen på bandets store succes. Hør bare dette citat: »På sociale medier kan folk, jeg ikke kender personligt, finde på at skrive: 'Jeg kommer lige ind til en kop kaffe.' Jeg svarer gladeligt, at jeg åbner døren, hvis jeg er hjemme. Jeg har også oplevet, at biler kører op forbi mit hus og vender. Hvis jeg stikker hovedet ud ad døren, kan jeg høre vilde bremsespor,« siger Johnny Hansen, der tilføjer, at han dog har haft en stalker, men at det blev håndteret »rimeligt«. Den slags formuleringer er bogen fyldt med, men historierne foldes sjældent ud. Ofte får man lyst til at stille opfølgende spørgsmål, selvom Johnny Hansen tydeligvis er et privat og ikke nødvendigvis voldsomt reflekteret menneske. MingoFold sammenLæs mere Som forfatter får Søren Dahl ikke samlet de mange anekdoter og betragtninger til en sammenhængende historie. For eksempel får han ikke noget særligt ud af interviewet med Johnny Hansens mor, der gentager de samme anekdoter, som sangeren har fortalt tidligere. Bogens styrke er dansktopsangerens snusfornuftige livssyn og bramfrie ærlighed. Den udfoldes især i det mest rørende kapitel, som er afsnittet om Johnny Hansens første kone, Helle, der tog sit eget liv i 2008 – en tragedie, der siden er blevet dækket intenst og i dag naturligvis er en væsentlig del af Johnny Hansens historie. Hansens refleksioner er tankevækkende. Mest fordi han ikke har tilgivet sin afdøde kone, som efterlod ham alene med to piger på 12 og 16 år. »Jeg nægter at acceptere det. Jeg forstår heller ikke beslutningen. Livet byder på så mange store ting. Pigerne skal giftes, og børnebørnene vokser op. Det fatter jeg ikke, at man kan forlade. Det lærer jeg aldrig at forstå,« siger musikeren, der først har besøgt hendes gravsted efter mange år. Det er en både ærlig og opsigtsvækkende konklusion, men som så meget andet i bogen får den lov at stå og flagre. Forfatteren har fat i både en usædvanlig erfaring og en rå udmelding om noget så følsomt som et selvmord. Men længere ind i det, der ikke kan tilgives, kommer vi ikke. I dag er Johnny Hansen gift igen og har to voksne børn fra sit første ægteskab og en søn med sin anden kone, Gitte. I år kan han fejre 40-års jubilæum med Kandis. Og han turnerer stadig mere end 200 dage om året, selvom han for længst har fået børnebørn og nærmer sig pensionsalderen. Hans enorme fanskare skal nok købe bogen. Men de færreste af dem vil få noget afgørende nyt at vide ved at læse den. »Med kærlighed fra mig«Forfatter:Johnny Hansen – fortalt til Søren Dahl.Sider:202.Pris:299,95 kroner.Forlag:Gyldendal. FAKTAHar du selvmordstanker?Hvis du er i krise eller har tanker om selvmord, så sig det til nogen, der ikke er selvmordstruet. Det hjælper at få sat ord på de svære tanker, og du kan gøre det anonymt.Du kan kontakte Livslinien på 70 201 201, chatte på livslinien.dk eller få netrådgivning på Skrivdet.dk.Ud over Livslinien kan du også få rådgivning hos Startlinjen, Psykiatrifonden, Sct. Nicolai Tjenesten og Børns Vilkår.Du kan også:Ringe 112 – eller 1813 i Region Hovedstaden.Ringe til din læge inden klokken 16 og derefter lægevagten.Henvende dig på en af landets 15 psykiatriske skadestuer.Kontakte en af regionernes selvmordsforebyggende klinikker.Påselvmordsforebyggelse.dkkan du læse mere om, hvor du kan få hjælp.Kilde: DRFOLD UD Hvis du er i krise eller har tanker om selvmord, så sig det til nogen, der ikke er selvmordstruet. Det hjælper at få sat ord på de svære tanker, og du kan gøre det anonymt. Du kan kontakte Livslinien på 70 201 201, chatte på livslinien.dk eller få netrådgivning på Skrivdet.dk. Ud over Livslinien kan du også få rådgivning hos Startlinjen, Psykiatrifonden, Sct. Nicolai Tjenesten og Børns Vilkår. Du kan også: Ringe 112 – eller 1813 i Region Hovedstaden. Ringe til din læge inden klokken 16 og derefter lægevagten. Henvende dig på en af landets 15 psykiatriske skadestuer. Kontakte en af regionernes selvmordsforebyggende klinikker. Påselvmordsforebyggelse.dkkan du læse mere om, hvor du kan få hjælp. Kilde: DR",
        "metadata": {
            "source": "https://www.berlingske.dk/musik/johnny-hansen-kan-ikke-tilgive-sin-afdoede-hustru-og-toer-sige-det-hoejt-men",
            "image_url": "https://berlingske.bmcdn.dk/media/cache/resolve/image_x_large_vertical/image/172/1722739/24541234-johnny-hansen-krer-100000-km-om-ret-og-kender-h.jpg",
            "publication_time": "Onsdag d. 04. oktober 2023, kl. 12.51",
            "author": null,
            "related_links": [],
            "attachments": []
        }
    }
}