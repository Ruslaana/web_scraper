{
    "version": "1.0",
    "document": {
        "id": "https://www_berlingske_dk/virksomheder/et-saerligt-faellesskab",
        "title": "»Et særligt fællesskab«",
        "content": "Sidste år sendte Danmark Henrik Sørensen til Monaco som landets repræsentant ved, hvad man lidt friskt kan kalde VM for vækstiværksættere. Direktøren for den højtflyvende pumpeproducent Desmi vandt dog ikke World Entreprenuer of the Year sidste år, da titlen gik til en bankdirektør fra Kenya. Men der er meget at komme efter, når verdens bedste og hurtigst voksende virksomheder mødes, lyder det fra den nordjyske erhvervsmand. »Du er omringet af entreprenante mennesker fra hele verden, og du tager enormt meget inspiration og input med hjem,« forklarer Henrik Sørensen. Der er desuden tale om et gigantisk netværksarrangement, som strækker sig over flere dage, og det giver mulighed for at skabe kontakter, der er til gavn for forretningen. Desmi producerer og udvikler avanceret pumpeteknologi til blandt andet skibs- og olieindustrien. Kina stod højt på Desmis strategiske dagsorden, hvilket førte til et møde med vinderen fra Kina, Ren Yuanlin, der er formand for Yangzijang Shipbuilding Group Limited. I dag er det kinesiske skibsværft med over 3.500 ansatte en af Henrik Sørensens faste kunder i Kina. »Man mødes under lidt andre forhold end et typisk forretningsmøde. Du har mere tid sammen, og der er en særlig form for fællesskab. Det skaber tillid, hvilket er helt afgørende, når der skal laves forretning,« forklarer Henrik Sørensen. Han har i flere omgange besøgt de kinesiske skibsværfter og har i dag en god kontakt til Ren Yuanlin. »Jeg kan altid ringe til ham, og vi er nok lidt tættere end bare kunde/leverandør-forholdet,« siger Henrik Sørensen med henvisning til det fællesskab, som Entrepreneur of the Year har skabt. Henrik Sørensen var inden sin deltagelse sidste år lidt forbeholden over for Ernst & Youngs Entrepreneur of the Year. For han husker stadig, at Stein Bagger vandt den danske udgave i 2008, og han var bekymret for, om den historik ville spille negativt ind på hans deltagelse. »Jeg var lidt spændt på, hvordan det ville opfattes. Men jeg må bare konstatere, at vi fik enormt mange positive tilkendegivelser, da vi vandt i Danmark fra både kunder og samarbejdspartnere. Samtidig har det været et skulderklap til hele organisationen, som vi kan bruge internt og være stolte af,« siger Henrik Sørensen. Desuden vurderer han, at prisen har givet Desmi en lidt stærkere profil i offentligheden. Blandt andet blev Henrik Sørensen bedt om at deltage i det vækstteam for Det Blå Danmark, der blev nedsat af daværende erhvervsminister Ole Sohn (SF). I år sender Danmark virksomheden Monjasa til Monaco for at konkurrere om prisen som verden bedste vækstvirksomhed. Henrik Sørensen vender dog også tilbage til Monaco, hvor han nu indtager en rolle som mentor i et program, hvor unge ambitiøse virksomheder, får vejledning til at skabe endnu mere vækst.",
        "metadata": {
            "source": "https://www.berlingske.dk/virksomheder/et-saerligt-faellesskab",
            "image_url": "https://berlingske.bmcdn.dk/media/cache/resolve/image_x_large/image/32/324290/6480856-06busdesmi3jpg.jpeg",
            "publication_time": "Onsdag d. 05. juni 2013, kl. 22.30",
            "author": "Morten Jasper",
            "related_links": [],
            "attachments": []
        }
    }
}