{
    "version": "1.0",
    "document": {
        "id": "https://www_berlingske_dk/gastronomi/succesduo-bag-michelin-restaurant-flytter-ind-i-ikoniske-lokaler",
        "title": "Succesduo bag Michelin-restaurant flytter ind i ikoniske lokaler",
        "content": "Det rykker lige nu i den høje ende af restaurantscenen i København. I fredags kom det frem, at Lars Seier (der blandt andet står bag Geranium og Alchemist) sammen med en ejergruppe bestående af Mads Bøttger, ejer af Dragsholm Slot, jazzmusikeren Niels Lan Doky og Rasmus Shepherd-Lomborg, der står bag cocktailbarerne Brønnum og Ruby, åbnerEpicurusi Brdr. Prices gamle lokaler på Rosenborggade. Og nu kan Berlingske så afsløre, at der snart vil ske yderligere spændende ting på gastrofronten i Glassalen i Tivoli De ikoniske lokaler har før huset fine dining. Mange vil huske Paul Cunninghams Michelin-restaurant The Paul, der opererede på stedet fra 2002 til 2011, hvorefter Cunningham drog mod vest til Henne Kirkeby Kro, og The Paul lukkede. Nu tyder meget på, at Glassalen snart vil genopstå som et gourmettempel, da nogle af madscenens skarpeste restauratører rykker ind i de historiske lokaler. Kristian Arpe-Møller og Rune Amgild Jochumsen, står bag flere ikoniske restauranter somFormel B(der i årevis har haft en Michelin-stjerne, og som Søren Frank gav seks stjerner i 2023) samtRestaurant Palægade,Restaurant SlettenogUformel, er bagmændene.  I en pressemeddelelse skriver Kristian Arpe-Møller: »Rune og jeg har altid drømt om det perfekte sted i Tivoli, og med Glassalen får vi mulighed for at kombinere vores erfaring fra Formel B, Palægade og resten af Formel Family med en ramme, der emmer af historie og kultur.« Selvom ideen med det nye sted, som får navnet Restaurant Glassalen, er, at stedet skal fremstå som en unik restaurant i sin egen ret, vil gæsterne kunne se frem til Restaurant Palægades velrenommerede smørrebrød til frokost, men med en udvidelse af kortet med flere traditionelle varme frokostretter som for eksempel schnitzel med brunet smør, majs og stikkelsbær samt tatar med sprøde kartofler. Om aftenen skifter menukortet karakter, og man vil finde en type gastronomi, som man kender fra Uformel og Sletten, hvor det klassiske bistrokøkken bliver udfordret med innovation og nytænkning. Restaurant Sletten i Humlebæk er en gastronomisk institution i Nordsjælland.Fold sammenLæs mereFoto: Niels Ahlmann Olesen. Køkkenet kommer til at tilbyde både a la carte og en hurtig menu til dem, der for eksempel skal videre til en forestilling, men man vil også tilbyde en stor menu til dem, der gerne vil fordybe sig i maden og vinene i den gamle forlystelseshave. Desuden vil Restaurant Glassalens gæster kunne trække på Formel Bs og Palægades legendariske vinkældre. I køkkenet kommer køkkenchef Aleksandar Antonijevic, tidligere souschef på Palægade, til at regere. Han har erfaring fra blandt andet den trestjernede Michelin-restaurant L'Effervescence i Tokyo. Den erfarne sommelier Martin Iuel-Brockdorff Bek, der er tidligere restaurantchef på Uformel, kommer til at stå i spidsen for gæsteoplevelsen i den nye restaurant. Restaurant Glassalen er blevet indrettet af den danske designduo Wernberg & von Sperling, der har ønsket, som man skriver i pressemeddelelsen, »at skabe en harmonisk forbindelse mellem arkitektur, historie og gastronomi«. Holdet der skal genoplive Tivoli som gastrodestination: Øverst til venstre: Aleksandar Antonijevic. Nederst til venstre: Martin Iuel-Brockdorff Bek. Øverst til højre: Rune Amgild Jochumsen. Nederst til højre: Kristian Arpe-Møller.Fold sammenLæs mereFoto: JAKOB MELGAARD/PR. Ambitionerne har været »at skabe et gesamtkunstwerk, hvor bygningens sjæl, Tivolis arv og den gastronomiske oplevelse smelter sammen«, og duoen har har udviklet en indretning, »der respekterer Poul Henningsens ikoniske genopbygning af Glassalen i 1946«, som der står i pressemeddelelsen. »Med samarbejdet med Formel Family i Restaurant Glassalen tager vi endnu et stort skridt på vejen mod at gøre Tivoli til en gastrodestination. Det er nogle af landets dygtigste restauratører og kokke, som vi får ind i Tivoli, og som driver adskillige succesfulde restauranter og har fastholdt en Michelin-stjerne i mere end 20 år,« udtaler Mikkel Ustrup, high end-director i Tivoli, til Berlingske. Restaurant Glassalen åbner 4. april.Se mere her.",
        "metadata": {
            "source": "https://www.berlingske.dk/gastronomi/succesduo-bag-michelin-restaurant-flytter-ind-i-ikoniske-lokaler",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893113/24897316-folkenen-bag-det-nye-sted-har-i-en-rrkke-bla.jpg",
            "publication_time": "Onsdag d. 26. februar 2025, kl. 09.57",
            "author": "Søren Jacobsen Damm",
            "related_links": [],
            "attachments": []
        }
    }
}