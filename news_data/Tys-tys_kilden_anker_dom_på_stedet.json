{
    "version": "1.0",
    "document": {
        "id": "https://www_berlingske_dk/samfund/tys-tys-kilden-anker-dom-paa-stedet",
        "title": "Tys-tys kilden anker dom på stedet",
        "content": "Tys-tys kilden, Peter Bo Henriksen, anker sin dom i Se og Hør sagen på stedet, Peter Bo Henriksen blev idømt den hårdeste straf af de tiltalte. Han straffes med fængsel i et år og seks måneder, og der blev samtidig beslaglagt 365.000 kroner fra Peter Bo Henriksen »Vi havde gjort os klart, at hvis det blev en ren ubetinget frihedsstraf, så ville vi anke den,« sagde Michael Juul Eriksen som også mente, at straffen var hård, eftersom Peter Bo Henriksen aldrig tidligere har været dømt. Din klient har ikke afgivet forklaring under retssagen, var det en rigtig strategi? »Det har bestemt ikke været dumt, at han ikke har afgivet forklaring i retten. Jeg lægger altid en strategi for forsvaret, og vi har trods alt fået medhold i noget og fået barberet straffen ned. Nu går vi efter at få gjort straffen betinget, eller at han slet ikke skal dømmes,« forklarede Michael Juul Eriksen. Hvis de andre ikke anker, hvad betyder det for hans chancer for at gå fri i Landsretten? »Det betyder ikke noget for ham. De andre har en helt anden sag. Han bliver bedømt på sine faktiske handlinger, mens de andre dømmes på, hvad de forestiller sig, at han har gjort,« sagde forsvareren. I mener ikke, at han kan dømmes efter hacker-paragraffen. Hvorfor er det helt præcist, at han ikke har hacket?  Hos Nets er der tale om to forskellige systemer, hvor retten lægger til grund, at han reelt set kun har haft adgang til det ene? »Det har han efter vores opfattelse, i og med at han har adgang til alles password, og derfor har Nets givet ham redskaber til at have adgang til hele systemet.« Derfor er det også OK at gøre det? »Det er ikke OK at gøre det. Det er klart illoyalt i forhold til ens arbejdsgiver at videregive oplysninger på den måde. Spørgsmålet er, om det er en overtrædelse af hacking-paragraffen?« Sagen om Se og Hørs kreditkortkilde har været længe undervejs, siden ugebladets tys-tys-kilde blev offentligt kendt. Den blev fra første færd udråbt til skandale i BT, som var først med historien om, at dele af Ken B. Rasmussens roman, »Livet, det forbandede«, havde hold i virkeligheden. Og at redaktionen på Se og Hør fra 2008 og fire år frem havde betalt en systemoperatør hos PBS/NETS for løbende at levere kendte og kongeliges kreditkortoplysninger.",
        "metadata": {
            "source": "https://www.berlingske.dk/samfund/tys-tys-kilden-anker-dom-paa-stedet",
            "image_url": "https://berlingske.bmcdn.dk/media/cache/resolve/image_x_large/image/11/112001/15558838-ugeblad-lover-a-navne-og-paparazzifotos-henrik-qvortrup-tiltalt.jpg",
            "publication_time": "Torsdag d. 24. november 2016, kl. 13.12",
            "author": "Steen Hansen",
            "related_links": [],
            "attachments": []
        }
    }
}