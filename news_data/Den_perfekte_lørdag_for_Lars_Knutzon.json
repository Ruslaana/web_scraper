{
    "version": "1.0",
    "document": {
        "id": "https://www_berlingske_dk/aok/den-perfekte-loerdag-for-lars-knutzon",
        "title": "Den perfekte lørdag for Lars Knutzon",
        "content": "På den perfekte lørdag vil jeg... ...Stå tidligt op, børste mine tænder og hente et franskbrød hos bageren. Så vil jeg lave to blødkogte æg, en kande stærk te og dække et yndigt bord. Derefter vil jeg vække min kone, fortælle hende, at der er morgenmad. Hun strækker sig, tager sin slåbrok på, kommer ind til bordet og ser dejlig ud. Vi nyder den smukke udsigt fra vores hus – ser ænderne flyve forbi vinduet. Så iklæder jeg mig mit ideelle tøj. Cowboybukser. Intet fornemt. For det motto, jeg lever efter, blev skrevet af Dan Turéll: »Mest af alt holder jeg af hverdagen.« Så jeg har ikke brug for de store eventyr – heller ikke på den perfekte lørdag. Om formiddagen går vi en tur på stranden og kigger mod både Hven og den svenske kyst. Tager ned på havnen og ser, om min båd stadig er der – en øresundsjolle med sejl. Bagefter skal vi måske en tur til Louisiana og se en flot, ny udstilling. Så en gåtur i Helsingør – flot gammel by med små gyder og skægge forretninger. Ved kaffetid vil jeg gerne ind til København og hygge mig med mine børn og børnebørn. Min kone og jeg har otte børnebørn tilsammen. Om aftenen vil jeg gerne prøve at spise på Noma. Er sjældent ude at spise på de fine steder, og den kræver bordbestilling et halvt år i forvejen, hører jeg. Så et smut i biografen for at se »Jagten« – den ser særligt spændende ud. Når vi kommer hjem klokken 23, får vi en aftendrink, inden trætheden rammer os, og vi går i seng. Jeg vil læse... ...»Ole Lund Kirkegaard: En Livshistorie«. Det er vist ham Jens Andersen, der har skrevet den. Har allerede bladet i den og glæder mig til at læse den. Jeg kendte Kirkegaard lidt: Helt tilbage, da jeg var elev på Odense Teater, var vi blandt de første, der dramatiserede »Lille Virgil«. Et par gange kom han forbi og sad nede i kantinen og så helt og aldeles anonym ud. Han lignede en skolelærer. Men så døde han senere af druk – meget dramatisk. Jeg vil møde......Josef Stalin. Jeg er i gang med en teaterforestilling om ham. Jeg kunne godt tænke mig at møde ham og give ham sådan en på hovedet. Jeg ville give ham så mange bank, at han ikke kunne stå op. Derefter ville jeg smide ham i havnen, så han kunne drukne. Men han ville måske være så fuld, at han selv ville falde i bassinet uden min hjælp. Hmm, faktisk er det lidt pudsigt at ville dræbe en mand, der allerede er død. Jeg plejer min krop ved at... ...Øh ... Jeg gør ikke noget. Har aldrig gjort noget. JO! Jeg går i dampbad i Frederiksberg Svømmehal. Så sidder jeg der helt nøgen og sveder og pruster, hvorefter jeg tager badebukser på og kaster mig i det kolde vand. Det har jeg gjort i 20 år efterhånden. Jeg gider ikke... ...vågne op med sved på hovedpuden efter et mareridt og opleve en lille, irriterende morgendepression. Det kan man godt opleve engang imellem. Særligt i min alder. Det gider jeg ikke.",
        "metadata": {
            "source": "https://www.berlingske.dk/aok/den-perfekte-loerdag-for-lars-knutzon",
            "image_url": "https://berlingske.bmcdn.dk/media/cache/resolve/image_x_large/image/23/236615/6037946-knutzon.jpg",
            "publication_time": "Lørdag d. 19. januar 2013, kl. 14.00",
            "author": "Thomas Conradsen",
            "related_links": [],
            "attachments": []
        }
    }
}