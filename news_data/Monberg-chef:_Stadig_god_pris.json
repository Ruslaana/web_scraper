{
    "version": "1.0",
    "document": {
        "id": "https://www_berlingske_dk/virksomheder/monberg-chef-stadig-god-pris",
        "title": "Monberg-chef: Stadig god pris",
        "content": "Dyrup blev i maj annonceret solgt til PPG Industries for 135 mio. euro med forventet salg i tredje kvartal. Grundet problemer i Frankrig er prisen dog sænket til 15 mio. euro. Og salget vil nu første ske i starten af januar.   - Handlen var kendetegnet ved, at vi ikke havde en fuld due dilligence, da den blev annonceret. Det var prisen også betinget af. Vi etablerede i starten af året et lager i Frankrig, og det har været mere komplekst end vi havde forventet. Det er årsagen til prisafslaget, men problemerne er løst nu, siger administrerende direktør for Monberg & Thorsen Jørgen Nicolajsen til Ritzau Finans. Den nye handel er betinget af, at der ikke sker værdiforringelser for mere end 30 mio. euro i den fortsatte udvikling. Ifølge direktøren betyder det, at kun force majeur nu kan stoppe afhændelsen af Dyrup. Monberg & Thorsen må på grund af nedslaget og udsættelsen sænke sine forventninger til minus 250 mio. kr. efter skat mod tidligere et nulresultat. 150 mio. kommer fra nedslaget, mens 100 mio. kr. kommer fra Dyrup.   - Dyrup er en sæsonvirksomehd, der laver gode penge hen over sommeren og har underskud i den resterende del af året. Så der er en markant forskel på det, vi havde forventet vi skulle have på bøgerne, og det vi vil have nu, hvor salget ikke kommer før januar, siger Jørgen Nicolajsen. I forbindelse med annonceringen af salget i maj til 135 mio. euro kaldte Jørgen Nicolajsen prisen for attraktiv. - Det er stadig en god pris. Hvis jeg havde vidst dette her, havde jeg nok kaldt den meget meget attraktiv, da vi solgte første gang. Så det er stadig en god pris, også hvis man sammenligner med, hvad tilsvarende virksomheder er noteret til, siger Jørgen Nicolajsen.   Det er fortsat intentionen, at provenuet fra handlen skal gå til aktionærerne. Om det skal ske gennem udbytte eller aktietilbagekøb er endnu ikke afklaret. Monberg & Thorsen-aktien er tirsdag dykket 2,5 procent i den tidlige handel på Københavns Fondsbørs. Det øvrige marked er svagt negativt.",
        "metadata": {
            "source": "https://www.berlingske.dk/virksomheder/monberg-chef-stadig-god-pris",
            "image_url": "https://berlingske.bmcdn.dk/media/cache/resolve/image_x_large/image/71/718875/4603809-pix-pensel.jpg",
            "publication_time": "Tirsdag d. 18. oktober 2011, kl. 09.29",
            "author": null,
            "related_links": [],
            "attachments": []
        }
    }
}