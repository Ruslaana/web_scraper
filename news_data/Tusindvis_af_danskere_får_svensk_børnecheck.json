{
    "version": "1.0",
    "document": {
        "id": "https://www_berlingske_dk/samfund/tusindvis-af-danskere-faar-svensk-boernecheck",
        "title": "Tusindvis af danskere får svensk børnecheck",
        "content": "Mens Folketingets partier diskuterer udlændinges ret til dansk børnecheck, når de arbejder i Danmark, hæver danskere i lige så stor stil svensk »barnbidrag« på den anden side af sundet, skriveravisen.dk 3.212 danskere har modtaget svensk »barnbidrag« i 2013, viser tal som Försäkringskassan, som udbetaler ydelsen i Sverige. 3000 polakker har i samme periode modtaget dansk børnecheck, oplyser Udbetaling Danmark. »Det viser jo, at den her debat om, hvor meget vi betaler ud til andre end danskere, skal ses i sammenhæng med, at der også er danskere, der udnytter den frie bevægelighed,« siger juraprofessor Kirsten Ketscher fra Københavns Universitet. Hun mener, at hverken de polakker eller de danskere, der hæver børnepenge uden for deres hjemland, kan beskyldes for at være velfærdsturister. »Al den skrigeri, der er om børnechecken for tiden, er til at få ondt i ørerne af. Der kan ikke være tale om velfærdsturisme, når folk arbejder og betaler skat her og på den baggrund får en dansk børneydelse. Det er bare et udtryk for, at flere europæere er vandrende arbejdstagere og får de rettigheder, der hænger sammen med det,« siger Kirsten Ketscher, der forsker i de udfordringer, som det danske velfærdssamfund konfronteres med i europæisk sammenhæng. SR-regeringen har fremsat et lovforslag, der skal give EU-borgere ret til børnepenge en måned efter første arbejdsdag, og hvis forslaget vedtages, vil det fjerne det optjeningsprincip, der blev vedtaget under VK-regeringen i 2010. Ifølge optjeningsprincippet skal EU-borgere have arbejdet i Danmark i to år, før de kan få det samme beløb på børnechecken som danske statsborgere. Men ifølge EU-Kommissionen er kravet om to års arbejde i strid med EU-retten, og Danmark har derfor de facto fjernet kravet, så blandt andre østeuropæere er blevet ligestillet med danskere, men lovgivningen er altså ikke fulgt med. Venstres Claus Hjort Frederiksen (V), holder dog fast i, at der skal gøres noget, selvom danskere også får penge til frugtmos og bleer »hinsidan« og afviser, at frygten for velfærdsturisme er overdrevet. »En polsk industriarbejder tjener i gennemsnit 68.000 kroner om året. En dansk børnecheck udgør 31.000 kroner om året, hvis han har to børn på et og fire år. Det er altså næsten en halv årsløn. Og det er selvfølgelig fristende, og derfor er vi nødt til at få en politisk drøftelse af de her ting med regeringen,« siger han til avisen.dk. Det kræver ifølge Skatteministeriet mindst ni timers arbejde om ugen i minimum en måned, før for eksempel en polak lever op til det beskæftigelseskrav, der giver ret til en børnecheck.",
        "metadata": {
            "source": "https://www.berlingske.dk/samfund/tusindvis-af-danskere-faar-svensk-boernecheck",
            "image_url": "https://berlingske.bmcdn.dk/media/cache/resolve/image_x_large/image/30/300070/7214047-resundsbroen.jpg",
            "publication_time": "Torsdag d. 06. marts 2014, kl. 05.48",
            "author": null,
            "related_links": [],
            "attachments": []
        }
    }
}