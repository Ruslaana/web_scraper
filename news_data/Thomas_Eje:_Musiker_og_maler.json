{
    "version": "1.0",
    "document": {
        "id": "https://www_berlingske_dk/navne/thomas-eje-musiker-og-maler",
        "title": "Thomas Eje: Musiker og maler",
        "content": "Man kan ikke sige Thomas Eje uden at sige Linie 3. Sammen med legekammeraterne Preben Kristensen og Anders Bircow opnåede han øjeblikkelig berømmelse i hele kongeriget, efter at de tre friske fyre fra Aarhus Teater lagde nationen ned med deres musikalske pjatterier, elskværdige drillerier og godmodige parodier i det sommerlige underholdningsprogram »TV i teltet« i 1979. Eje var den store, lune fyr, som bidrog med underspillet og underfundigt vid fra sidelinjen. I trioen - efterhånden en dansk institution på linje med rødgrød med fløde og Rød Aalborg - fik han afløb for sin uomtvistelige musikalitet; inden elevskolen, som han stadig gik på, da Linie 3 ramte Danmark, havde han studeret musik og været optaget af at spille, siden faren gav ham en ukulele.  Mon ikke også det var hans musikalske gehør, der gjorde ham til danskenes foretrukne parodist, der kunne gengive f.eks. både Erhard Jakobsen (»Det har jeg aldrig sagt!«), Uffe Ellemann-Jensens gnækken og Kirsten Siggaards nasale grandprix-sang, så ingen kunne høre forskel? Siden fulgte så naturligvis de mange storsælgende shows og pladeudgivelser med Linie 3, som efterhånden gik fra unge til midaldrende, men stadig med populariteten i behold, og som var i stand til at fylde både Tivoli og musikhusene med deres familievenlige musik og fis. Trioen, som aldrig er opløst, ulmer stadig: Til næste år er der f.eks. planlagt en række juleoptrædener. Men det »rigtige« teater fik naturligvis også øje på Eje, der bl.a. i sine teateraktive år spillede på Folketeatret, Betty Nansen Teatret og Nørrebro Teater.  Sideløbende har han lavet en del onemanshows i forlængelse af Linie 3-traditionen. Musikalske optrædener med orkester, hvor Eje har kunnet demonstrere sin musikalske spændvidde og sin evne til at betjene en lang række instrumenter, 12 i alt: elguitar, saxofon, violin, klaver. Find selv på mere. Forbilledet? Naturligvis Victor Borge. I 2006 besluttede Thomas Eje at satse sparepengene og Gentofte-villaen på at gøre den store, danske forgænger succesen efter i USA. Under det mere internationale alter ego Tom Dane skabte han to engelsksprogede shows på casino-hoteller i spillebyen Las Vegas, men den ukendte, venlige danskers musikalske ekvilibrisme var tilsyneladende ikke lige det, amerikanerne stod og tørstede efter. I hvert fald vendte Eje tilbage til Danmark i 2008. »Hele essensen af succes i Las Vegas er, at en stor del er baseret på held. Man skal møde de rigtige mennesker på de rigtige tidspunkter. Det gjorde jeg ikke,« har han sagt til TV2.  I dag bor han i Skovby på Sydals, med sin fjerde hustru, kunstnerkollegaen Katherine Scrivens Eje, som han mødte i 2007 i Las Vegas. Eje, der er af kunstnerslægt, har kastet sig over maleriet de senere år og maler med inspiration fra Cobra-malernes abstrakte farveeksplosioner. Parret driver galleriet »Galleri Eje« i Sønderborg med succes, og bruger overskuddet til at renovere deres 465 m2 store landsted, hvor der også er indrettet showroom til erhvervskunder og et stort øvelokale til Eje og hans samling af specialinstrumenter. For man kan stadig booke den musikalske altmuligmand til events, hvor han optræder med pianist, kvartet eller bigband. »Jeg tænker ikke rigtigt over, at jeg snart fylder 60. Som jeg ser det, så er det kun min krop, der fylder år,« har han netop sagt i et interview med JydskeVestkysten i anledning af den runde dag. »Jeg er stadig 12 år. Måske 12 et halvt. Som jeg plejer at sige, så er alder et bladhus på Sydhavnen i København. Tid betyder ingenting for mig.« ",
        "metadata": {
            "source": "https://www.berlingske.dk/navne/thomas-eje-musiker-og-maler",
            "image_url": "https://berlingske.bmcdn.dk/media/cache/resolve/image_x_large/image/12/123507/16633566-14navthomas-eje-120931jpg.jpeg",
            "publication_time": "Onsdag d. 15. marts 2017, kl. 06.00",
            "author": "Jakob Steen Olsen",
            "related_links": [],
            "attachments": []
        }
    }
}