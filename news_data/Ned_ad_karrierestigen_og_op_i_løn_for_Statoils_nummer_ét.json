{
    "version": "1.0",
    "document": {
        "id": "https://www_berlingske_dk/virksomheder/ned-ad-karrierestigen-og-op-i-loen-for-statoils-nummer-et",
        "title": "Ned ad karrierestigen og op i løn for Statoils nummer ét",
        "content": "Der er ingen grund til at lægge fingre imellem: Direktørjobbet i norske Statoil er den mest magtfulde erhvervspost i Skandinavien. Det er den post, som Helge Lund nu forlader for at blive chef for britiske BG Group, der er under en fjerdedel så stor som Statoil. Men lønnen hos BG er god. Hos Statoil tjener Lund 13,8 millioner norske kroner om året, men hos BG Group kan Lund tjene op mod 890 millioner norske kroner på bare fem år. Englænderne må mene, at Helge Lund er værd at betale for. Fra flere sider beskrives han først og fremmest som garantien for en stabil drift af Statoil i et til tider svært miljø. »Han skulle jo tage Statoil væk fra den politisk inficerede verden, der hele tiden ville blande sig, og man må sige, at han har været god til at få lagt afstand til storejerne,« siger Lau Svenssen fra aktieinfo. De to absolut største milepæle i Helge Lunds tid har været frasalget af selskabets retail-del i 2010 og inden da fusionen med Norsk Hydro i 2007. Særligt sidstnævnte manøvre gav musklerne til at spille med på verdensmarkedet.  »Han har haft en stærk international profil, hvor han virkelig har bragt Statoil ind på den internationale arena. Samtidigt har han bragt gassegmentet frem i Statoil, så det nu er en væsentlig del af forretningen,« siger olieanalytiker hos Jyske Bank Daniel Borup, der hæfter sig ved, at Helge Lund nu skal videre til BG Group, der netop er en gasvirksomhed. Men Helge Lund var alligevel ikke mere international, end at han også havde tid til at kaste et blik på den danske forretning. Pia Bach Henriksen, der er adm. direktør i Statoil Fuel & Retail Danmark, arbejdede sammen med Helge Lund inden for den norske oliekoncern, inden retail-delen af Statoil blev udskilt fra resten af selskabet i 2010, og hun har kun rosende ord til sin tidligere chef. »Jeg oplevede ham som en inspirerende leder, der formåede at være tæt på forretningen. Ikke bare på Statoils udvindingsforretninger, men også på retail-delen, som ellers udgjorde en lille del af det samlede Statoil,« siger hun. Så alt i alt er det en vellidt direktør, der trækker sig fra Nordens mest magtfulde erhvervspost. Om det er pengene, der trækker, har Helge Lund ikke selv bekræftet. Men olieøkonomen Øystein Noreng ser ingen anden grund: »Han fordobler sin løn, får meget gode bonusordninger og måske synes han, det er mere spændende at være chef for et lille selskab i Storbritannien end et stort selskab i Forus (et område i Stavanger,red.),« sagde Noreng i går til nyhedsbureauet NTB. Helge Lund er mere formel: »Der er en tid for alt,« sagde han i går, »Jeg har lyst til nye udfordringer, og jeg fandt denne mulighed rigtig.«",
        "metadata": {
            "source": "https://www.berlingske.dk/virksomheder/ned-ad-karrierestigen-og-op-i-loen-for-statoils-nummer-et",
            "image_url": "https://berlingske.bmcdn.dk/media/cache/resolve/image_x_large/image/40/407023/7782355-16busbagsidenhelge-lundjpg.jpeg",
            "publication_time": "Onsdag d. 15. oktober 2014, kl. 22.30",
            "author": "Michael Korsgaard Nielsen",
            "related_links": [],
            "attachments": []
        }
    }
}