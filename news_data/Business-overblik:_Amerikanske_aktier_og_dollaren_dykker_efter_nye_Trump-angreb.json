{
    "version": "1.0",
    "document": {
        "id": "https://www_berlingske_dk/business/business-overblik-amerikanske-aktier-og-dollaren-dykker-efter-nye-trump",
        "title": "Business-overblik: Amerikanske aktier og dollaren dykker efter nye Trump-angreb",
        "content": "God morgen og velkommen til det første Business-overblik efter påske, her på Verdens Bogdag udråbt af UNESCO. I dag runder vi blandt andet: Dansk Erhverv: Atomkraft er en blindgyde Topøkonomer: Episk usikkerhed kan samle resten af verden mod USA Men vi begynder med ny tumult på aktiemarkederne. God læselyst, og følg med dagen igennem påBerlingske Business! Amerikanske aktier og dollaren dykker efter nye Trump-angreb De amerikanske aktiemarkeder og dollarkursen dykkede igen mandag, efter at USAs præsident Donald Trump på ny angreb den amerikanske nationalbankdirektør, Jerome Powell, og kaldte ham »en stor taber«, fordi han ikke sænker renterne. De store, amerikanske børser faldt alle med op til 2,55 procent mandag, som ikke var helligdag i USA, mens dollaren ramte sit laveste niveau i tre år. Tirsdag morgen kæmpede de asiatiske børser med at holde stand. Her var der dog tale om relativt begrænsede tab,skriver nyhedsbureauet Reuters. Donald Trump kaldte på sit eget sociale medie Truth Social Jerome Powell for »Hr. For Sent« og krævede lavere renter »NU« for at sætte gang i økonomien, som lige nu er hårdt ramt af de mange og store fald,skriver BBC. Dollaren faldt med hele halvanden procent, mens guld omvendt steg med 2,1 procent og satte ny rekord på 3.494,81 dollar pr. ounce. De nye fald kommer forud for en lang række store regnskabstal fra selskaber som Tesla, Alphabet/Google og Boeing. 1.Eksperter kritiserer Danske Banks forklaring om forduftede milliarder i betændt filial: Potentiel vildledning af investorerne I 2014 forduftede en central del af værdien af Danske Banks estiske filial. Og mens investorerne fik én forklaring, viser internt materiale nu, at nedskrivningen ene og alene skyldtes bankens afvikling af den betændte estiske filial, som hvidvasksagen udsprang fra. Eksperter ser tegn på potentiel vildledning af markedet.Læs historien her. 2.Medicinalindustrien venter på Trumps toldhammer: Verdenspressen valfarter til Irland, mens Danmark holder vejret Toldskyerne trækker stadig tættere sammen om medicinalindustrien, men ingen ved stadig, hvad præsident Trumps plan er udover trusler. Mens Danmark måske kan slippe nogenlunde uskadt fra en medicintold, er der krisestemning i Irland.Læs historien her. Thomas Bernt: En brutal dag – kombinationen er næsten det værste, investorerne kan opleve Aktiemarkederne fortsætter ned af den negative og destruktive spiral, som for alvor blev udløst med Trumps handelspolitiske krigserklæring for snart tre uger siden.Læs historien her.   1.Dansk Erhverv: Atomkraft er en blindgyde Erhvervs- og arbejdsgiverorganisationen Dansk Erhverv, der er talerør for 18.000 danske virksomheder, advarer mod at tænke atomkraft ind i Danmarks energiplanlægning. »Atomkraft er en blindgyde, fordi det er dyrt, og det tager ekstremt lang tid. Vi har brug for billig, sikker og grøn energi. Og vi har brug for det så hurtigt som overhovedet muligt,« siger vicedirektør Ulrich Bang, der selv er fascineret af atomkraft,til Finans. Udmeldingen kommer, præcis som Erhvervslivets Tænketank med finansiel opbakning fra Novo Nordisk Fonden fremlægger positive beregninger om mulighederne ved den kontroversielle energikilde. 2. Topøkonomer: Episk usikkerhed kan samle resten af verden mod USA To af verdens mest indflydelsesrige økonomer, Olivier Blanchard og Lawrence Summers, er enige om, at USA risikerer en massiv, økonomisk nedtur. Men Europa kan komme styrket ud af usikkerheden, fordi EU nu har fået større tilskyndelse til at gennemføre nødvendige forandringer og indlede et dybere samarbejde med resten af verden uden om USA,skriver Børsen. Topøkonomerne er dog ikke enige om, hvordan Europa og resten af verden bør reagere på de amerikanske toldmure. 3. Vilde vurderinger af andelsboliger får banker til at sige stop En ny bølge af private valuarvurderinger presser priserne på andelsboliger så meget op, at bankerne i stigende omfang afviser at finansiere boligkøb på det grundlag og derfor kræver en langt større udbetaling fra køberen. Detskriver Politiken. Boligchef Asger Friis Pedersen fra Arbejdernes Landsbank skønner, at banken sænker værdiansættelsen i 25-30 procent af lånesagerne, mens Nordea sætter lavere værdi og pris på andelsboligerne i 10-15 procent af sagerne. Eksperter efterlyser endnu en stramning af valuarreglerne. Aktier – indeks og udvikling i procent USA – lukkekurser mandag: Asien – indeks tirsdag kl. 7.15: Tak, fordi du læste med, og rigtig god tirsdag!",
        "metadata": {
            "source": "https://www.berlingske.dk/business/business-overblik-amerikanske-aktier-og-dollaren-dykker-efter-nye-trump",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913661/24935785-mandag-blev-endnu-en-hrd-dag-for-de-amerikanske-b.jpg",
            "publication_time": "Tirsdag d. 22. april 2025, kl. 07.27",
            "author": "Thomas Breinstrup",
            "related_links": [],
            "attachments": []
        }
    }
}