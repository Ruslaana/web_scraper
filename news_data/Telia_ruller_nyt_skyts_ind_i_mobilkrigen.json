{
    "version": "1.0",
    "document": {
        "id": "https://www_berlingske_dk/virksomheder/telia-ruller-nyt-skyts-ind-i-mobilkrigen",
        "title": "Telia ruller nyt skyts ind i mobilkrigen",
        "content": "Telia ruller nu nyt skyts ind i mobilkrigen for at undgå, at den igen bliver en nedslidende priskrig. I stedet bliver Egmonts digitale bladkiosk Flipp og det danske e-nyhedsmagasin Zetland en del af de tjenester, som mobilkunderne hos Danmarks tredjestørste teleselskab kan skifte blandt. 47 digitale magasiner fra bladudgiveren Egmont og Zetlands daglige nyhedsmagasin er fra denne uge med i Telias pakke, som mobilkunderne hver måned kan vælge til og fra. I forvejen findes Telias udlandstjeneste Roam Like Home, Telia TV, e- og lydbogstjenesten Storytel/Mofibo, serie- og filmtjenesten HBO, musiktjenesten Spotify samt Telia Forsikring. I de tre abonnementer til 199, 299 og 399 kroner om måneden har man adgang til henholdsvis en, to og nu fire af tjenesterne, og man skifter selv til nogle af de andre, når man har lyst. Priserne og det øvrige indhold af abonnementerne ændres ikke, og man kan stadig købe ekstraadgang til tjenesterne i løs vægt ud over abonnementet. »Prispresset på telemarkedet er blevet en del af dagligdagen, og at få adgang til netværket er blevet billigt for folk. Derfor har vi i en lang periode arbejdet med, hvordan vi kan gøre vores tilbud stærkere, så danskerne også er villige til at betale for dem. Her er lækkert indhold, som danskerne gerne vil have, og som vi kan levere hurtig adgang til til en masse kunder. Nogle selskaber kører med »foie gras«-modellen, hvor de smelter alle tjenester ned i en pakke, som de tvinger ned i halsen på danskerne. Vi tror, at danskerne vil have valgfrihed og kun betale for, hvad de har brug for,« siger Christoph Nørgaard, direktør for Telias privatkunder. I marts åbnede mobilselskabet Plenti, der som det eneste giver ubegrænset data i sine mobilpakker, og som netop har rundet 25.000 kunder af de 100.000, som er målet om halvandet år. Midt i september åbnede Tjeep med aggressive priser som det eneste slagnummer og med tanker om at kunne levere gratis telefoni mod, at man lytter til annoncer undervejs. De store teleselskaber kæmper alle for at slippe ud af det økonomiske morads, som mere end ti års priskrig har medført, og som - ifølge Telenors administrerende direktør i Danmark, Jesper Hansen - har kostet teleselskaberne over fem milliarder kroner. Siden efteråret 2015 har de store selskaber stille og roligt nedlagt de billigste abonnementer og til gengæld lagt lidt mere i pakken for de dyrere for på den måde at få en bedre økonomi. De danske telepriser hører fortsat til blandt Europas laveste. »Telia har også hævet priserne i bunden men har jo hele tiden også solgt dyrere produkter. Den discountpriskrig, som kører, er Telia-mærket ikke en del af. Det ser ud til, at det er de samme prisfølsomme kunder, som shopper rundt mellem de nye selskaber. Jeg forventer ikke, at tilkomsten af Egmonts Flipp og Zetland vælter hele telemarkedet, men den større bredde i udvalget er med til at holde på kunderne og samtidig tiltrække nye,« mener Christoph Nørgaard. Det er første gang, at Zetland er en del af mobilselskabernes tilbud, og Telia har indgået en toårig eneaftale med Zetland. »Zetland er interessant som ny spiller og nyt medie. De har en interessant måde at servere nyheder og journalistik på. Spotify var også ukendt, da vi startede med at have dem med i abonnementerne. Zetland bliver ikke nødvendigvis et nyt Spotify, men det er et nyt medie,« forklarer Telia-direktøren. Hidtil har Spotify været en fast bestanddel af abonnementerne og har ikke kunnet skiftes ud. Det kan Spotify nu, men Christoph Nørgaard forventer ikke, at Spotify får færre brugere af den grund. »Spotify er i mellemtiden blevet voksen og er så stærk, at folk alligvel vælger tjenesten, der ofte er folks førstevalg,« siger han. Han tror ikke, at det i fremtiden vil være muligt at kunne tilbyde så mange tjenester, som konkurrenterne ikke også har med i deres pakker. »Derfor er det afgørende for succesen måden at servere tjenesterne for danskerne på. Det, der trækker, er primært valgfrihed, dernæst kundeoplevelsen, fordi det er let at ændre på sit abonnement,« siger Christoph Nørgaard. Telia, som også ejer lavprismobilselskabet Call Me, havde ved udgangen af juni 1.640.000 mobilkunder. Telia er tredjestørst i Danmark efter TDC og Telenor men største teleselskab i Norden.",
        "metadata": {
            "source": "https://www.berlingske.dk/virksomheder/telia-ruller-nyt-skyts-ind-i-mobilkrigen",
            "image_url": "https://berlingske.bmcdn.dk/media/cache/resolve/image_x_large/image/16/169240/14893248-pix-telia-zetland.jpg",
            "publication_time": "Onsdag d. 28. september 2016, kl. 06.00",
            "author": "Thomas Breinstrup",
            "related_links": [],
            "attachments": []
        }
    }
}