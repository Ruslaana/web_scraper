{
    "version": "1.0",
    "document": {
        "id": "https://www_berlingske_dk/internationalt/danskere-i-cairns-selv-gravstenene-er-vaeltet",
        "title": "Danskere i Cairns: Selv gravstenene er væltet",
        "content": "- Da cyklonen havde lagt sig, gik vi en tur ud i gaden for at få en fornemmelse af ødelæggelserne. Der lå væltede træer og grene overalt i gaderne. Vi gik ind på en kirkegård og så at alle gravstenene lå smadret og væltet omkuld, fortæller 20-årige Nanna Slott fra Vestsjælland. Nanna Slottt og veninden Natasja Høy, på 19 år, har rejst rundt i Australien siden december. Da de ankom i Cairns var det kun meningen, at de skulle overnatte ved en lokal beboer i Cairns som de havde fundet over en couch-surfing hjemmeside i et par dage. Men myndighederne i Cairns advarer nu mod al udgang på grund af et meget kraftigt regn- og tordenvejr i forbindelseorkanen Yasi. derfor ved de to piger ikke, hvornår de kan rejse videre. Men heldigvis har de fået lov til at blive boende ved den lokale australier. - Vi er meget lettet, fordi der har været varslet om oversvømmelser i området, men vi har fået at vide, at det ikke vil ramme vores hus, siger hun. Strømmen i huset er gået. De sidder derfor i total mørke og deres eneste lyskilde er et par stearinlys i stuen. TV og internet er gået sammen med strømmen, de har derfor ikke mulighed for at opsøge information om situationen. Men husets beboers familie ringer jævnligt med opdateringer. - Vi ved ikke andet, end hvad vi kan se ud af vinduerne, og hvad familien ringer med. Vi føler os meget isoleret, siger hun. Og ventetiden er præget af kedsomhed. De strandede piger bruger deres tid på at spille kort, ellers er der ikke meget at tage sig til. - Vi sover meget, men ellers sidder vi for det meste bare og kigger ud i luften, siger Nanna Slott. Selvom ødelæggelserne er store i området, har de undgået den værste del af cyklonen, som har ramt ca. 150 syd for Cairns. Og efter de har fået at vide, at de ikke vil blive ramt af oversvømmelser, har roen langsomt lagt sig over huset i Cairns. - Efter en intens nat med storm og kraftig regn er vi mere rolige. Vi er på ingen måde bange, siger hun. Pigerne fortæller, at der også bliver taget godt hånd om situationen af myndighederne. De ser masser af politi i området, og træer er allerede ved at blive fjernet i gaderne.",
        "metadata": {
            "source": "https://www.berlingske.dk/internationalt/danskere-i-cairns-selv-gravstenene-er-vaeltet",
            "image_url": "https://berlingske.bmcdn.dk/media/cache/resolve/image_x_large/image/78/787975/3741841-nanna-slott-og-nathasja-hy.jpg",
            "publication_time": "Torsdag d. 03. februar 2011, kl. 11.30",
            "author": "Sesilie Christophersen",
            "related_links": [],
            "attachments": []
        }
    }
}