{
    "version": "1.0",
    "document": {
        "id": "https://www_berlingske_dk/sport/populaer-studievaert-forlader-dr-sporten",
        "title": "Populær studievært forlader DR Sporten",
        "content": "Studieværten skal fremover være vært på Aftenshowet i selskab med vejrvært Mikkel Fønsskov. Så sent som lørdag aften kunne seere tage Ulla Essendrop i skue iført et rødt skrud, der matchede hendes indiske rødder som hånd i handske under DRs store sportsgallashow i Herning. Den fryd for øjet var i sig selv en prisuddeling værd, men snart er det slut med værtsrollen på DR Sporten, når Ulla Essendrop i stedet indtager en tilsvarende rolle på »Aftenshowet«. Ifølge en pressemeddelelse fra DR skal Ulla Essedrop danne par med Mikkel Fønsskov i det journalistiske smalltalkshow, hvor også Louise Wolff og Mark Stokholm holder nyhedshjulene i gang. »Det er dejligt, at vi på DR1 har så bred en palet af stærke værter, som kan indgå i forskellige sammenhænge og konstellationer. Det giver os mulighed for at variere engang imellem og sætte værterne ind, hvor vi synes, de har særligt stærke kompetencer. Jeg glæder mig til at se dem alle på de nye poster,« siger kanalchefen for DR1, Pil Gundelach Brandstrup, i en pressemeddelelse. Ulla Essendrop får dog tid til et langt farvel til sporten, når hun skal være vært for det nært forestående VM i håndbold.  ",
        "metadata": {
            "source": "https://www.berlingske.dk/sport/populaer-studievaert-forlader-dr-sporten",
            "image_url": "https://berlingske.bmcdn.dk/media/cache/resolve/image_x_large/image/73/738266/8159059-sport-2014.jpeg",
            "publication_time": "Mandag d. 12. januar 2015, kl. 12.24",
            "author": null,
            "related_links": [],
            "attachments": []
        }
    }
}