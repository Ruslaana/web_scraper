{
    "version": "1.0",
    "document": {
        "id": "https://www_berlingske_dk/kommentatorer/lad-alex-vanopslaghs-teenageaar-vaere-i-fred",
        "title": "Lad Alex Vanopslaghs teenageår være i fred",
        "content": "Mange brokker sig med jævne mellemrum (og med rette) over kvaliteten af vores politikere. De klogeste og de bedste søger sjældent den parlamentariske vej, af flere årsager. En af de årsager kan vi se i disse dage. Ekstra Bladetbragte mandag en stort opsat artikel om Alex Vanopslagh, den nye formand for Liberal Alliance. Artiklen blev hurtigt samlet op af de flesteandre medier. Artiklen handler om, at Vanopslag som 16-18 årig åbenbart rodede rundt med nogle fjollede fodboldfans ovre i Herning og røg i et par slåskampe. Henset til mine fordomme om Herning, er det mest overraskende vel, at han kun var i to slåskampe i sine teenageår. Leif DonbækFold sammenLæs mereFoto: Leif Donbæk. Det fremgår i øvrigt af artiklen, at Politiet direkte siger, at Vanopslagh havde en dæmpende indflydelse og det fremgår, at der ikke engang er rejst sigtelse i de to sager. Jeg er uenig med Vanopslagh i det meste og mener grundlæggende, at hans vej for Danmark vil gøre os alle fattigere, men det sagt, så har jeg ganske svært ved at forstå, hvorfor det rager mig og resten af Danmark, hvad han lavede af mere eller mindre intelligente ting som knægt. Havde han gang på gang krævet 16-årige idømt livstidsfængsel for værtshusvold, så havde der måske været en historie om dobbeltmoral i det, men det har han jo ikke. Det er en historie, der alene tjener til at afskrække flere for at stille op til valg, for hvis man skal have gennemtygget sit privatliv fra teenageårene for hvert eneste irrelevant fejltrin, man har begået som knægt, så bliver prisen hurtigt høj og for mange, for høj. Politikerne skal kigges efter i kortene, ingen tvivl om det - men der skal også være en saglig grund til at sende graverjournalister efter en politiker - og to fjollede slåskampe, der ikke engang er rejst sigtelse efter straffeloven i, som 16-18 årig, er simpelthen ikke grund nok til at smide en mand på forsiden af netaviserne. Vi får de politikere, vi fortjener, og en historie som denne rykker grænserne den forkerte vej for, hvilke politikere vi fortjener. Og det er en lektie, som mange redaktører på aviserne burde tage til sig. Hvis medierne vil fastholde, at de har en vigtig rolle i dagens samfund, så kræver det også, at de samme aviser er deres ansvar bevidst, og tænker i andet end hvor mange klik en given overskrift kan give. Alternativt, så har jeg i hvert fald svært ved at forstå nødvendigheden af mediestøtte og det utal af privilegier og rettigheder, journalister og medier er tildelt via lovgivning og anden regulering. For med stor magt følger stort ansvar og den danske presse lever desværre ofte ikke op til deres.",
        "metadata": {
            "source": "https://www.berlingske.dk/kommentatorer/lad-alex-vanopslaghs-teenageaar-vaere-i-fred",
            "image_url": "https://berlingske.bmcdn.dk/media/cache/resolve/image_x_large/image/117/1177092/23000308-alex-vanopslagh---ny-formand-for-liberal-alliance.jpg",
            "publication_time": "Tirsdag d. 16. juli 2019, kl. 11.30",
            "author": "Leif Hove-Donbæk",
            "related_links": [],
            "attachments": []
        }
    }
}