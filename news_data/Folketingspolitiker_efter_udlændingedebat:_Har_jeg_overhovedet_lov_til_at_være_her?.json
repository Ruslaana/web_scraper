{
    "version": "1.0",
    "document": {
        "id": "https://www_berlingske_dk/synspunkter/folketingspolitiker-efter-udlaendingedebat-har-jeg-overhovedet-lov-til",
        "title": "Folketingspolitiker efter udlændingedebat: Har jeg overhovedet lov til at være her?",
        "content": "Jeg er vokset op i et borgerligt lokalsamfund, der gav mine forældre mulighed for at blive integreret i det danske. De greb muligheden og lærte os, at med hårdt arbejde og ansvar er der ingen grænser. Den ihærdighed efter at blive en aktiv del af det danske samfund og demokrati formede mig. Den gav mig en balance, hvor mine afghanske rødder og det at være dansk blev en del af min dannelse. Men så skete der noget, som fik mig til at sætte spørgsmålstegn ved alt. På gymnasiet blev jeg for første gang i mit liv udsat for negativ social kontrol. Det var så voldsomt, at jeg til sidst ikke kunne genkende mig selv. De, der udførte den negative sociale kontrol, var en mindre gruppe stærkt religiøse muslimer, som forsøgte at diktere, hvordan jeg skulle tænke, eller hvem jeg skulle omgås med. I begyndelsen lagde jeg ikke mærke til det, men som tiden gik, begyndte jeg at ændre mig under deres pres. Pludselig begyndte jeg at tænke: »Er jeg for dansk? Er jeg for frigjort?« Jeg kan huske, at jeg overvejede at faste, fordi det jo var »det rette« at gøre. Det gik så hurtigt, at mine forældre blev mundlamme. »Hvor kom alt det fra?« spurgte de mig – og jeg havde ingen svar. Det resulterede i, at jeg holdt det lidt skjult for dem – så når jeg var i skole, var jeg en semireligiøs udgave af den person, jeg var, og når jeg var hjemme, var jeg mere fri og mere dansk. Når jeg ser tilbage på de år, er det svært at forstå, hvordan jeg klarede mig igennem det. Kort sagt handler negativ social kontrol ikke kun om tørklæder. Også unge drenge kan blive påvirket. Dengang kunne jeg ikke se det, men det kan jeg nu – det var resultatet af negativ social kontrol, og hvis jeg var blevet i det spor, så var jeg blevet til en »modborger«. Det er min historie med negativ social kontrol. En kontrol, som jeg fik vristet fra mig. Derfor ved jeg, at det eksisterer – men det ændrer ikke på, at den seneste debat om herskerattitude, negativ social kontrol og »infiltrering« er gået for langt. Den grove generalisering gør, at selv jeg, som er et demokratisk tænkende individ, bliver i tvivl, om jeg har lov til at være her. På sin vis på samme måde som de stærkt religiøse engang fik mig til at tvivle på mig selv. Det får mig til at tænke: »Er der flere derude som mig, der tvivler?« Hvad med min bror eller de unge, som er født, vokset op og kender intet andet end den danske andedam. Og ikke nok med det, så forsøges der nu også at sætte en hel assimilationsdebat i gang. Jeg byder debatten velkommen, for jeg har intet imod en udlændingedebat version 2.0. Men det skal gøres ordentligt. Derfor har jeg et opråb til alle. Lad os have en saglig og målrettet samtale om dem, der afviser danske værdier. På samme måde som jeg ikke generaliserede efter gymnasiet, bør vi også præcist adressere dem, der ønsker os det ondt. Det giver os en løsning: Identificer de rådne æbler i kurven, brug fakta og støt den store gruppe, som elsker det danske samfund. Se, det vil gøre noget godt – debatten er nu i gang, og vi stempler fuldtonet ind i den. Mohammad Rona, udlændinge og integrationsordfører for Moderaterne ",
        "metadata": {
            "source": "https://www.berlingske.dk/synspunkter/folketingspolitiker-efter-udlaendingedebat-har-jeg-overhovedet-lov-til",
            "image_url": "https://berlingske.bmcdn.dk/media/cache/resolve/image_x_large/image/179/1793528/24699971-jeg-byder-debatten-velkommen-for-jeg-har-intet-i.jpg",
            "publication_time": "Lørdag d. 11. maj 2024, kl. 17.37",
            "author": null,
            "related_links": [],
            "attachments": []
        }
    }
}