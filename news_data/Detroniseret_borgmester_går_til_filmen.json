{
    "version": "1.0",
    "document": {
        "id": "https://www_berlingske_dk/samfund/detroniseret-borgmester-gaar-til-filmen",
        "title": "Detroniseret borgmester går til filmen",
        "content": "Den tidligere teknik- og miljøborgmester i Københavns Kommune, Bo Asmus Kjeldgaard, går til filmen efter mange år i politik. Han begyndte i sidste uge i en stilling som specialkonsulent på Filminstituttet i København og oplyser til b.dk, at han skal arbejde med støtte til dokumentarfilm. - Og det glæder jeg mig meget til, siger han. SFeren forlod i maj borgmesterjobbet, da det kom frem, at han ikke havde levet op til reglerne om, at kommunalbestyrelsesmedlemmer skal bo i den kommune, de er valgt i. Bo Asmus Kjeldgaard fik orlov fra et job i Kulturministeriet tilbage i 1997. Ifølge ansættelsesreglerne for politikere har han krav på at kunne vende tilbage til en stilling, hvis den er offentlig, inden for det område, han forlod, da han gik ind i politik. Og det bliver altså Filminstituttet. Han siger, at han i sit nye job vil trække på de erfaringer, han har fra sin tid i Kulturministeriet. Han ønsker ikke at vurdere, hvorvidt det er rimeligt, at en politiker kan have orlov fra det offentlige i 15 år. - Det har jeg ingen kommentarer til. Jeg er glad for mit nye job.",
        "metadata": {
            "source": "https://www.berlingske.dk/samfund/detroniseret-borgmester-gaar-til-filmen",
            "image_url": "https://berlingske.bmcdn.dk/media/cache/resolve/image_x_large/image/71/713469/4487141-bo-asmus-kjeldgaard.jpg",
            "publication_time": "Mandag d. 12. september 2011, kl. 18.54",
            "author": "Jens Ejsing",
            "related_links": [],
            "attachments": []
        }
    }
}