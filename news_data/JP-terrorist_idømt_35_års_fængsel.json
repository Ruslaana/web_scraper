{
    "version": "1.0",
    "document": {
        "id": "https://www_berlingske_dk/internationalt/jp-terrorist-idoemt-35-aars-faengsel",
        "title": "JP-terrorist idømt 35 års fængsel",
        "content": "USA: Han erkendte kort efter sin anholdelse, at han stod bag planlægningen af et terrorangreb mod Jyllands-Posten i Danmark, og at han trak i trådene, da terroren brød ud i millionbyen Mumbai i Indien tilbage i 2008. Men den 52-årige amerikansk-fødte David Headley begyndte samtidig med tilståelsen også at arbejde sammen med politiet i efterforskningen, og det gav ham torsdag en betydelig strafnedsættelse. En amerikansk domstol i Chicago idømte ham 35 års fængsel - langt fra den livstidsdom, som han kunne have risikeret, hvis han ikke havde samarbejdet og tilstået de 12 tiltalepunkter. Mens angrebet på Jyllands-Postens kontorer i Viby J. og København, der var motiveret af Muhammed-tegningerne, som bekendt aldrig blev ført ud i livet, mistede 166 mennesker, heraf adskillige børn, livet i Mumbai. 10 bevæbnede mænd fra en pakistansk-baseret militant gruppe spredte sig over Mumbai og angreb en overfyldt togstation, Taj Mahal Hotel og andre steder. Headley selv trykkede ikke på aftrækkeren, men gennem instruktioner og optegninger over byen sørgede han for, at angrebet krævede langt flere ofre, end terroristerne, der ikke selv havde kendskab til byen, kunne have mønstret, skriver Huffington Post. Ifølge anklageren bundede angrebet delvist i, at Headley, der er søn af en pakistansk far og en amerikansk mor, har et had til Indien fra barndommen. Han har sågar ændret sit navn fra Daood Gilani i 2006, så han kunne rejse ind og ud af Indien uden besvær uden at vække mistanke. Headley hjalp også med at få sin barndomsven, den 51-årige pakistansk-canadiske læge Tahawwur Hussain Rana, idømt 14 års fængsel i sidste uge for terrorplanerne mod Jyllands-Posten, hvor avisens medarbejdere efter planen skulle halshugges, og hoveder smides ud af vinduerne for at skabe opmærksomhed. Det lykkedes for den nu dømte Headley at skaffe sig adgang til Jyllands-Postens bygning i Viby under et besøg i Danmark i 2009, da han udgav sig for at være interesseret i at købe annonceplads. Oven i at Headley undgik dødsstraf ved samarbejdet med politiet og myndighederne, fik han lovning på, at han ikke kan udleveres til Indien. Dermed må inderne nøjes med den amerikanske straf som endegyldigt punktum for angrebet på millionbyen.",
        "metadata": {
            "source": "https://www.berlingske.dk/internationalt/jp-terrorist-idoemt-35-aars-faengsel",
            "image_url": "https://berlingske.bmcdn.dk/media/cache/resolve/image_x_large/image/19/196191/6052076-india-us-unrest-attacks-files.jpg",
            "publication_time": "Torsdag d. 24. januar 2013, kl. 18.39",
            "author": null,
            "related_links": [],
            "attachments": []
        }
    }
}