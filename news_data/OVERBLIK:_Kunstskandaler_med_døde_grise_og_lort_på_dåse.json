{
    "version": "1.0",
    "document": {
        "id": "https://www_berlingske_dk/samfund/overblik-kunstskandaler-med-doede-grise-og-lort-paa-daase",
        "title": "OVERBLIK: Kunstskandaler med døde grise og lort på dåse",
        "content": "Det aarhusianske kunstmuseum Aros og den tyske kunstner Katharina Grosse har tiltrukket sig meget opmærksomhed med et landskabsmaleri på græsset i Mindeparken i Aarhus. Området er blevet malet med rød akrylmaling. Men det er absolut ikke første gang, at kunst har provokeret. Her er et overblik over nogle af de danske kunstskandaler, som har vakt mest opsigt: Hesteofring: En af danmarkshistoriens største skandaler indenfor kunsten er Bjørn Nørgaards \"Hesteofring\" fra 1970. Her slagtede han en hest i Kirke Hyllinge som en protest mod Vietnamkrigen. Det var hoppen Røde Fane, som blev slagtet, parteret og fordelt på et par hundrede syltetøjsglas. Der lød et ramaskrig blandt danskerne. Det var dog ikke over drabene på de mange uskyldige mennesker i Vietnam, men derimod over Røde Fanes død. I 2005 sikrede Kunstmuseet Aros sig 112 syltetøjsglas indeholdende den parterede hest. Lort på dåse: »Noget lort«. Sådan sagde Per Stig Møller (V), da han som nytiltrådt kulturminister i et interview skulle forholde sig til Piero Manzonis kunstværk, der består af 90 dåser indeholdende 30 gram af hans egen lort. Verdens største samling af Manzonis kunstværker befinder sig på Herning Museum of Contemporary Art. Sammensyede grise i glasmontrer: Den kontroversielle billed- og installationskunstner Christian Lemmerz blev i 1994 danmarkskendt langt uden for kunstkredse for sine sammensyede rådnende grisekroppe, da han udstillede dem til stor forargelse på Esbjerg Kunstmuseum. Udstillingen bestod blandt andet af slagtede og sammensyede grise, der, som udstillingen skred frem, gik i forrådnelse i deres montrer. Der var også en metalplade overhældt med svineblod, et værk under navnet \"Blutspiegel\" (blodspejl, red.). Udstoppede hundehvalpe: I 1994 udstillede kunstneren Mr. Love (navnet er alter ego for Michael Brammer, red.) i Kunsthal Nikolaj. Udstillingen »Tro, håb og kærlighed med venner« var et stort installationsværk, som bestod af et stort, rødt hjerte i skinnende glasfiber, et væg-til-væg tæppe med look af gulvplanker og så det, der skabte skandalen: Fem nuttede - men udstoppede - hundehvalpe. Fisk i blendere: I år 2000 kom kunstmuseet Trapholt i Kolding for alvor på landkortet, da Marco Evaristti udstillede fisk i blendere. Her svømmede ti uskyldige sværddragere rundt i hver sin blender. Lige indtil en nysgerrig publikum trykkede på knappen og fik fisken hakket i småstykker. Dét vakte harme over hele landet. Sagen endte i Vestre Landsret, hvor Trapholt dog blev frifundet for at aflive dyr i strid med dyreværnsloven. Den afrikanske landsby: I 2006-2007 var Kristian von Hornsleth i Afrika, hvor han fik folk i en afrikansk landsby til at skifte efternavn til Hornsleth til gengæld for husdyr. Det blev til kunstværker i form af fotografier af de navneforandrede. Hornsleth ville hjælpe folket, men han krævede til gengæld at eje dem. Martyrmuseum: Det vakte voldsom forargelse, da Teatret Sort/Hvid udstillede terrorister som martyrer i lighed med Sokrates og socialisten Rosa Luxemburg. Folkene bag udstillingen mente, at vi alle er helte i vores egen historie. Det var brødrene Khalid og Ibrahim El Bakraoui også, da de 22. marts 2016 i Bruxelles lufthavn sprængte sig selv i luften og dræbte mindst 17 uskyldige mennesker. Daværende kulturminister Bertel Haarder (V) var voldsomt provokeret og kaldte udstillingen for krænkende. Udstillingen blev endda politianmeldt for at opfordre til terrorisme. Kilder:Kunsten.nu, Politiken, DR.",
        "metadata": {
            "source": "https://www.berlingske.dk/samfund/overblik-kunstskandaler-med-doede-grise-og-lort-paa-daase",
            "image_url": "https://berlingske.bmcdn.dk/media/cache/resolve/image_x_large/image/3/38380/17390532-guldfisk-blendere-fisk---20170.jpeg",
            "publication_time": "Mandag d. 29. maj 2017, kl. 11.55",
            "author": null,
            "related_links": [],
            "attachments": []
        }
    }
}