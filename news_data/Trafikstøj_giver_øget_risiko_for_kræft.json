{
    "version": "1.0",
    "document": {
        "id": "https://www_berlingske_dk/samfund/trafikstoej-giver-oeget-risiko-for-kraeft",
        "title": "Trafikstøj giver øget risiko for kræft",
        "content": "Lastbiler og busser, der suser forbi dine vinduer, kan være skidt for helbreddet. Og det er ikke kun på grund af de stoffer og partikler, køretøjerne udleder. Ny forskning viser, at trafikstøj giver en forhøjet risiko for at udvikle lymfekræft. »Er man udsat for høje niveauer af vejstøj, så har man 18 procent højere risiko for at få kræftsygdommen non-Hodgkin lymfom,« siger seniorforsker Mette Sørensen fra Kræftens Bekæmpelses Center for Kræftforskning, som har stået for undersøgelsen. Non-Hodgkin lymfom rammer hvert år flere end 1.000 danskere. Antallet har været stigende, uden at forskerne ved hvorfor, men nu tyder det på, at trafikstøj spiller en rolle for udviklingen af denne type kræft. »Forskning i trafikstøj er et relativt nyt område. Det er interessant. fordi vi ved, at trafikstøj stresser os og forstyrrer vores nattesøvn, og det kan føre til, at immunforsvaret svækkes. Og vi ved, at denne her kræftsygdom rammer personer med et svækket immunforsvar,« siger Mette Sørensen. Forskerne har undersøgt data fra 2.753 personer med non-Hodgkin lymfom i perioden fra 1992 til 2010. Man har blandt andet foretaget støjmålinger ved deltagernes bopæl, og det viser sig, at personer, der har været udsat for høje niveauer af trafikstøj over 65 decibel, havde en forøget risiko for at blive ramt af sygdommen. 65 decibel svarer til støjen fra en mindre lastbil, der passerer forbi. Undersøgelsen siger dog ikke noget om, hvor lang tid man skal have været udsat for trafikstøj for at have en forhøjet risiko. Mette Sørensen har tidligere påvist en sammenhæng mellem trafikstøj og risikoen for at udvikle brystkræft, og andre forskere har fundet en sammenhæng mellem trafikstøj og hjertekarsygdomme. Hos Miljøstyrelsen er man opmærksom på, at trafikstøj kan påvirke helbredet. Men det er svært at undgå i et moderne samfund, lyder det fra civilingeniør Frank Pedersen fra Miljøstyrelsen. »Det er rigtigt, at vi næppe kan undgå trafikstøj, men vi kan være opmærksomme på den og for eksempel selv gøre noget for at beskytte os mest muligt mod støjen,« siger Frank Pedersen i en skriftlig kommentar. Han peger eksempelvis på, at man kan installere støjdæmpende vinduer og vælge at placere sin seng i et rum, der vender væk fra trafikerede gader. Kommunerne gør også en indsats for at begrænse støjen fra vejene. »Flere og flere kommuner bruger støjreducerende asfalt, når vejene skal vedligeholdes. Man kan også sætte støjskærme op ved særlig udsatte boligområder, hvor det er praktisk muligt. Mange steder har man desuden sænket fartgrænserne for at øge trafiksikkerheden, hvilket også er med til at dæmpe støjen fra trafikken,« siger Frank Pedersen. Den nye undersøgelse fra Kræftens Bekæmpelse offentliggøres i det internationale tidsskrift Environmental Research.",
        "metadata": {
            "source": "https://www.berlingske.dk/samfund/trafikstoej-giver-oeget-risiko-for-kraeft",
            "image_url": "https://berlingske.bmcdn.dk/media/cache/resolve/image_x_large/image/25/251446/9510215-trafik.jpg",
            "publication_time": "Onsdag d. 01. juli 2015, kl. 10.50",
            "author": null,
            "related_links": [],
            "attachments": []
        }
    }
}