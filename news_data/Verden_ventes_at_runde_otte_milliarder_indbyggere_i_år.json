{
    "version": "1.0",
    "document": {
        "id": "https://www_berlingske_dk/internationalt/verden-ventes-at-runde-otte-milliarder-indbyggere-i-aar",
        "title": "Verden ventes at runde otte milliarder indbyggere i år",
        "content": "Det globale befolkningstal fortsætter med at stige omend i et langsommere tempo end tidligere. FN forventer, at kloden vil passere otte milliarder indbyggere inden årets udgang – formentlig omkring den 15. november. Det viser en ny FN-rapport mandag i anledning af World Population Day, skriver nyhedsbureauet dpa. »I 2020 faldt vækstraten for den globale befolkning til under en procent om året for første gang siden 1950,« står der i rapporten. Trods regionale forskelle ser John Wilmoth, der er direktør for FNs befolkningsafdeling, muligheder i udviklingen. »Når størrelsen på den gennemsnitlige familie bliver mindre, bliver det muligt for både familierne og samfundet at investere mere i hver enkelt barn og højne kvaliteten af uddannelse og udvikle den menneskelige kapital af befolkningen,« siger han til dpa. Den forventede levetid ventes desuden at vokse til 77,2 år i 2050 fra 72,8 i 2019, vurderer FN. Og så vil flere og flere højindkomstlande opleve negative befolkningstendenser, som Japan allerede gør i dag. For at opretholde en stabil vækstrate vil lande som eksempelvis Tyskland være afhængige af migranter. FN-rapporten viser yderligere, at Indien i 2023 vil overgå Kina som det mest folkerige land i verden. Ifølge prognosen vil der i 2030 være 8,5 milliarder mennesker i verden og 9,7 i 2050. Befolkningstallet vil toppe på omkring 10,4 milliarder i 2080'erne, før det stabiliserer sig på det niveau indtil 2100, skriver nyhedsbureauet AFP. I de kommende årtier vil mere end halvdelen af den forventede stigning i det globale befolkningstal være koncentreret omkring Den Demokratiske Republik Congo, Egypten, Etiopien, Filippinerne, Indien, Nigeria, Pakistan og Tanzania. /ritzau/ ",
        "metadata": {
            "source": "https://www.berlingske.dk/internationalt/verden-ventes-at-runde-otte-milliarder-indbyggere-i-aar",
            "image_url": "https://berlingske.bmcdn.dk/media/cache/resolve/image_x_large/image/156/1569895/24147164-.jpg",
            "publication_time": "Mandag d. 11. juli 2022, kl. 07.05",
            "author": null,
            "related_links": [],
            "attachments": []
        }
    }
}