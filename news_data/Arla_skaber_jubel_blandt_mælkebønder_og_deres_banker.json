{
    "version": "1.0",
    "document": {
        "id": "https://www_berlingske_dk/virksomheder/arla-skaber-jubel-blandt-maelkeboender-og-deres-banker",
        "title": "Arla skaber jubel blandt mælkebønder og deres banker",
        "content": "Det skriverBørsen. Prisstigningen er på knap fem pct., dog er der stadig et stykke vej op til, at mælkeproduktionen bliver rentabel og til det høje prisniveau i 2014, hvor de fleste kunne tjene på mælkeproduktion. »Men det giver optimisme hos landmændene - og hos os - når udviklingen nu går den anden vej igen,« siger administrerende direktør for Vestjysk Bank, Jan Ulsø Madsen.  De seneste tre måneder har mælkeprisen været lavere end i krisesommeren 2009. Prisforhøjelsen for september er på omkring ni øre pr. kg., hvilket betyder en a contobetaling for mælk på 1,96 kr. pr. kg. for leverandørerne. »Den stigning, vi nu har meldt ud for september, er slet ikke nok, men signalet om, at udviklingen vender, er meget vigtigt. Der er stadig lang vej tilbage. Om vi igen kommer op på niveauet for halvandet år siden, ved jeg ikke. Stigningerne vil komme styk for styk, og som andelsselskab sender vi pengene ud til ejerne, så snart det er muligt,« udtaler Arlas formand, Åke Hantoft, til Børsen. De stigende mælkepriser afspejler en bedre balance mellem udbud og efterspørgsel, der er kommet efter et markant fald i mælkeproduktionen. ",
        "metadata": {
            "source": "https://www.berlingske.dk/virksomheder/arla-skaber-jubel-blandt-maelkeboender-og-deres-banker",
            "image_url": "https://berlingske.bmcdn.dk/media/cache/resolve/image_x_large/image/17/175057/14501058-arla.jpg",
            "publication_time": "Torsdag d. 25. august 2016, kl. 07.26",
            "author": null,
            "related_links": [],
            "attachments": []
        }
    }
}