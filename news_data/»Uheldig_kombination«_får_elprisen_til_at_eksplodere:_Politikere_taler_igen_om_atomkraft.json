{
    "version": "1.0",
    "document": {
        "id": "https://www_berlingske_dk/dine-penge/uheldig-kombination-faar-elprisen-til-at-eksplodere-politikere-taler",
        "title": "»Uheldig kombination« får elprisen til at eksplodere: Politikere taler igen om atomkraft",
        "content": "Strømpriserne i Nordeuropa er voldsomme i disse dage. Danskerne må igen i dag for alvor til lommen, hvis der bruges strøm i eftermiddagstimerne. I Sverige er de høje strømpriser nået helt op på regeringsniveau. Her ærgrer den konservative statsminister Ulf Kristersson sig over, at Sverige har lukket så mange af sine atomkraftværker, som ellers kunne have bidraget medden strøm, som mangler. Strømprisen lå i Danmark onsdag omkring seks kroner i spidsbelastningstimer, mens den torsdag ventes at nå 11 kroner mellem klokken 17 og 18. Det skyldes, at det ikke har blæst i flere dage, hvorfor de mange vindmøller ikke har kunnet levere strøm. I stedet har kul- og oliekraftværker skullet startes op for at levere den manglende elektricitet. Fordi det samtidig er koldt og mørkt, bruger alle mere strøm end på en sommerdag. Med torsdagens hidtidige toppris er vi oppe på samme prisniveau som i 2022, hvor elpriserne skød i vejret, mens vesten forsøgte at frigøre sig fra russiske leverancer oven på Ruslands invasion af Ukraine. Professor Brian Vad Mathiesen fra Institut for Bæredygtighed og Planlægning ved Aalborg Universitet siger dogtil Politiken, at elpriserne i 2024 står til at blive ti procent lavere end i 2023. Samtidig har antallet af dage, hvor strømmen har været gratis eller i minus, været stigende, nemlig 365 timer i 2024 mod 281 timer i 2023. Direktør i energiselskabet Norlys' energiforretning Mads Brøgger, fastslår, »at vi ikke er samme sted som under energikrisen«. »Det er en uheldig kombination af lav produktion af vedvarende energi og høj efterspørgsel i kortere perioder, som rammer os i disse dage,« siger han. Allerede fredag ventes elprisen igen at ligge markant lavere, og næste uge forventes relativt milde vintertemperaturer med mere vind. »Men får vi pludselig 14 dage i stræk med hård kulde, og der skal trækkes påde europæiske gaslagre, som ovenikøbet er mindre fyldte i årsammenlignet med sidste år, kan det selvfølgelig ændre sig. Men som tingene ser ud nu, ser priserne ud til at falde de kommende uger,« siger Mads Brøgger. I Sverige er der lige nu kæmpe forskelle på strømpriserne, afhængigt af hvor i det aflange land man bor. Der er 167 procent forskel på strømpriserne fra nord til syd. Det skyldes, at man i nord udnytter vandkraften fra fyldte magasiner. I vinteren 2022 var det ikke usædvanligt, at elopvarmede villaer i Sydsverige fik en elregning, der var 5.000 svenske kroner (3.240 danske) højere end normalt. Nogen oplevede at skulle betale endnu mere. Men der er ikke grund til at frygte for denne vinter, fastslår Christian Holtz, elmarkedsanalytiker hos Merlin & Metis,over for Svenska Dagbladet. »Vi forventer, at det gennemsnitlige prisniveau for december og for hele vinteren bliver betydeligt lavere, end da det var værst under energikrisen,« siger han. Mange svenskere er dog stadig harme over de store forskelle på elpriserne. Det fik statsminister Ulf Kristersson på banen. Han sigertil Aftonbladet, at han har stor sympati og respekt for problemet. »Og der er ingen hurtig løsning. Jeg forstår, at ingen bliver glade, når jeg siger, at 'havde vi bare ikke nedlagt halvdelen af kernekraften, for så havde vi ikke haft disse problemer'. Men det er sandt, og det må siges,« lyder det fra Ulf Kristersson. Han lover, at regeringen gør alt, hvad man kan, for at bygge elsystemet op og øge effekten, men siger samtidig, at »det bliver hårde tider«. Den socialdemokratiske erhvervsordfører, Fredrik Olovsson, klandrer imidlertid regeringen for at være årsag til, at elpriserne stiger, fordi der netop er indført en ny beregningsmetode for elpriserne i Sverige. »Man bliver rigtigt sur,« siger han. Herhjemme siger den konservative formand, Mona Juul, i et interviewmed Jyllands-Posten, at hun er klar til at ophæve forbuddet fra 1985 mod atomkraft i Danmark, fordi det går for langsomt med vindmøller og solceller som erstatning for kul- og oliekraftværker. En rapport fra Foreningen af Rådgivende Ingeniører fra foråret 2024 fastslår, atdet danske elnet er alarmerende underdimensioneretog ikke vil kunne følge med danskernes elforbrug, som ifølge Energistyrelsen ventes seksdoblet frem mod 2050 i forhold til 2023. »Derfor må vi danskere i fremtiden enten forvente et stigende antal timer med ekstremt høje elpriser og i værste fald blackouts. Eller vi må acceptere, at den grønne strøm blandes op med ikkebæredygtig el,« lød det i rapporten, som anslår, at der skal investeres et trecifret milliardbeløb i den danske energisektor inden 2025, hvis Danmark skal have tilstrækkelig kapacitet til at producere den nødvendige strøm og varme.  ",
        "metadata": {
            "source": "https://www.berlingske.dk/dine-penge/uheldig-kombination-faar-elprisen-til-at-eksplodere-politikere-taler",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867810/24851268-i-disse-dage-er-det-en-god-ide-at-finde-sparerden.jpg",
            "publication_time": "Torsdag d. 12. december 2024, kl. 10.08",
            "author": "Thomas Breinstrup",
            "related_links": [],
            "attachments": []
        }
    }
}