{
    "version": "1.0",
    "document": {
        "id": "https://www_berlingske_dk/sport/fcm-gaar-videre-i-europa-trods-roedt-kort-og-sloej-afslutning",
        "title": "FCM går videre i Europa trods rødt kort og sløj afslutning",
        "content": "Helt som ventet er FC Midtjylland videre fra anden kvalifikationsrunde i fodboldens Europa League. De tidligere danske mestre måtte torsdag aften dog nøjes med 2-2 i returkampen ude mod FC Vaduz fra Liechtenstein. Anfører Jakob Poulsen blev desuden udvist før pausen. Eftersom FC Midtjylland vandt den første kamp med 3-0 på hjemmebane, går cheftræner Jess Thorups hold videre med cifrene 5-2. FC Midtjylland førte ellers 2-0 i torsdagens kamp, indtil der resterede lidt mindre end ti minutter, men holdet satte altså føringen over styr. Trods den store sejr i den første kamp stillede FC Midtjylland med et stærkt hold fra start. Det gav bonus fem minutter før pausen, da Vaclav Kadlec fandt Pione Sisto, som scorede til 1-0. Så skulle FC Vaduz score fem gange for at gå videre, og det troede næppe nogen af klubbens spillere på. Det gik alligevel ikke helt efter FC Midtjyllands plan, for kort før pausen blev Jakob Poulsen sendt fra banen med et direkte rødt kort efter et sammenstød med en modstander. Midt i anden halvleg scorede Pione Sisto endnu en gang, og så troede de fleste nok, at sejren var i hus. Det var den dog ikke, for otte minutter før tid reducerede Maurice Brunner til 1-2 for FC Vaduz, og få minutter senere udlignede Moreno Costanzo til 2-2 på et straffespark. /ritzau/",
        "metadata": {
            "source": "https://www.berlingske.dk/sport/fcm-gaar-videre-i-europa-trods-roedt-kort-og-sloej-afslutning",
            "image_url": "https://berlingske.bmcdn.dk/media/cache/resolve/image_x_large/image/59/597042/14090780-fc-midtjylland---randers-fc.jpeg",
            "publication_time": "Torsdag d. 21. juli 2016, kl. 20.57",
            "author": null,
            "related_links": [],
            "attachments": []
        }
    }
}