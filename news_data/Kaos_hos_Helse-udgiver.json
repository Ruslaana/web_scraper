{
    "version": "1.0",
    "document": {
        "id": "https://www_berlingske_dk/virksomheder/kaos-hos-helse-udgiver",
        "title": "Kaos hos Helse-udgiver",
        "content": "En sand rodebutik har åbenbaret sig hos konkursramte Vermø A/S, som tilsyneladende har haft en langt større gæld en først antaget. Selskabets ledelse er allerede meldt til politiet for regnskabgsfusk, og det er det, der nu viser sig at være mere omfattende end først antaget. Vermø A/S står bag blandt andet Helse, Tjeck og en række andre udgivelser - nogle af udgivelserne drives delvist i partnerskab med A-pressen. Det vakte opsigt, da Vermø A/S for en lille måneds tid siden pludselig blev begæret konkurs, på trods af at selskabet udadtil fremstod som sundt. Senere kom det frem, at direktøren, Jan Ørum Vermø havde skjult en stor gældspost for revisor og brugt en driftsindtjeningen til at betale afdrag på gælden. Under behandlingen af konkursboet har det nu vist sig, at gælden er større end hvad der hidtil har været fremme - og at der er slinger i valsen, hvad resten af regnskaberne angår. Hidtil har det været antaget, at den skjulte gæld stod i omkring 4,5 mio. kroner. Nu har det imidlertid vist sig, at gælden er helt oppe at ringe på mindst 8,3 mio. kroner. Ifølge Mediawatch forventer kurator i boet, at gælden vil ende på omkring 30 mio. kroner når alle kreditorer har meldt ind. Det er kun bogført 20 mio. kroner gæld i regnskabet. Dertil kommer, at værdien af aktiverne i selskabet er malet med den mildest talt rosenrøde pensel. Der er bogført aktiver for 22,7 mio. kroner, men kurator vurderer, at de maksimalt vil kunne indbringe 2,9 mio. kroner",
        "metadata": {
            "source": "https://www.berlingske.dk/virksomheder/kaos-hos-helse-udgiver",
            "image_url": "https://berlingske.bmcdn.dk/media/cache/resolve/image_x_large/image/80/807603/3116375-pix-helse.jpg",
            "publication_time": "Onsdag d. 29. september 2010, kl. 12.48",
            "author": "Mads Allingstrup",
            "related_links": [],
            "attachments": []
        }
    }
}