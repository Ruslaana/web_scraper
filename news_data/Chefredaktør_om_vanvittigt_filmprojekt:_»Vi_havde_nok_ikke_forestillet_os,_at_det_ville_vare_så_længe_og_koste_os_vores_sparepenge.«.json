{
    "version": "1.0",
    "document": {
        "id": "https://www_berlingske_dk/skaerm/chefredaktoer-om-vanvittigt-filmprojekt-vi-havde-nok-ikke-forestillet-os-at",
        "title": "Chefredaktør om vanvittigt filmprojekt: »Vi havde nok ikke forestillet os, at det ville vare så længe og koste os vores sparepenge.«",
        "content": "Det er ti år siden, Knud Brix snublede over et billede af heilende mongoler. Han var politisk reporter på TV 2 dengang. Ung, men måske allerede udbrændt. Han løste det ved at døds-google. Især om natten. »Jeg kan tydeligt huske, at jeg sad og drømte mig væk og faldt over en mærkelig artikel fra The Guardian, hvor der stod nogle mongoler og heilede i stramme uniformer. Det så helt absurd ud, så jeg sendte det til min ven, Christian Als.« Sådan kunne det være endt; det havde det nok gjort for mange. Overspringshandlinger på internettet følger sjældent en egentlig rute. Christian Als var konfliktfotograf på Berlingske, og Knud Brix er Knud Brix, og turene rundt i internettets afkroge førte dem begge ind i et årelangtprojekt, der kom til at handle om kvindelige nationalister i Mongoliet, der kæmper mod nabolandenes gradvise overtagelse af deres land. De to mænd fik tilknyttet fotojournalisten Kristoffer Juel Poulsen, som tog de første ture til Mongoliet med Christian Als og mødte den enlige mor, Gerel, der ville starte sin egen voldsparate kvindegruppe. Dér var historien for Knud Brix. »Det satte en krog i kødet på os, så vi lavede en pagt,« fortæller Knud Brix om den dokumentarfilm, han har lavet ved siden af sit faste arbejde på Ekstra Bladet.Fold sammenLæs mereFoto: Linda Kastrup. Eller som han selv siger: »Det satte en krog i kødet på os, så vi lavede en pagt. Selvom vi allesammen havde fuldtidsarbejde og børn herhjemme, skulle den historie følges til dørs. Vi havde nok ikke forestillet os, at det ville vare så længe og koste os vores sparepenge.« Jæger, kosmopolit, far og narcissist. Der er sat mange ord på Knud Brix, og flere af dem er han selv kommet på. Set udefra består han af to personer. En mand, der er drevet af udlængsel og nostalgi. Som dyrker gamle mandefællesskaber, allerhelst nær en front eller krig. På den anden side en journalistisk chef, der bruger det meste af sin hverdag i de forskellige mødelokaler på Ekstra Bladet. Han minder mig om den spanske vidunderblomst Mirabilis jalapa, der kan skifte farve. Jeg er sikker på, at han ville foretrække et andet billede. Noget mindre rent og mere maskulint, men det nævner jeg ikke. I øvrigt køber Knud Brix slet ikke min opfattelse. »Hvis der er noget, der kan få pulsen op, er det da at være på Ekstra Bladet, fordi det er så vildt og livligt et sted,« siger han, da jeg nævner det. Men du kan da umuligt få pulsen lige så meget op over et budgetmøde på Rådhuspladsen som at løbe væk fra russiske bombedroner i Ukraine? »Ærlig talt, så handler det jo om at udfordre sig selv. At være chefredaktør er også en udfordring for mig. At få styr på budgetterne, at tage vigtige beslutninger.« Vild med digte, rejser og mongolske dokumentarfilm. Ekstra Bladets chefredaktør er ikke bange for at springe ud i noget nyt. Men hvornår er det for meget?Fold sammenLæs mereFoto: Linda Kastrup. Da du arbejdede på Radio24syv, lavede du »Poesibogen«, som var et program for det smalleste af det smalleste litteratur. Når jeg så ser dig i »Presselogen«, føler jeg, at du tager Ekstra Bladet på dig. Som om du spilleren rolle som Ekstra Bladets chefredaktør. Jeg forstår ikke, om du er digteren eller chefredaktøren … »Prøv at høre, jeg lader ikke, som om jeg er noget, jeg ikke er. Jeg er mig selv som Ekstra Bladets chefredaktør, og det er jeg også, når jeg rejser til Mongoliet for at filme en nationalist. Jeg er også mig selv, når jeg er sammen med mine børn, og min familie er det vigtigste. Dernæst kommer Ekstra Bladet. Men da jeg blev ansat, sagde jeg til Stig Ørskov (administrerende direktør i JP/Politikens Hus,red.), at jeg var i gang med en dokumentar, og at den ville jeg følge til dørs.« Det er så det, han gør nu. »Daughter of Genghis« hedder filmen, og når den vises på dokumentarfilmfestivalen CPH: DOX, er den et punktum for en langvarig proces, der endte med at blive meget hårdere, end de tre bagmænd havde forestillet sig. De mødtes første gang ved Lille Helgoland på Amager, hvor jeg også møder Knud Brix på en råkold dag. »For det første var det svært at få finansiering. Få kender Mongoliet, det er et land, der på mange måder ligger langt væk. Men derudover var det da også en udfordring at trænge ind i det feminine fællesskab. Det havde været nemt at blive på overfladen og skildre Gerel som den voldsparate aktivist, der er klar til at overfalde de prostituerede, der sælger sig selv til kinesiske mænd, men vi ville gerne vise hendes bløde sider. Hendes forhold til sønnen, som hun elsker og alligevel svigter igen og igen for at dyrke sine politiske interesser.« Knud Brix og fotograf Christian Als i Ulan Bator. Mongoliets hovedstad ligner mange steder en slidt Sovjet-kulisse.Fold sammenLæs mereFoto: Privat. Og hvordan fortæller man så den historie? »Man bruger enormt meget tid sammen. Jeg kunne ikke rejse så ofte som de andre, så det blev min lod at holde kontakten over nettet og chatte med Gerel så ofte som muligt. Den anden dag sagde hun til Christian, at vi nok var dem, der forstod hende bedst. Det kan vi godt være stolte af.« Som barn stak Knud Brix ofte af hjemmefra, væk fra Juelsminde, den lille østjyske badeby, hvor der – med hans egne ord – »ikke skete en skid«, medmindre man selv fandt på noget. For nylig fandt hans mor billeder af ham med den vadsæk, han pakkede, når verden bag bakkekammen trak. Og det blev den ved med. Siden han blev uddannet som journalist i 2006, har Knud Brix blandt andet været vært på Radio24syv, politisk reporter på TV 2 og vært på DRs nyhedspodcast »Genstart«. Nu er han chef på Ekstra Bladet og aktuel med en dokumentarfilm.Fold sammenLæs mereFoto: Linda Kastrup. Som 16-årig tog han alene til Paris, han var i praktik som journalist på et nyhedsbureau i Thailand, og da han havnede på Nyhedsavisen, fik han lov til at rejse til Irak under påskud af at ville dække krigen. Måske handlede det mest om at mærke sig selv og sin egen dødsangst. »Et narcissistisk projekt«, som han har sagt tilEuroman. Det samme kan måske siges om romanen »Febertræet«, som han skrev blandt sindssyge børnesoldater i Liberia. Hvor meget af det, altså narcissisme, styrer stadig hans udlængsel? spørger jeg. »Jeg kan ikke løbe fra, at nogle af mine første rejser var en flugt. Måske især dem, der lå inden min skilsmisse og lige efter. Men det mener jeg ikke, at de er mere. Nu ser jeg mine rejser som sideprojekter, og det er heldigvis noget, min kone har forståelse for. Hvis jeg skal lave de her ting, må jeg jo også bidrage, når jeg er hjemme. Om det så kræver at stå op klokken fem, så jeg stadig har tid til at lave havregrød klokken syv. Sådan er aftalen.« Jeg kan slet ikke forestille mig, hvordan du får tid til det … »Allerede på Journalisthøjskolen blev det hurtigt klart for mig, at de bedste historier var dem, man lavede, når man havde ferie. Jeg har hele tiden dyrket de der sideprojekter. Det er dem, der er de sjoveste.« Hvorfor så ikke bare gøre det til dit levebrød og blive korrespondent? »Det har jeg også overvejet tidligere i mit liv. Da Radio24syv lukkede, fik jeg faktisk sådan en periode, hvor jeg fik løn, men ikke havde noget arbejde. Ideen var at jeg skulle rejse ud og lave alle de vilde ting, men jeg endte med at sidde i min lejlighed i underbukser og blive mere og mere mærkelig. Min konklusion er, at jeg får lavet mere, jo mere travlt jeg har. Den der ultimative frihed kan jeg ikke styre …« »Jeg mener, at ethvert menneske har en opgave i at bevare den bløde kerne i sig selv. Det har jeg så brugt lyrikken til,« siger Knud Brix.Fold sammenLæs mereFoto: Linda Kastrup. Hvad sker der så? »Jeg går i stå, tror jeg. Måske går jeg også lidt til grunde. Folk som Per Nyholm og Rasmus Tantholdt har en fantastisk selvdisciplin, som jeg ikke ejer.« Knud Brix tænder endnu en af de hvide cigaretter fra pakken. De holder ham varme, siger han. Så står vi der og ryger, mens en vinterbader går ud i det stille vand. Hun tager sig god tid. »Jeg var gået direkte i og kommet op med det samme,« konstaterer Knud Brix. Kan der være noget dårligt ved den rastløshed? »Kun hvis du ikke gør projekterne færdige,« siger Knud Brix og vedkender, at han også forsøger at holde fast i sin egen kerne. »Jeg mener, at ethvert menneske har en opgave i at bevare den bløde kerne i sig selv. Det har jeg så brugt lyrikken til. Jeg læste især meget, dengang jeg var hårdtslående morgenvært på det gamle Radio24syv. Så kunne jeg rase i studiet hver anden uge, og ugen efter kunne jeg slå benene op og fordybe mig i de her smalle og sanselige forfatterskaber.« Hvad læser du nu? »Jeg har lige læst 'Myrna' af Michael Enggaard, som jeg synes er et skrækkeligt underkendt forfatterskab.« Har I anmeldt ham på Ekstra Bladet? Knud Brix griner. »Nu er det jo ikke mig, der bestemmer, hvad der skal til anmeldelse. Så det ved jeg faktisk ikke. Det er jo heller ikke sådan, at jeg skal omvende Ekstra Bladet og indføre balletanmeldelser. Ekstra Bladet skal være præcis den tabloide avis, den er god til at være.« Han understreger, at man sagtens kan være chefredaktør på en avis uden at lade sig begrænse af det. Og i øvrigt er der en fin tradition for, at bladets chefer har været litterært interesserede. Jæger, kosmopolit, far og narcissist. Der er sat mange ord på Ekstra Bladets chefredaktør Knud Brix, og flere af dem er han selv kommet på.Fold sammenLæs mereFoto: Linda Kastrup. »Sven Ove Gade havde et fint forfatterskab ved siden af at være chef på Ekstra Bladet. Han er 88 år og i fuldt vigør. Og Frejlif Olsen, der startede Ekstra Bladet, skrev fængselsdagbog, da han røg ind og bure. Så det er altså ikke sådan, at man skal begrænse sin personlighed for at være tabloid. Jeg synes faktisk, at det er noget af det fineste, der findes, fordi det er så svært at skrive kort.« Måske er det sværeste faktisk bare at være i hverdagen, tænker jeg. Langt væk fra de maskuline fællesskaber, Knud Brix så åbenlyst dyrker. »Sådan ser jeg faktisk ikke på det,« siger Knud Brix. »Jeg elsker at være familiefar og være hjemme i den struktur, det kræver. Jeg har på en måde snowboardet gennem livet, og nu står jeg med et job, hvor jeg har ansvar for andre mennesker. Det kan jeg godt lide. Men det er klart, at nogle gange har jeg da tænkt, at jeg gerne ville være født omkring det forrige århundredeskifte. Dengang alting skete og udviklede sig. Det kunne også noget.« »Daughter of Genghis« er instrueret af Christian Als, Kristoffer Juel Poulsen og Knud Brix og kan ses på CPH: DOX. Man kan læse mere på festivalens hjemmeside, cphdox.dk",
        "metadata": {
            "source": "https://www.berlingske.dk/skaerm/chefredaktoer-om-vanvittigt-filmprojekt-vi-havde-nok-ikke-forestillet-os-at",
            "image_url": null,
            "publication_time": "Fredag d. 15. marts 2024, kl. 20.09",
            "author": "Sarah Iben Almbjerg",
            "related_links": [],
            "attachments": []
        }
    }
}