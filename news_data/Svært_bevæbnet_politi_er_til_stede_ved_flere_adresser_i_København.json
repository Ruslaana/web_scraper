{
    "version": "1.0",
    "document": {
        "id": "https://www_berlingske_dk/indland/svaert-bevaebnet-politi-er-til-stede-ved-flere-adresser-i-koebenhavn",
        "title": "Svært bevæbnet politi er til stede ved flere adresser i København",
        "content": "På flere adresser i København er politiet mandag til stede. Det har det været siden sidste uge efter terrorangrebene i Frankrig, oplyser Københavns Politi. Der er tale om Prins Henriks Skole på Frederiksberg Allé på Frederiksberg og ifølgeB.T.den dansk-franske skole på Tagensvej 188 i Københavns Nordvestkvarter. »Vi er i tæt dialog med PET om begivenhederne i Frankrig og resten af verden og følger selv nøje med i, hvad der sker. På den baggrund tager vi de forholdsregler, vi mener er nødvendige,« skriver ledende politiinspektør ved Københavns Politi, Peter Dahl, i en e-mail til Berlingske. Siden 30. oktober har Københavns Politi været til stede ved den franske ambassade i København. Bevogtningen foran ambassaden og adresserne i hovedstaden er øget efter torsdagens terrorangreb i Nice, hvor tre personer blev myrdet af en tunesisk mand. Torsdag morgen blev tre personer dræbt under et knivangreb i kirken Notre-Dame i den sydfranske by Nice. Ifølge de franske myndigheder er der tale om et terrorangreb. To uger forinden blev den franske skolelærer Samuel Paty halshugget i en forstad til Paris. Det skete, efter at han havde vist sine elever tegninger af profeten Muhammed i sin undervisning. I alt er seks personer anholdt, og den franske regering har siden advaret om, at Frankrig kan blive ramt af flere angreb begået af militante islamister. Derfor har præsident Emmanuel Macron indsat tusindvis af soldater for at beskytte særligt udsatte steder. Københavns Politi ønsker ikke at sætte flere ord på den øgede bevågenhed, end de har valgt at gøre i e-mailen. Hvordan politiet vurderer trusselsbilledet, fortæller de ikke, men det står klart, at politiet er til stede som direkte konsekvens af angrebene i Frankrig.",
        "metadata": {
            "source": "https://www.berlingske.dk/indland/svaert-bevaebnet-politi-er-til-stede-ved-flere-adresser-i-koebenhavn",
            "image_url": "https://berlingske.bmcdn.dk/media/cache/resolve/image_x_large_vertical/image/135/1351943/23568248-.jpg",
            "publication_time": "Mandag d. 02. november 2020, kl. 12.15",
            "author": "David Rue Honoré",
            "related_links": [],
            "attachments": []
        }
    }
}