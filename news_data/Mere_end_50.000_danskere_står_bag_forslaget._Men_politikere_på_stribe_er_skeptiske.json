{
    "version": "1.0",
    "document": {
        "id": "https://www_berlingske_dk/politik/mere-end-50000-danskere-staar-bag-forslaget-men-politikere-paa-stribe-er",
        "title": "Mere end 50.000 danskere står bag forslaget. Men politikere på stribe er skeptiske",
        "content": "Et nyt borgerforslag med mere end 50.000 underskrivere vil, hvis det bliver vedtaget, betyde, at markant flere yngre kvinder skal tilbydes screening for brystkræft. Men eksperter på området er skeptiske over for forslaget, og nu viser en rundspørge blandt partierne på Christiansborg, at også politikerne er tilbageholdende. I dag er det sådan, at danske kvinder i alderen 50-69 år systematisk indkaldes til screening for brystkræft hvert andet år. Hvis borgerforslaget bliver til virkelighed, udvides spændet til at gælde fra alderen 40 til 74 – et spænd, der er velkendt fra lande som Sverige, USA og Tyskland. Herhjemme er en stribe af eksperter bekymret over borgerforslaget, fordi man med flere screeninger risikerer at øge antallet af falsk-positive screeninger. Samtidig handler det for eksperterne om at undgå overdiagnosticering. »Man finder nogle kræfttilfælde, som aldrig ville have givet symptomer, og som kvinden aldrig ville have opdaget, hvis ikke de var gået til screening. Kræft, som aldrig ville have krævet en behandling,« siger Henrik Støvring, der er professor i statistik og farmakometri på Institut for Biomedicin ved Aarhus Universitet, tilBerlingske. Sundhedsordfører for Socialdemokratiet, Lea Wermelin, kalder borgerforslaget for »sympatisk«. Hun er åben for, at flere yngre kvinder skal screenes for brystkræft. »For Socialdemokratiet er det vigtigt, at vi med den kommende kræftplan også har det med, at vi selvfølgelig gerne vil opdage kræft så hurtigt som muligt,« lyder det fra ordføreren, som dog også bekymrer sig for, om man kan ende med at diagnosticere forkert. Omvendt forholder Enhedslisten og en række andre partier sig aldeles skeptisk til forslaget, netop fordi man risikerer, at kvinder bliver diagnosticeret forkert. »Jeg kan være bange for, at hvis vi rykker på grænsen, så kan det dels føre til en overdiagnosticering. Samtidig er der også en vis usikkerhed forbundet med screeningsprogrammerne. En stor del af tilfældene giver jo et falsk positivt eller negativt resultat,« sigersundhedsordfører Peder Hvelplund. Peder Hvelplund mener slet ikke, at alderskriteriet er det bedste at tilbyde screeninger ud fra.Fold sammenLæs mereFoto: Thomas Traasdahl/Ritzau Scanpix. I Danmark får cirka 4.850 kvinder brystkræft hvert år, og omkring 1.050 dør årligt af sygdommen,viser tal fra Sundhedsstyrelsen. Det er således den hyppigste kræftform hos kvinder og rammer oftest kvinder over 60, men alligevel skal endnu flere yngre kvinder nu screenes, mener forslagsstillerne bag borgerforslaget. »Flere yngre kvinder diagnosticeres med brystkræft, og tidlig opdagelse forbedrer overlevelsesraten markant,« lyder det i borgerforslaget. Men selvom sundhedsordførerne anerkender væsentligheden i at komme kræftformen til livs, er ikke alle sikre på, at et nyt alderskriterium er det rigtige svar, siger eksempelvis SFs sundhedsordfører, Kirsten Normann Andersen: »Det er ret vigtigt, at vi bruger sundhedsressourcerne rigtigt, og det er også vigtigt, at vi forebygger kræft i tide. Men det er en forfærdelig situation at være i, at man på en falsk præmis får at vide, at der er noget, der skal undersøges nærmere.« Hun er blandt andet bekymret for de kvinder, som går i uvished, efter de har fået stillet en diagnose forkert. Af samme årsag er også Alternativet imod. »Jeg tror ikke, at man får det optimale ud af pengene ved at gøre det på den måde,« siger sundhedsordfører Karin Liltorp og understreger, at man vil kigge mod de anbefalinger, der kommer fra førende eksperter på området. Når eksperter taler om argumenter imod at screene yngre kvinder, handler det blandt andet om risikoen for at stille en forkert diagnose, da brystvævet i scanningerne hos de yngre kvinder er noget mere fast, og derfor kan kræftknuder være svære at spotte. De Konservatives sundhedsordfører, Per Larsen, påpeger videre, at det i sig selv er en udfordring at overholde descreeningsgarantier, kvinderne har i dag. Derfor ser han hellere, at man i mindre grad end i dag lader tilbud af screeninger være betinget af alder. »Jeg synes, at det er mest hensigtsmæssigt at behandle dem, der er i øget risiko til tiden frem for at øge aldersspændet,« siger Per Larsen. Også Enhedslisten og Moderaterne er fortalere for en anderledes screeningsmodel end den, man har i dag, hvor alder er det afgørende. »Det kan i hvert fald ikke stå alene,« siger Rosa Eriksen, Moderaternes sundhedsordfører. Danmarksdemokraterne og Dansk Folkeparti er åbne for borgerforslaget, men afventer samtidig de faglige vurderinger, der måtte komme. Berlingske har forsøgt at få en kommentar fra sundhedsminister Sophie Løhde (V). Det har ikke været muligt.",
        "metadata": {
            "source": "https://www.berlingske.dk/politik/mere-end-50000-danskere-staar-bag-forslaget-men-politikere-paa-stribe-er",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913012/24933934-arkivfoto-med-et-nyt-borgerforslag-vil-stillerne.jpg",
            "publication_time": "Onsdag d. 16. april 2025, kl. 19.32",
            "author": "Ditte-Marie Sandberg",
            "related_links": [],
            "attachments": []
        }
    }
}