{
    "version": "1.0",
    "document": {
        "id": "https://www_berlingske_dk/ledere/berlingske-mener-et-forbud-mod-afd-vil-vaere-en-demokratisk-skandale",
        "title": "Berlingske Mener: Et forbud mod AfD vil være en demokratisk skandale",
        "content": "Man kan stemple dem som højreekstremister. Man kan forsøge at forbyde dem. Men man kan ikke meningsfuldt påstå, at en fjerdedel af de tyske vælgere er højreekstremister. Ikke desto mindre har den tyske efterretningstjeneste Verfassungsschutz, der har til opgave at bekæmpe antidemokratiske trusler mod den tyske grundlov, fredag klassificeret det indvandringskritiske højreparti Alternative für Deutschland som »højreekstremistisk«. I en rapport på 1.100 sider begrunder efterretningstjenesten sin vurdering af AfD som antidemokratisk på baggrund af AfDs partiprogram, politiske forslag fremsat under den seneste valgkamp, udtalelser fra centrale politikere samt, ikke mindst, AfD-politikeres forbindelser til andre højreekstremistiske grupperinger. »Den i partiet fremherskende forståelse af folket baseret på etnisk afstamning er ikke forenelig med den frihedsbaserede demokratiske grundorden,« konkluderer efterretningstjenesten, som derfor får yderligere vidtgående beføjelser til at overvåge og aflytte partiets medlemmer og interne kommunikation. Selvom dele af Alternative für Deutschland utvivlsomt nærer ekstremistiske forestillinger, er det en farlig leg med ilden at stemple de mange vælgere, der af utilfredshed med de øvrige partiers migrationspolitik sætter kryds ved AfD, som højreekstremister. Mens samtlige partier i den tyske forbundsdag fortsat afviser enhver form for samarbejde med AfD, har opretholdelsen af den såkaldte brandmur mod højre blot styrket partiet. Ien opsigtsvækkende meningsmålingfra april overhalede AfD med 25 procent af stemmerne for første gang nogensinde det borgerlige CDU, der måtte nøjes med 24 procent. Udviklingen er blot det seneste eksempel på, at Tysklands etablerede partier, herunder ikke mindst det borgerlige CDU og det socialdemokratiske SPD, har fejlet katastrofalt i omgangen med AfD. »Hvis et flertal i den tyske forbundsdag i den nærmeste fremtid får held til at forbyde AfD, vil det være en demokratisk skandale.«Fold sammenLæs mereFoto: Filip Singer/EPA/Ritzau Scanpix. Allerede nu opfordrer ledende politikere i samtlige andre partier til at forbyde AfD som antidemokratisk og som en trussel mod den tyske grundlov. I januar slog et forsøg på at forbyde partiet fejl, på grund af manglende flertal i Forbundsdagen. Hvis et flertal i den tyske forbundsdag i den nærmeste fremtid får held til at forbyde AfD, vil det være en demokratisk skandale. I stedet for at forsøge at forbyde sig ud af udfordringerne bør de etablerede partier tage et opgør med den brandmur, der indtil videre kun ser ud til at gavne AfD. Desværre tyder intet på, at det vil ske. Tysklands kommende kansler, kristendemokraten Friedrich Merz, gik til valg på løftet om et kontant opgør med Tysklands defekte asyl- og migrationspolitik og endte i krydsild, da han under valgkampen åbnede for den teoretiske mulighed for at ville gennemføre udlændingepolitiske stramninger med stemmer fra AfD. Under regeringsforhandlingerne med SPD har Merz allerede måttet gå på kompromis med socialdemokraterne og ligner derfor i mange tyskeres øjne en mand, der ikke er i stand til at levere den varslede kovending i migrationspolitikken. Mens Alternative für Deutschland kan sole sig i martyrrollen, kan Tysklands kommende regering allerede nu ende med at fremstå som en forpjusket og unaturlig konstruktion, der kun styrker den politiske modstander, man har dannet regering for at stække. Efter fredagens udvikling er risikoen for et politisk dysfunktionelt Tyskland vokset betragteligt. Det er ikke bare et problem for Tyskland. Det er også et problem for hele Europa, der i en tid med talrige kriser ikke har tid til at vente på et handlingslammet Berlin. TROELS HEEGER ",
        "metadata": {
            "source": "https://www.berlingske.dk/ledere/berlingske-mener-et-forbud-mod-afd-vil-vaere-en-demokratisk-skandale",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917863/24943612-tysklands-etablerede-partier-har-gang-p-gang-demo.jpg",
            "publication_time": "Fredag d. 02. maj 2025, kl. 18.37",
            "author": null,
            "related_links": [],
            "attachments": []
        }
    }
}