{
    "version": "1.0",
    "document": {
        "id": "https://www_berlingske_dk/politik/blaa-bog-erhvervs-og-vaekstminister-troels-lund-poulsen",
        "title": "Blå bog: Erhvervs- og vækstminister Troels Lund Poulsen",
        "content": "Troels Lund Poulsen er født 30. marts 1976. Han studerede i en periode historie ved Københavns Universitet. Fra 1997 til 1999 var han formand for Venstres Ungdom. Troels Lund Poulsen blev første gang valgt til Folketinget i november 2001 for Juelsmindekredsen  og han blev genvalgt i 2005. Han var Venstres udenrigspolitiske ordfører og ligestillingsordfører. I september 2006 overtog Troels Lund Poulsen posten som Venstres politiske ordfører. I 2007 blev han udnævnt til miljøminister i Anders Fogh Rasmussens 3. regering. 23. februar 2010 blev han udnævnt som skatteminister. Troels Lund Poulsen blev involveret i skattesagen vedr. Skatteministeriets rolle i behandlingen af Stephen Kinnocks skatteforhold. I december 2011 blev der nedsat en undersøgelseskommission, der bl.a. skulle undersøge om Troels Lund Poulsen eller hans særlige rådgiver Peter Arnfeldt havde forsøgt at påvirke afgørelsen eller havde lækket personfølsomme oplysninger. Mens kommisssionen arbejdede havde Lund Poulsen orlov fra Folketingsarbejdet. Kommissionen endte med  en frifindelse af Troels Lund Poulsen, der dog måtte finde sig i en »rød næse«, forstået på den måde, at venstre side i Folketinget gav ham en næse. Troels Lund Poulsen har været medforfatter til bøgerne Tid til forandring, 2001 og Den forandrede verden, 2002.   ",
        "metadata": {
            "source": "https://www.berlingske.dk/politik/blaa-bog-erhvervs-og-vaekstminister-troels-lund-poulsen",
            "image_url": "https://berlingske.bmcdn.dk/media/cache/resolve/image_x_large/image/18/188979/9471796-forsvarsminister-nick-hkkerup-fremlgger-sit-nye-forsvarsudsp.jpg",
            "publication_time": "Søndag d. 28. juni 2015, kl. 10.42",
            "author": "Bent Blüdnikow",
            "related_links": [],
            "attachments": []
        }
    }
}