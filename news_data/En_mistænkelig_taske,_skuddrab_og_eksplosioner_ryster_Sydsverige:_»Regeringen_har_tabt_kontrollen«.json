{
    "version": "1.0",
    "document": {
        "id": "https://www_berlingske_dk/internationalt/en-mistaenkelig-taske-skuddrab-og-eksplosioner-ryster-sydsverige",
        "title": "En mistænkelig taske, skuddrab og eksplosioner ryster Sydsverige: »Regeringen har tabt kontrollen«",
        "content": "Politiet i det sydlige Sverige er kommet på overarbejde. De seneste døgn harskuddrab,skyderier, eksplosionerog en bombetrussel mod hovedbanegården rystet Malmø. Og onsdag morgen var den så gal igen. Både i Malmø og den sydsvenske by Linköping, hvor en mistænkelig taske har skabt panik. Politiet har hele onsdag morgen været massivt til stede foran politistationen i Linköping, hvor en mistænkelig genstand blev fundet ved receptionen,skriver avisen Expressen. Det er blot fem dage siden, at en stor eksplosion i Linköping beskadigede 109 lejligheder og sårede 25 mennesker. Et større område er onsdag blevet afspærret i Linköping.Ifølge avisen Aftonbladethar pakken vist sig at være en køletaske, hvoraf flere kabler stak ud. Mere vides ikke om genstanden på nuværende tidspunkt. Politiets bomberyddere har skudt mod den mistænkelige pakke, men det har ikke fremprovokeret en eksplosion,skriver SVT. Længere mod syd, i boligbyggeriet Rosengården i Malmø, vågnede beboerne i nat igen til lyden af en eksplosion. En bombe sprang foran et hus, hvor der bor flere familier og mange børn. Ingen kom til skade. Også natten til tirsdag var der flere eksplosioner i området. Der er umiddelbart ikke direkte forbindelse mellem hændelserne i Malmø og Linköping. Men det seneste år har bombeeksplosioner været hyppigt anvendt i bandeopgør i det sydlige Sverige. Det er stadig uvist, hvem der står bag flere af de seneste eksplosioner. Politiet har afhørt flere end 300 mennesker i sagen om den store eksplosion i Linköping sidste uge, men har endnu ikke foretaget anholdelser. Mens bomberne sprænger, vokser presset på Sveriges justitsminister Morgan Johansson (S). Regeringen bliver beskyldt for ikke at gøre nok for at komme bandekriminaliteten til livs. I dagens partilederdebat i den svenske rigsdag anklagede oppositionslederen Ulf Kristersson (M) regeringen for at have »tabt med kontrollen med, hvad der sker i Sverige«,skriver nyhedsbureauet TT. Justitsministeren fortæller til den svenske radiokanal P1, at han tager hver eneste eksplosion »ekstremt alvorligt« og lover at stramme grebet om banderne. »Disse bandestrukturer skal hives op med rødderne. Og dertil findes ingen genveje: Vi må bure dem inde én efter én,« siger han. Mandag blev en 20-årig mand dræbt af skud i Malmø. Ifølge det svenske nyhedsbureau TT blev en mand fundet skudt i et buskads ved et lokalkontor, og ud på eftermiddagen bekræftede svensk politi, at han var død som følge af sine skader. Den dræbte mand var i forvejen kendt af politiet. I 2018 blev et nært familiemedlem til ham ligeledes dræbt af skud i Malmø, skriver Sydsvenskan. Mandag formiddag greb politiet i den sydsvenske by selv til våben, da en mand opførte sig truende på Malmøs centrale togstation. På et pressemøde mandag eftermiddag oplyste politiet, at manden sagde, at han havde sprængstoffer og våben i de tasker, han havde med sig. Politiet skød ham herefter en eller to gange i benene. Hovedbanegården blev evakueret, ligesom tog- og bustrafikken til og fra stedet blev indstillet i flere timer.",
        "metadata": {
            "source": "https://www.berlingske.dk/internationalt/en-mistaenkelig-taske-skuddrab-og-eksplosioner-ryster-sydsverige",
            "image_url": "https://berlingske.bmcdn.dk/media/cache/resolve/image_x_large/image/116/1164280/22924841-explosion-rosengrd-malm.jpg",
            "publication_time": "Onsdag d. 12. juni 2019, kl. 12.05",
            "author": "Mikkel Danielsen",
            "related_links": [],
            "attachments": []
        }
    }
}