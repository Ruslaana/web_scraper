{
    "version": "1.0",
    "document": {
        "id": "https://www_berlingske_dk/dine-penge/nye-fleksrenter-er-klar-denne-omlaegning-af-laan-er-blevet-mere",
        "title": "Nye fleksrenter er klar: Denne omlægning af lån er blevet mere lukrativ",
        "content": "Renterne for flekslån for de kommende år er fastlagt. Og udviklingen over de seneste måneder har åbnet en lukrativ mulighed for boligejere med en bestemt lånetype. De kan eksempelvis med et afdragsfrit lån på to millioner kroner opnå en besparelse på mellem 90.000 og 140.000 kroner ved at omlægge deres lån nu. Muligheden er især attraktiv for boligejere med cirka tre år gamle fastforrentede lån til renter på 0,5 og 1,0 procent. De kan hente en fordel ved at lægge deres lån om til et flekslån – for eksempel et F5-lån. Det kaldes en skrå konvertering, og lige nu er fordelen vokset i takt med, at den effektive rente er faldet markant mere på F5- og F3-lån end på lånet med den faste rente. »Netop nu er det ekstra attraktivt at lave en skrå konvertering fra et fastforrentet lån med lav nominel rente,« pointerer den erfarne boligøkonom Mikael Mogensen fra Jyske Realkredit. Den effektive rente indregner kurserne på de obligationer, der ligger bag lånene. Og det er netop her, gevinsten opstår. Med lidt ekstra hjælp fra Skat. Men det er ikke for alle. Omlægningen er særligt lukrativ for boligejere med afdragsfrihed – og så skal de regne med, at renten ikke kommer til at stige markant. Mikael Mogensen forklarer, hvordan bytteforholdet mellem de to lånetyper grundlæggende er blevet bedre. Mens den effektive rente i juni 2024 var stort set den samme på henholdsvis de nævnte fastforrentede lån og et F5-lån, er renten nu 0,35 procentpoint lavere på F5-lånet.  »Hvis man dertil har afdragsfrihed og planlægger at omlægge lånet, når afdragsfriheden udløber, kan der være mange penge at spare ved at gøre det nu,« siger han. Lånene til de lave, faste renter har typisk syv år tilbage af afdragsfriheden – hvilket i øvrigt svarer til den gennemsnitlige levetid for realkreditlån. Den store gevinst opstår ved at indfri det eksisterende lån til de aktuelle kurser på mellem 69,5 og 78 med et fald i restgælden på mellem 419.000 og 590.000 kroner i det nævnte eksempel på to millioner kroner. I en grov beregning af, hvornår omlægningen er en fordel, kan man dermed holde stigningen i den månedlige betaling på lånet i de resterende syv år med afdragsfrihed op mod faldet i restgælden. Og det resulterer altså i en gevinst på mellem 90.000 og 145.000 kroner – skattefrit – over de syv år. Med en nogenlunde uændret rente vil det oprindelige lån til 0,5 procent i rente nemlig om syv år have en kurs på 80,50 og dermed koste 220.000 kroner mere at indfri end i dag. Gevinsten ved at omlægge visse fastforrentede lån er blevet større i det seneste halve år.Fold sammenLæs mereFoto: Linda Kastrup. Så har boligejeren ganske vist i de syv år sparet i alt 73.500 kroner på den lavere ydelse ved at beholde lånet. »Men hvis man ikke tror, at renten stiger, og ønsker at omlægge, når afdragsfriheden udløber, kan man spare 146.500 kroner efter skat ved at omlægge til F5 i dag frem for om syv år,« konkluderer Mikael Mogensen. Skat hjælper tilmed på et tal mere i regnestykket. Mens kursgevinsten ved at indfri gælden til en lavere kurs som nævnt er skattefri, er der dertil fradrag for den højere rente på det nye flekslån, så stigningen ikke slår fuldt igennem efter skat. Fordelen ved omlægningen kan sammenfattes i disse fem punkter: Er du blandt de boligejere, der kan omlægge deres lån med størst gevinst, skal du opfylde disse fire punkter: Men boligejere, der kan nikke til de fire punkter, er der mange af. Der eksisterer lån for mere end 140 milliarder kroner med de nævnte nominelle renter med udløb i 2050 eller 2053.",
        "metadata": {
            "source": "https://www.berlingske.dk/dine-penge/nye-fleksrenter-er-klar-denne-omlaegning-af-laan-er-blevet-mere",
            "image_url": "https://berlingske.bmcdn.dk/media/cache/resolve/image_x_large_vertical/image/186/1860377/24837442-mikael-mogensen-coo-samt-realkredit--og-boligeksp.jpg",
            "publication_time": "Søndag d. 24. november 2024, kl. 06.20",
            "author": "Povl Dengsøe",
            "related_links": [],
            "attachments": []
        }
    }
}