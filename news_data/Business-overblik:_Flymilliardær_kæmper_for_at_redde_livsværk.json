{
    "version": "1.0",
    "document": {
        "id": "https://www_berlingske_dk/business/business-overblik-flymilliardaer-kaemper-for-at-redde-livsvaerk",
        "title": "Business-overblik: Flymilliardær kæmper for at redde livsværk",
        "content": "Godmorgen og velkommen til fredagens Business-overblik. Vi har været tidligt oppe og har læst erhvervsnyhederne igennem for at udvælge de vigtigste til dig. Vi skal runde flymiliardæren Martin Møller Nielsen, som må se sin flåde af turbopropelfly være truet på livet. Men først skal vi høre om et dansk selskab, tiltalt for hvidvask af millioner, der er overført til en virksomhed i Berlin. Rigtig god dag – og god læselyst. Et dansk selskab, anklaget for hvidvask af millioner, har overført penge til et firma i Berlin. Det skriverFinans. Firmaet Berlin Hansa Trading GmbH begiver sig ifølge det tyske selskabsregister af med at sælge entreprenørmaskiner, motorfartøjer og byggematerialer, men direktøren er også på USAs sanktionsliste for våbensmugling og finansiering af den iranske revolutionsgardes krig i Irak. Erhvervslivet kræver, at politikernes genåbningsplan rækker længere end til 6. april, altså en langtidsplan, så erhvervslivet får en fornemmelse for, hvornår de får lov til at åbne igen. Det skriver Berlingske, som har set nogle af papirerne med genåbningsscenarierne, som politikerne netop nu forhandler om. »Det er fint nok, at der kommer genåbninger om 14 dage, men vores virksomheder er ved at eksplodere af bekymring, fordi fremtiden er som at kigge ind i en tåget dyne. Der mangler et langsigtet perspektiv,« siger Jakob Brandt, administrerende direktør i SMVdanmark, der repræsenterer små og mellemstore virksomheder. Brian Mikkelsen, der er administrerende direktør i Dansk Erhverv, er enig og savner især en plan for oplevelsesindustrien: restauranter, kulturinstitutioner og sportsbegivenheder. Det er nemlig »dem, der lider mest for tiden,« fastslår han.  Indehaveren af verdens største flåde af turbopropelfly, Nordic Aviation Capital i Billund, er truet på overlevelsen, fordi selskabets store aktionærer, de store kapitalfonde EQT og GIC fra Singapore samt LEGO-pengetanken Kirkbi, afviser at skyde flere penge ind. Det skriverBørsen. »Hvis vi ikke får en løsning, og hvis der ikke sker et mirakel, og det gør der jo nok ikke, så er næste skridt en formel rekonstruktion, og hvis den fejler fuldstændig, så er der endnu sværere ting i horisonten,« siger Martin Møller Nielsen, stifter af Nordic Aviation Capital, der efter 30 år går af som formand for selskabet. De danske topchefers optimisme er nu tilbage på samme niveau, som før coronakrisen ramte Danmark og resten af verden for et år siden, viser en rundspørge til Berlingskes Toplederpanel. Det kan du læseherpå Berlingske Business. »Men,« fremhæver Michael Lund, direktør for Damstahl, »det er ikke sådan, at vi sidder og føler, at det nu bare er fuld fart frem. Markedet er stadig præget af usikkerhed. Hver gang der kommer en politisk udmelding, som skaber usikkerhed, kan vi mærke en opbremsning i efterspørgslen.« Her er, hvad seniorinvesteringsstrateg Simon Kristiansen fra Nordea holder øje med i dag: USA – lukkekurser torsdag: Asien – indeks fredag 06.00",
        "metadata": {
            "source": "https://www.berlingske.dk/business/business-overblik-flymilliardaer-kaemper-for-at-redde-livsvaerk",
            "image_url": "https://berlingske.bmcdn.dk/media/cache/resolve/image_x_large/image/140/1401732/23695006-til-bm-f-berlingske-business---martin-mller.jpg",
            "publication_time": "Fredag d. 19. marts 2021, kl. 06.55",
            "author": "Laura Nørkjær Seligmann",
            "related_links": [],
            "attachments": []
        }
    }
}