{
    "version": "1.0",
    "document": {
        "id": "https://www_berlingske_dk/sport/kvindefornaermende-udraab-koster-landsholdsspillere-boede",
        "title": "Kvindefornærmende udråb koster landsholdsspillere bøde",
        "content": "Prag. De kommer til at koste to tjekkiske fodboldlandsholdsspillere en bøde, at de har bedt en kvindelig linjevogter om at blive hjemme i køkkenet. Sparta Prag-spillerne Tomas Koubek og Lukas Vacha skal hver betale 40.000 koruna, svarende til 11.000 danske kroner, i straf for fornærmende udtalelser efter Spartas 3-3-kamp mod Zbrojovka Brno i søndags. Koubek og Vacha var mildt sagt utilfredse med, at linjevogteren Lucie Ratajova ikke vinkede for offside, da Brno scorede til slutresultatet 3-3. Efterfølgende fastslog Koubek, at \"kvinder skal blive ved komfuret og ikke dømme herrekampe\". Holdkammeraten Vacha fulgte trop på sin Twitter-konto med et billede af linjevogteren tilføjet ordene: \"Til køkkenet\". Ud over bøden skal de to spillere arrangere en træning for klubbens ungdomsspillere, ligesom Sparta Prag allerede tirsdag bekendtgjorde, at de to spillere kommer til at træne nogle dage med klubbens kvindehold. Lucie Ratajova, der lagde ryg til fornærmelserne, er i øvrigt blevet suspenderet i fire spillerunder som følge af sin fejlvurdering på sidelinjen. /ritzau/AFP",
        "metadata": {
            "source": "https://www.berlingske.dk/sport/kvindefornaermende-udraab-koster-landsholdsspillere-boede",
            "image_url": "https://berlingske.bmcdn.dk/media/cache/resolve/image_x_large/image/14/147268/15007420-tomas-koubek---201610061943562.jpeg",
            "publication_time": "Torsdag d. 06. oktober 2016, kl. 19.48",
            "author": null,
            "related_links": [],
            "attachments": []
        }
    }
}