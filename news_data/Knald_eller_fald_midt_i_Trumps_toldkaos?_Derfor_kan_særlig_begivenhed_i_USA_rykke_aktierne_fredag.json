{
    "version": "1.0",
    "document": {
        "id": "https://www_berlingske_dk/dine-penge/knald-eller-fald-midt-i-trumps-toldkaos-derfor-kan-saerlig-begivenhed-i",
        "title": "Knald eller fald midt i Trumps toldkaos? Derfor kan særlig begivenhed i USA rykke aktierne fredag",
        "content": "Det er her, investorerne søger at få de første små glimt af, hvad fremtiden byder. Bankregnskaberne. Og lige nu vil bare den mindste klarhed være ekstra kærkommen. Donald Trumps toldkrig har sendt en tyk tåge over fremtiden, og aktiemarkederne styrer hovedløst i både den ene retning og siden den anden retning. Men fredag kan tre fyrtårne måske vise vej i usikkerheden. Et trekløver af amerikanske storbanker fremlægger nemlig deres regnskaber for første kvartal. Det gælder JP Morgan, Wells Fargo og Morgan Stanley, som skyder den amerikanske regnskabssæson i gang. Et hav af investorer har allerede fortalt, at de kommer til at gennemgå regnskaberne med en meget finere tættekam end normalt. For som Stephen Biggar, direktør for finansielle institutioner hos Argus Research, forklaredeMarketWatch: »Banker er en afspejling af økonomien – hvis økonomien forværres, vil deres resultater følge med.« På danske breddegrader kommer Nina Movin, administrerende direktør i investeringsselskabet Otto Mønsteds Fond, til at følge regnskaberne nøje. Det samme gør Jan Høgskilde, selvstændig bankekspert og tidligere mangeårig analytiker i Nykredit. Her er, hvad de kommer til at holde øje med. Og hvorfor tre bankregnskaber på den anden side af kloden kan være vigtige strømpile – selv for danske investorer. Man skal tro om igen, hvis man regner med, at det blot er bankernes tørre tal, der kommer til at blive nærstuderet langt tættere end normalt. Faktisk er mange af de tilbageskuende tal en anelse forældede, fordi de går til og med marts, mens verden har slåetrigtigmange kolbøtter i april. »Hvad bankerne siger om fremtiden, vil have fokus – her er der næppe mange, der vil sige meget, idet det er et usikkert billede netop nu,« påpeger Nina Movin. Nina Movin finder det altid spændende, hvad bankerne siger om forbrugerne og virksomhederne.Fold sammenLæs mereFoto: Dan Møller. Jan Høgskilde kommer også til at holde ekstra godt øje med, hvad bankerne forventer af fremtiden, og selv bankernes valg af ord vil have hans opmærksomhed. Han vil især hæfte sig ved, hvor mange penge bankerne forventer at skulle låne ud den kommende tid. »Bankerne plejer at være ret hurtige til at indstille sig på, at de skal være mere forsigtige med deres udlån. Og det kan også være, at vi ser det denne gang,« siger han. Væksten i bankernes udlån er nemlig en god indikator på den generelle udvikling i økonomien – både hos virksomhederne og i husholdningerne. Et par andre regnskabstal vil eksperterne også holde et vågent øje med. Bankerne kan sætte en pose penge af til kunder, som de ikke regner med kan betale deres lån tilbage. Det er nedskrivninger. Flere internationale analytikere har allerede råbt vagt i gevær. De forventer, at bankerne kommer til at sætte milliarder af til tab på udlån som en direkte konsekvens af den stigende risiko for en amerikansk recession, som Trumps handelskrig har medført. Jan Høgskilde fortæller, at det kan være interessant at kigge på bankernes gruppevise nedskrivninger. Det er nedskrivninger på hele grupper af kunder og ikke enkeltkunder. »De gruppevise nedskrivninger giver et indblik i, hvor bankerne forventer der kan opstå problemer. Det kunne eksempelvis være de mindre og eksportdrevne amerikanske virksomheder,« siger Jan Høgskilde og tilføjer: »Det er ikke nødvendigvis ensbetydende med, at der for nuværende er problemer med dem, men det er en vurdering af, hvorvidt der kan opstå problemer. Lige nu er det en politisk krise og ikke en økonomisk. Men det kan det blive.« Går det skidt i USA, går det som regel også skidt for danske aktier, idet vi er en lille, åben økonomi.Fold sammenLæs mereFoto: Maria Thykjær Jespersen. Desuden fremhæver han, at det kan være værd at holde øje med, om der bliver foretaget nedskrivninger på amerikanernes kreditkortgæld. Amerikanerne har mere end 7.000 milliarder kroner i kreditkortgæld, og hvis bankerne foretager større nedskrivninger herpå, kan det være et tegn på, at bankerne ikke længere tror på husholdningernes betalingsevne. Det er et skridt i retning af en frygtet recession. Omverdenen har allerede fået en lille forsmag på bankernes recessionsfrygt forud for regnskaberne. Hos JP Morgan så man for bare kort tid siden 40 procent risiko for en amerikansk recession. Det var dog før, Trump præsenterede sine toldplaner mod resten af verden. Topchef i JP Morgan Jamie Dimon har siden skærpet tonen og vurderet, at en recession nu er »et sandsynligt udfald« for den amerikanske økonomi. Analyseafdelingen hos Goldman Sachs vurderede så sent som i onsdags en risiko på 65 procent for en amerikansk recession. 73 minutter senere blev det dog nedjusteret til 45 procent, efter at Trump ombestemte sig og valgte at reducere tolden på 75 lande til ti procent de kommende 90 dage – med undtagelse af Kina. Men frygten for recession er der stadigvæk. Og den kan risikere at stikke en kæp i hjulet på markedet for virksomhedshandler (M&A), som Nina Movin især vil holde øje med i bankernes regnskaber fredag. Bankerne var blandt de bedste sektorer i S&P 500-indekset sidste år og steg over en bred kam med 38 procent. Det var blandt andet forventninger til, at Donald Trumps agenda om deregulering kunne sætte turbo på M&A-markedet, som drev den udvikling. Siden 18. februar, hvor bankaktierne toppede, er de faldet med knap 20 procent som følge af bekymringen for den økonomiske udvikling. Det viser meget godt den ekstreme usikkerhed, der lige nu klæber til Donald Trumps forskellige udmeldinger. Trump har vist sig at være utilregnelig. Og hurtig på aftrækkeren. Spørgsmålet er derfor, hvor klokkeklare udmeldinger bankerne tør komme med.",
        "metadata": {
            "source": "https://www.berlingske.dk/dine-penge/knald-eller-fald-midt-i-trumps-toldkaos-derfor-kan-saerlig-begivenhed-i",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910732/24930036-new-york-city-mayor-eric-adams-and-jamie-dimon-ch.jpg",
            "publication_time": "Fredag d. 11. april 2025, kl. 06.09",
            "author": "Signe Terp",
            "related_links": [],
            "attachments": []
        }
    }
}