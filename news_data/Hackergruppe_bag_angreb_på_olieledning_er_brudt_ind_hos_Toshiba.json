{
    "version": "1.0",
    "document": {
        "id": "https://www_berlingske_dk/virksomheder/hackergruppe-bag-angreb-paa-olieledning-er-brudt-ind-hos-toshiba",
        "title": "Hackergruppe bag angreb på olieledning er brudt ind hos Toshiba",
        "content": "Den japanske elektronikgigant Toshibas afdeling i Europa er blevet ramt af et angreb fra tilsyneladende samme hackergruppe,som har stoppet for olieforsyninger i USA. Samtidig er det irske sundhedsvæsen fredag lagt ned af et angreb af samme type, hvor hackerne låser vigtige data og kræver løsepenge for at udlevere kodeordet. Toshiba bekræftede fredag morgen, at selskabet er blevet hacket. Ifølge den nationale japanske radio- og tv-station, NHK, er det hackergruppen DarkSide, som står bag. DarkSide har ifølge NHK selv lagt en udtalelse på sit website, hvor gruppen påtager sig ansvaret. Den russiske hackergruppe påstår, at den har stjålet 740 gigabyte fortrolige data, heriblandt oplysninger om ledelsen, nye forretningsområder samt personlige data. Toshiba Tec France Imaging System bekræfter selv fredag ifølge nyhedsbureauet Reuters, at DarkSide slog til natten til 4. maj. Ifølge selskabet er det kun et begrænset antal arbejdsdata, som er gået tabt ved angrebet, ligesom Toshiba ikke har opdaget, at der skulle være lagt stjålne data ud på nettet. Den ramte afdeling af Toshiba sælger salgssystemer til detailhandlen og teknologi til selvbetjening. Det vides ikke, om Toshiba i Frankrig har betalt løsesum til hackerne for igen at få adgang til sine data. Det amerikanske forbundspoliti, FBI, har bekræftet, at det var DarkSide, som stod bag angrebet på det amerikanske olieselskab Colonial Pipeline. Selskabet blev tvunget til at lukke for sine forsyninger af olie og andre brændstoffer, efter at hackerne var brudt ind og havde krypteret vigtige og følsomme data – altsålåst dem med en kode for derefter at kræve løsepenge for at udlevere kodeordet. Denne type angreb kaldes for »ransomware« og er i stigning. Ransomware er designet til at blokere adgangen til de ramte computere og it-systemer, indtil man betaler, ofte med den svært sporbare digitale bitcoinvaluta. Det var denne type af angreb, somi november 2020 lagde det danske nyhedsbureau Ritzau ned i omkring en uge, og som tilbage i 2017 kostede den danske rederigigant Mærsk omkring 1,9 milliarder kroner efter store og langvarige problemer oven på et angreb med udspring i Ukraine. Der er dog ingen garanti for, at man faktisk får udleveret koden – eller at koden er den rigtige –, hvis man betaler. Derfor anbefales det at ignorere betalingskravene og i stedet genfinde sine data fra en nylig sikkerhedskopi. I stadig flere tilfælde vælger hackerne dog at offentliggøre de stjålne data, som ofte er følsomme oplysninger, der kan misbruges til at oprette falske konti eller falske identiteter. Colonial Pipelines har ifølge det amerikanske medie CNBCbetalt 30 millioner kroner til hackerne for at genvinde kontrollen over sine systemer. Det irske sundhedsvæsen måtte fredag morgen midlertidigt lukke sit it-system ned efter »et betydeligt ransomwareangreb«, skriver britiske BBC. Systemet blev lukket for at forhindre yderligere spredning af den virus, som hackerne havde fået indenfor, og som var begyndt at kryptere data. Ifølge irsk radio/tv RTE får angrebet ikke indflydelse på de igangværende coronavaccinationer.",
        "metadata": {
            "source": "https://www.berlingske.dk/virksomheder/hackergruppe-bag-angreb-paa-olieledning-er-brudt-ind-hos-toshiba",
            "image_url": "https://berlingske.bmcdn.dk/media/cache/resolve/image_x_large/image/142/1421818/23745510-pix-toshiba.jpg",
            "publication_time": "Fredag d. 14. maj 2021, kl. 10.40",
            "author": "Thomas Breinstrup",
            "related_links": [],
            "attachments": []
        }
    }
}