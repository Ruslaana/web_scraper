{
    "version": "1.0",
    "document": {
        "id": "https://www_berlingske_dk/kommentatorer/arbejdsfri-indtaegter-oeger-uligheden",
        "title": "Arbejdsfri indtægter øger uligheden",
        "content": "Denne teses forklaringskraft har det været svært at vurdere, for indtil midten af 1980erne oplevede Danmark bare faldende ulighed. Nu er uligheden imidlertid steget, især i perioden op til finanskrisen, så nu er der måske grundlag for en vurdering. Skyldes uligheden at det nu bedre kan betale sig at arbejde, og har det fået arbejdsiveren til at stige i den danske befolkning? Hvad angår det sidste, så kan det være svært at vurdere, hvilken effekt uligheden har haft på arbejdsudbuddet, her har den ekstreme konjunktursituation og den demografiske udvikling haft så stor indflydelse, at det er helt umuligt isolere den betydning, øget ulighed kunne have haft. Imidlertid er det tvivlsomt om uligheden kan have haft en positiv effekt på folks ønske om at arbejde og bidrage til væksten. Den øgede ulighed skyldes netop ikke, at det er blevet mere profitabelt at arbejde. Den øgede ulighed skyldes, at den rigeste del af befolkningen er blevet rigere i kraft af de lavere ejendomskatter og øgede indtægter fra kapitalindkomst. Den sandsynlige årsagssammenhæng mellem ulighed og den økonomiske aktivitet er formentlig således: Ejendomsbeskatningen er faldet støt som en konsekvens af det såkaldte skattestop, der vedtoges ved regeringsskiftet 2001. Gevinsten herved blev sat i værdipapirer, hvad der gav endnu større afkast. Det var en medvirkende årsag til overophedningen i dansk økonomi, der har ført til en økonomisk krise langt værre end de to oliekriser i 1970erne, tilsammen. Selvom en del af disse gevinster er sat over styr, høster de formuende stadig arbejdsfri indtægter af disse indkomstkilder i et sådant omfang, at uligheden i dag stadig er betragtelig højere, end for 20 år siden, eller bare for ti år siden. Det vil altså sige, at ulighed i praksis, i modsætning til i ideologien, er det modsatte af incitament til at arbejde mere og bidrage til væksten. Vi har brug for det modsatte af ulighed. Arbejdsfri indkomster skal beskattes, så det kan betale sig arbejde. Riget fattes penge, og hvis de ikke skal hentes fra det arbejdende folk, må det være fra dem der tjener uden at gøre noget for det.",
        "metadata": {
            "source": "https://www.berlingske.dk/kommentatorer/arbejdsfri-indtaegter-oeger-uligheden",
            "image_url": "https://berlingske.bmcdn.dk/media/cache/resolve/image_x_large/image/68/688562/4777046-balder-asmussun.jpg",
            "publication_time": "Søndag d. 08. januar 2012, kl. 22.30",
            "author": null,
            "related_links": [],
            "attachments": []
        }
    }
}