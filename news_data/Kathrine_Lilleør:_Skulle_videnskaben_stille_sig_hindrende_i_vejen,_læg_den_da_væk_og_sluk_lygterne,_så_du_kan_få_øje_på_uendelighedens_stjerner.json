{
    "version": "1.0",
    "document": {
        "id": "https://www_berlingske_dk/kommentatorer/kathrine-lilleoer-skulle-videnskaben-stille-sig-hindrende-i-vejen",
        "title": "Kathrine Lilleør: Skulle videnskaben stille sig hindrende i vejen, læg den da væk og sluk lygterne, så du kan få øje på uendelighedens stjerner",
        "content": "Da jeg var yngre, kaldte jeg, for at få menigheden til at høre efter, de tre vise mænd for »de tre idioter«. Respektløst. Men ikke mere respektløst end Dostojevskij, som i et af sine hovedværker, »Idioten«, skildrer en Kristus-lignende hovedperson. Himlens visdom bliver ganske ofte i denne verden betragtet som, nå ja, idiotisk. Denne juleaftensdag skal vi i kirkerne høre Lukas' juleevangelium med hyrder og juleengel. Evangelisten Matthæus’ juleevangelium, som Søren Kierkegaard havde sit enten-eller fra, fokuserer i stedet på de tre vise mænd. Hvorfor? Vi begynder med de vise mænds naivitet. Når kong Herodes ikke har fået et drengebarn, og beder dem gå ud og finde den nyfødte verdenskonge, som stjernen varsler er født, tænker de ikke, at Herodes har ubehagelige hensigter. De går velfornøjede afsted efter deres stjernes anvisning. Derpå havde de tænkt sig at gå tilbage til Herodes, hvis ikke en drøm havde advaret dem om at gå udenom. Så det gjorde de. Gik udenom Jerusalem og tog hjem til sig selv igen. »Det gælder om at bevare udsynet til stjernerne – viden eller ej,« skriver Kathrine Lilleør.Fold sammenLæs mereFoto: Mathias Svold. Man ånder lettet op, som man gør det, når en toårig er på vej ned ad en stejl trappe, men i sidste øjeblik sætter sig på det øverste trin. De tiltror, disse tre vismænd, ikke en hersker ondsindede eller ubehagelige hensigter, og de anvender en stjerne som vejviser. De orienterer sig efter himlen. Evigheden. Eller »uendeligheden«, som Søren Kierkegaard ville have sagt. Kierkegaard skriver et sted: »Når den rige mand kører med lygter på sin vogn i den mørke nat, ser han bedre et lille stykke end den fattige, der kører i mørke. Men den rige mand ser så heller ikke stjernerne. Deri forhindrer hans lygter ham netop. Således med al verdslig forstandighed. Den ser godt nærved. Men berøver den uendelige udsigt.« »Denne verdens forstandighed«, den logiske, erfaringsbaserede, undertiden videnskabeligt verificerbare forstandighed ser godt nærved, men den spærrer for udsigten til uendeligheden. Det er et grundtema i Kierkegaards forfatterskab. I forordet til det lille fortættede værk »Sygdommen til Døden« skriver han, at »kristeligt« bør alt, altså alt, tjene til opbyggelse. Den art videnskabelighed, som ikke til sidst er opbyggelig, er netop derved ukristelig. Hvordan opbyggelig? Er der noget videnskaben ikke må? Suspenderer Kierkegaard Oplysningstiden? Nej. »I dag er det en almen fordom, at videnskab og tro er uforenelige størrelser – altid,« skriver Kathrine Lilleør, fotograferet i Sankt Pauls Kirke, hvor hun er sognepræst.Fold sammenLæs mereFoto: Mathias Svold. Men, han retter som en reaktion på Oplysningstidens videnskabsbegejstring, en eksistentiel kritik af videnskaben. Sit liv kan man ikke bygge på den. Dit hjertes frygt og kærlighedslængsel kræver andet og mere end videnskabelige data. Hvad indebærer det helt konkret? Det kan man se i hans prædikener, som han kaldte »opbyggelige taler«, hvor han udøver det, han havde fået øje på, at Kristus i sin forkyndelse ofte gør: River ned og derpå bygger op. River den selvforståelse, læseren selv har formet, ned for derpå at opbygge læserens selvforståelse op med himlen som perspektiv. Jeg minder om, at Niels Bohr kun blev mere troende, jo ældre han blev. Videnskab og tro udelukker ikke hinanden. I dag er det en almen fordom, at videnskab og tro er uforenelige størrelser – altid. Det er de selvfølgelig fagligt set. I almindelig forskningspraksis, hvor alt skal kunne spørges til, og troen på Gud ikke må stå i vejen for det, man undersøger. Men eksistentielt kan tro og videnskab i dit og mit hoved glimrende supplere hinanden. Forudsat, og det er det springende juleaftensdagpunkt, at videnskaben i din og min selvforståelse underordnes troen. På bunden af vores hjerter skal ikke de videnskabelige fakta ligge men Fadervor. Den Danske Salmebog, Skt. Nikolai Kirke, Holbæk den 30. juni 2021. »Salmernes ord slukker logikken, erfaringen og alt det, der ikke kan lade sig gøre. For kun sådan kan vi fra hjertemørket få øje på Guds uendelige visdom, der som stjerneord fra uendeligheden, lyser hjertet op,« skriver Kathrine Lilleør.Fold sammenLæs mereFoto: Signe Goldmann/Ritzau Scanpix. Hvorfor? For den viden, som spærrer for udsynet til stjernerne og uendeligheden, er dybest set ligegyldig, uanset, hvor ophøjet, den form for viden og videnskabelighed ellers måtte føle sig. Det gælder om at bevare udsynet til stjernerne – viden eller ej. Og skulle videnskaben stille sig hindrende i vejen, læg den da væk og sluk lygterne, så du kan få øje på uendelighedens stjerner. Det er, hvad de tre vise mænd gør. De følger stjernen, som førte dem til Kristus, og siden kastede sine stråler ned i alt, hvad han sagde. Hvor Lukas har julekrybbe og juleengel har Matthæus de tre vise mænd. Det første, vi i Matthæusevangeliet får at vide om den, der følger Guds visdom, er dette, at man fremstår naiv, troskyldig og forsvarsløs. Netop! Som vi jo er, når vi overgiver os til julens salmer. Salmernes ord slukker logikken, erfaringen og alt det, der ikke kan lade sig gøre. For kun sådan kan vi fra hjertemørket få øje på Guds uendelige visdom, der som stjerneord fra uendeligheden, lyser hjertet op. Glædelig jul. Kathrine Lilleør er sognepræst og ph.d. ",
        "metadata": {
            "source": "https://www.berlingske.dk/kommentatorer/kathrine-lilleoer-skulle-videnskaben-stille-sig-hindrende-i-vejen",
            "image_url": "https://berlingske.bmcdn.dk/media/cache/resolve/image_x_large_vertical/image/187/1870577/24855691-kathrine-liller-fotograferet-i-sankt-pauls-kirke.jpg",
            "publication_time": "Tirsdag d. 24. december 2024, kl. 12.29",
            "author": "Kathrine Lilleør",
            "related_links": [],
            "attachments": []
        }
    }
}