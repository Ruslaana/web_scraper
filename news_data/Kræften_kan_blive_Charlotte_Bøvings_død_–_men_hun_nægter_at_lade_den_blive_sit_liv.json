{
    "version": "1.0",
    "document": {
        "id": "https://www_berlingske_dk/kultur/kraeften-kan-blive-charlotte-boevings-doed-men-hun-naegter-at-lade-den",
        "title": "Kræften kan blive Charlotte Bøvings død – men hun nægter at lade den blive sit liv",
        "content": "To sider af Charlotte Bøving er vigtige at forstå. Den ene er, at hun er ultrakompetent. Den anden er, at hun vil vinde. Være bedst. Præstere, præstere, præstere. I sport, i karriere, i kærligheden, i livet, og nu vil hun også være bedst til at dø. Men at være bedst til at dø handler ikke om at leve vatindpakket og selvmedlidende, mens hendes kære skiftevis håndfodrer hende med svalende ord og saftevand med sugerør. For indtil døden rent faktisk tager hende, har hun tænkt sig at L-E-V-E. I 2016 blev TV-lægen Charlotte Bøving sendt til tælling, da hun fik at vide, at hun havde kræft i sin tyndtarm, og at kræften havde spredt sig til lymfeknuder i bughulen. Siden er hun blevet behandlet og opereret. Og de sidste tre år er hendes liv vekslet mellem perioder med opmuntrende testresultater og perioder, hvor tankerne for enhver pris skal holdes fri for sorte pletter, når helt konkrete ditto er dukket op på scanningsbilleder. For to måneder siden var det sidstnævnte, der tog over, da en scanning viste pletter på hendes ene lunge. »Mit liv er ikke blevet dårligere siden den dag, hvor jeg fik at vide, at der er pletter på min lunge. Mit liv er det samme. Det var det også en time efter, at jeg fik beskeden. Jeg har bare fået en viden, jeg skal forholde mig til,« siger 52-årige Charlotte Bøving. Ordene bliver leveret på den rutinerede foredragsholder og TV-værts vardensiske modersmål. Hænderne kommer også fra Varde, men taler med skjult dialekt. Charlotte Bøving er urokkelig, når hun fortæller om at stirre metastaser og syg celledannelse i øjnene. Det er den rationelle, naturvidenskabeligt funderede Charlotte, der taler. Patos må vige for logos. Charlotte Bøvings to hunde, Tinke og Coco, er noget af det, der giver hende glæde i tilværelsen.Fold sammenLæs mereFoto: Celina Dahl. »For rigtig mange vælter det deres verden, når de får sådan en kræftdiagnose.Men vi kan altså døaf noget helt andet i mellemtiden. Jeg vil leve og ikke bare overleve. Det vil jeg også gerne inspirere andre til,« siger Charlotte Bøving, der inden for en måneds tid skal til en opfølgende scanning for forhåbentlig at kunne fastslå, om pletterne på lungen er en spredning fra hendes nu fjernede tumorer i tarmen, en helt ny slags tumor eller en infektionsrest. »Jeg går ikke og føler mig syg i hverdagen. Lungevæv har vi masser af, så jeg mærker ikke noget til det her,« siger hun. Charlotte Bøving har endnu ikke haft følelsen af, at hendes sygdom er mundet ud i, at hun er blevet fysisk svag. Derfor ligger den egentlige udfordring ikke i kroppen. Den ligger i med viljens kraft at hindre canceren i at sprede sig til tankerne. Det er hun foreløbig lykkedes med. Diagnosen har dog alligevel på andre måder haft indflydelse på Charlotte Bøvings liv. »Jeg har nu engang mest livskvalitet, når jeg fylder min hverdag med dyr og mennesker, jeg holder af,« siger hun og tilføjer: »Før lod jeg folk rive arme og ben af mig i tide og utide. Nu er jeg ret konsekvent, så hvis jeg ikke bliverloadeteller fyldt, så skruer jeg ned for de kontakter.« Fysisk føler hun sig ikke syg. Hun træner, som hun altid har gjort, og er »stærk som en okse«.Fold sammenLæs mereFoto: Celina Dahl. Hun kaster et kærligt blik på sin ene hund, Coco, der med største selvfølgelighed har valgt sofaen til sin post-gåtur-lur. Også selv om sofaen står hos Charlotte Bøvings nye kæreste og i øvrigt indeholder både ejer og journalist. Lige der i sofaen udstråler både hund og ejer stålsat ro. Men pludselig bliver Charlotte Bøving alligevel perpleks. Det er, da Christina Jørgensen, Charlotte Bøvings nye kæreste, rejser sig, kysser hende og siger »jeg elsker dig«. For mens Charlotte Bøving med harniskklædt psyke råber »kom an, dit bæst. Lad mig se, hvad du har til mig« til canceren, så fylder blødere følelser i høj grad også sin del. »Mødet med Christina har været et symptom på, at jeg skal leve i stedet for bare at overleve. Jeg levede i et ægteskab, hvor kærligheden var begyndt at være rigtig nedadgående. Og når man har en diagnose, begynder man at tænke mere over, at ens liv skal være fyldt op af godt,« siger Charlotte Bøving. TV-vært og doula (professionel fødselshjælper,red.) Christina Jørgensen og Charlotte Bøving var bekendte, der har mødt hinanden mange gange gennem årene. Men 7. september i år mødtes de igen ved frisøren Dennis Knudsens søns barnedåb. »Efter barnedåben gik der faktisk kun få dage, og så tog jeg den her tunge opringning til Pernille (Charlotte Bøvings daværende hustru,red.) og sagde: »Du er ikke glad, og jeg er ikke glad. Vi skal videre.« Og hun sagde: »Jeg er faktisk rørende enig.« Vi slap hinanden i stor kærlighed og omsorg for hinanden,« fortæller Charlotte Bøving om den igangværende skilsmisse med sin partner gennem fem år, Pernille Lok Bøving. FAKTACharlotte Bøving52 år.Læge, TV-læge, forfatter og foredragsholder.1995: Cand.med.2000: Speciallæge i Almen Medicin.1988: Nordisk Mester på 1/2 ironman.1991 og 1992: Dansk Mester på ironman.1986-2003: 1. Div/Liga Håndbold for henholdsvis Stjernen Odense, Svendborg Håndboldklub, DHG Odense og Team Esbjerg.TV-lægeFra 2003 TV-læge i diverse programmer, der blandt andet tæller:Læge i »Go’ Morgen Danmark« på TV 2.»Lægen flytter ind« på DR2 (fem sæsoner foreløbigt).»Bidt, brændt, stukket« med Sebastian Klein (DR Ultra).»Familien som skærmjunkier« på DR2.»Din psykopat« på DR1.»Hvad skal jeg dø af« på DR2.»Syg af bekymring« på DR2 (optagelserne pågår lige nu).Forfatter»Jeg lever med en udløbsdato«, 2018.»Lev – Styr vreden«, 2019.27. december udkommer »Lev – Forstå overvægten«.Har holdt 85 foredrag rundt i hele landet i 2019.FOLD UD 52 år. Læge, TV-læge, forfatter og foredragsholder. 1995: Cand.med. 2000: Speciallæge i Almen Medicin. 1988: Nordisk Mester på 1/2 ironman. 1991 og 1992: Dansk Mester på ironman. 1986-2003: 1. Div/Liga Håndbold for henholdsvis Stjernen Odense, Svendborg Håndboldklub, DHG Odense og Team Esbjerg. TV-læge Fra 2003 TV-læge i diverse programmer, der blandt andet tæller: Læge i »Go’ Morgen Danmark« på TV 2. »Lægen flytter ind« på DR2 (fem sæsoner foreløbigt). »Bidt, brændt, stukket« med Sebastian Klein (DR Ultra). »Familien som skærmjunkier« på DR2. »Din psykopat« på DR1. »Hvad skal jeg dø af« på DR2. »Syg af bekymring« på DR2 (optagelserne pågår lige nu). Forfatter »Jeg lever med en udløbsdato«, 2018. »Lev – Styr vreden«, 2019. 27. december udkommer »Lev – Forstå overvægten«. Har holdt 85 foredrag rundt i hele landet i 2019. Efterfølgende gik der tre en halv uge med mange samtaler, før Charlotte Bøving første gang blev inviteret hjem til Christina Jørgensen. De er efterfølgende gået videre til at kalde hinanden for »kærester«. »Christina har også måttet tage et stort skridt. Hun har valgt at blive partner med en, der har en alvorlig kræftdiagnose. Hun har sagt ja til kærligheden og mig, selv om det hænger dér som en skygge,« siger hun og tilføjer: »Vi snakker om min diagnose som et livsvilkår. Det er det jo også. Alle kan have en diagnose uden at vide det. Man kan have en aneurisme i hjernen, der brister om en time. Eller om to timer kan jeg vælte på en løbetur og slå hovedet ned i en sten. Vi skal huske på, at vi kun er her til låns.« Charlotte Bøving har tidligere lavet TV-programmer og fortalt om at vokse op med en voldelig og psykopatisk far, og hun har som voksen kunnet se, hvordan tumulten i hendes hjem fik hende til at fokusere på sin præstation. »I min opvækst blev jeg som lille pige trynet af en psykopatisk far, der trumlede alt og alle. Mit overlevelsesinstinkt var at dyrke sport og blive bedre og bedre til det og at læse mere end de andre, fordi jeg vidste, at det ville gøre min mor glad,« siger Charlotte Bøving og tilføjer: »Kontrol var min overlevelsesmekanisme. Jeg gjorde tingene, så jeg vidste, at de var gjort til UG.« I et præstationsmættet liv er der dog én ting, som Charlotte Bøving fortryder. Det er, at hun aldrig har fået børn.Fold sammenLæs mereFoto: Celina Dahl. Charlotte Bøving fortæller om sin nu afdøde far, at han var »grundvred«. I mange år har hun fokuseret på, at hun ikke ville være som ham. Men hun har alligevel kunnet se, hvordan vreden i mange år ulmede i hende. »Vreden har været en drivkraft i alt, hvad jeg har lavet. Det har været en drivkraft til at nå mine mål sportsligt, i forhold til studiet, i forhold til de jobs, jeg gerne ville have. Jeg har hele tiden skullet præstere og overgå og vise, at jeg kan. Når min far har sagt til mig, at der var et eller andet, jeg ikke havde psyke til, så har jeg tænkt »jeg skal fandeme give dig psyke«,« fortæller Charlotte Bøving. Hun har siden hen fået psykologhjælp og arbejdet intenst for at blive sin vrede kvit. »Vreden er kommet i snor. Den er tæmmet. Den kan selvfølgelig godt aktiveres. Men jeg er faktisk blevet rimelig svær at få et skænderi med.« En alvorlig kræftdiagnose og ventetiden i limbo frem mod næste scanning, som potentielt kan ende i en uønsket melding, får ikke Charlotte Bøvings verden til at rotere på en ny måde. Hun har, siden hun var lille barn, haft sporten som omdrejningspunkt i tilværelsen. Hun begyndte til dans som treårig, og fra hun var seks år, dansede hun sig ind blandt de seks bedste i Danmark. Som 13-årig blev hun træt af »maskeraden«, som det for hende var at bære makeup og gå i tylskørter – Charlotte Bøving vidste allerede tidligt, at hun ikke kunne lide at iscenesætte sig selv som en pige, der var interesseret i drenge og mænds opmærksomhed. Så hun skiftede sit fokus til håndbold. Her spillede hun i 17 år i den bedste danske håndboldrække: 1. division, der siden blev kaldt Ligaen. Men da en ankelskade tvang hende til at snuse til andre former for sport og træning, viste det sig, at hun også havde triatletiske evner. »I de tre måneder, jeg var skadet, cyklede jeg to-tre timer hver dag. Da jeg smed gipsen, var jeg blevet ekstremt stærk på en cykel. På en tilfældig tur til Club La Santa Sport (feriested på den spanske ø Lanzarote, der fokuserer på sport,red.) stillede jeg op til en minitriatlonkonkurrence, og der slog jeg nogle af Danmarks bedste triatleter. Så kom landstræneren og spurgte, om jeg ikke skulle til at dyrke triatlon,« fortæller Charlotte Bøving, som samme sæson – 21 år gammel – blev nordisk mester på halvironman-distancen og i årene efter dansk mester på ironman-distancen. Hunden Coco får et kys. Den bringer glæde i Charlotte Bøvings liv. Det samme gør de mange lange gåture sammen.Fold sammenLæs mereFoto: Celina Dahl. Som 52-årig bærer Charlotte Bøvings krop stadig topatletens mærke med defineret muskulatur og tydelige blodårer. »Jeg træner stadig stort set dagligt. Jeg løber, cykler, svømmer og går lange ture. Jeg gør egentlig alt, jeg kan komme i nærheden af. Jeg kan mærke, at min fysik ikke er, som den var for fem år siden. Men jeg er også blevet fem år ældre, og jeg er kommet i overgangsalderen. Med det sagt så er jeg i overordentlig god form for en 52-årig,« siger Charlotte Bøving og tilføjer: »Sygdommen er med mig, men den fylder ikke i min hverdag. Kun når scanningstidspunkterne nærmer sig.« Og det gør de. Scanninger, vurderinger, medicin og hospitaler ligger ude i fremtiden og venter. Ligesom de har gjort de sidste tre år, siden diagnosen blev stillet. Men i virkeligheden har Charlotte ​Bøving haft et meget længere sygdomsforløb, der op til, at diagnosen blev stillet, har været præget affejlbehandling. »Jeg har haft masser af symptomer. Jeg havde to tilfælde af tarmslyng, hvor jeg var indlagt i 2010 og i 2014. Men jeg har også haft optræk til tarmslyng rigtig mange gange. Derudover har jeg haft ekstrem hjertebanken, og i 19 år har jeg lidt af voldsom nattesved. Jeg har svedt så meget, at der dannede sig en hel sø i hulrummet mellem mine bryster, når jeg lå ned,« siger Charlotte Bøving. Hun fik i 2018 i forbindelse med endnu en operation at vide, at hendes tumorer i tarmen var synlige på scanningerne fra hendes indlæggelser i 2010 og i 2014. Men tumorerne blev overset, og det gav kræften tid til at sprede sig til andre dele af kroppen. Rent faktisk har hun en formodning om, at det også var kræften, der var på spil, da hun som 18-19-årig blev opereret for det, lægerne troede, var blindtarmsbetændelse. Da blindtarmen blev taget ud fejlede den intet. Til gengæld sidder blindtarmen tæt på de tumorer, der i 2016 blev opereret ud af Charlotte Bøvings tyndtarm.  En ting er, at forløbet omkring at få en diagnose var problematisk. En anden er den oplevelse, hun havde i forbindelse med operationen på Sydvestjysk Sygehus i 2016. »Efter jeg var blevet opereret, ringede og ringede jeg i klokkestrengen. Jeg var meget smertepåvirket. I 12 timer bad jeg om en læge, men der kom ikke nogen læge. De sagde, at de først ville komme, når jeg kastede eksplosivt op. Men jeg sagde, at der var noget galt. Jeg havde ekstremt ondt i hovedet, svært ved at få luft og væske overalt i kroppen.« Efter fire dage, hvorhun hverken kunne spise eller drikke – hun havde kun et saltvandsdrop tilkoblet – bad Charlotte Bøving om at få et blodtryksapparat og en vægt ind på stuen. Hendes blodtryk var tårnhøjt, og hun vejede 6,5 kilo mere, end da hun blev indlagt. »Så var jeg klar over, at de var kommet til at hælde for meget væske på mig efter operationen. De havde simpelt hen ikke haft styr på deres væskeregnskab,« siger Charlotte Bøving, der som læge var klar over, at den store mængde ekstra væske kunne være livsfarlig for hende. Men da hun forsøgte at gøre lægerne på afdelingen opmærksom på problemet, blev hun mødt med en affærdigende holdning og en læge, der sagde: »Du er patient. Jeg er læge. Det er mig, der bestemmer.« Charlotte Bøving fik ad flere omgange tilkæmpet sig noget vanddrivende, og hun fik det langsomt bedre. I takt med at afmagten blev mindre, fik en anden side af hende luft. Vreden dukkede op og med sig havde den en kampånd, der eksploderede i en paddehattesky over Sydvestjysk Sygehus. »Jeg følte mig uretfærdigt behandlet af Sydvestjysk Sygehus. Jeg skal ikke forskelsbehandles, men jeg skal behandles. Det blev jeg ikke. Jeg blev overset.« Til at begynde med ville Charlotte Bøving indgive en klage over forløbet til patientklagenævnet. Men hun endte med at vælge en anden vej. Hun klagede til den administrerende overlæge, og hendes sag endte hos sygehusledelsen. Forløbet på Sydvestjysk Sygehus har hun siden beskrevet i sine bøger, »Jeg lever med en udløbsdato« og »Lev – Styr vreden«. »Vreden har været altødelæggende for mig,« fortæller Charlotte Bøving. Hun har i dag tæmmet sin store vrede, der var resultatet af en opvækst med en tyrannisk far.Fold sammenLæs mereFoto: Celina Dahl. »Jeg har fået sagt, hvad jeg mente. Og nu har sygehusledelsen valgt at tage det op, så jeg skal faktisk ind og holde en tale om patientkommunikation,« siger Charlotte Bøving, der også er blevet kontaktet af medicinstudiet i Odense, som gerne vil have, at hun holder et foredrag om læge-patient-kommunikation. »Jeg har formået at lave så meget larm, at de læger, der har haft med mig at gøre, har fået deres straf. Og så har jeg sagt: Brug min historie til undervisning, så den kommer andre til gavn.« Kampgejsten er fuldt ud intakt. Det samme er evnen til at tænke rationelt. For i modgang er Charlotte Bøving ultrakompetent. Hun vinder, er bedst og bliver ved med at præstere, præstere, præstere.",
        "metadata": {
            "source": "https://www.berlingske.dk/kultur/kraeften-kan-blive-charlotte-boevings-doed-men-hun-naegter-at-lade-den",
            "image_url": "https://berlingske.bmcdn.dk/media/cache/resolve/image_x_large/image/123/1230640/23277048-.jpg",
            "publication_time": "Søndag d. 08. december 2019, kl. 15.15",
            "author": "Christina Hilstrøm",
            "related_links": [],
            "attachments": []
        }
    }
}