{
    "version": "1.0",
    "document": {
        "id": "https://www_berlingske_dk/kommentatorer/danmark-mod-overmagten",
        "title": "Danmark mod overmagten",
        "content": "På mandag, den 9. april, mindes vi de faldne - de dræbte - denne dag i 1940, da Nazi-Tyskland overfaldt og besatte Kongeriget Danmark. Andre end de faldne fortjener et minde. Eksempelvis premierløjnant V.K. Sørensen som fra Tønder Kaserne blev udkommanderet med 2 militære cyklistgrupper mod de tyske tropper i Abild nord for Tønder. Let bevæbning og 2 rekylgeværer. Og som ved en energisk kommandoføring slutter dagen uden tab. Min kilde er bogen Hæren der ikke måtte kæmpe af P.M. Norup fra 1945, og hvad jeg sporadisk og hemmeligt har lyttet mig til i barndommen, når kaffen blev serveret efter private officersmiddage. Premierløjnanten er min far og han døde 87 år gammel. Jeg er født på Tønder Sygehus 18 dage før krigen startede. I mit hjem blev der blev sjældent talt om krigens tid, fordi officererne holdning var, at de blot havde udført deres militære pligt og havde evnen til det. Noget helteagtigt var der ikke tale om fra deres side. Tønder Kaserne var i alarmberedskab fra middagstid allerede den 8. april. Kort efter klokken 04 den 9. april passerer betydeligt overlegne tyske styrker, i divisionsklasse og med massiv lavtflyvende luftstøtte, også grænsen i Sønderjylland. De danske styrker på Tønder Kaserne bliver alarmeret og rykker ud gennem Østre Port over en forberedt nødbro cirka 04.45. Premierløjtnant C.L. Kirkegaard har kommandoen over fodfolkskompagniet med 4 delinger og 4 rekylgeværgrupper. Kaptajnløjtnant V.A.H.K. Lauersen har kommandoen over 2 kanongrupper og en trefodsgruppe. Premierløjtnant V.K. Sørensen har 2 cyklistgrupper hver med ét rekylgevær. På samme tidspunkt besætter de tyske tropper, med kampvogne og motoriseret fodfolk, kasernen via hovedporten, dækket af jagerfly. Tyske støttetropper er allerede ankommet i togvogne på Tønder Jernbanestation. De danske styrker når samlet til landsbyen Abild, 3-4 km nord for Tønder, hvor den ene halvdel forsøger sig med en vejspærring for at hindre fjendens fremrykning fra Tønder mod nord. Den nås ikke etableret, før tyske kampvogne og motorcykler får overtaget, støttet af jagerfly. Den anden danske halvdel beordres mod nord med én kanongruppe til Sølsted og én kanongruppe til Bredebro, hver med flankestøtte af en cyklistgruppe. Heller ikke her kan den tyske fremrykning mod nord hindres. Der observeres flere tyske kampvognskompagnier med støtte fra lavtflyvende jagerfly. Dagens detaljerede hændelser er lidt uoverskueligt i bogen for mig, men kaptajnløjtnanten indser straks, at al kamp i denne situation er håbløs og opgiver modstanden ved 08-tiden. Tilsyneladende samles den fåtallige danske styrke til fods ved vejkrydset Tyvse knap 10 km nord for Tønder, fordi der er forholdsordre om at gå til Løgumkloster. I kampføling med tyske tropper, som P. M. Norup skriver. P.M. Norup nævner især, at premierløjtnant V. K. Sørensen ved en energisk optræden får samlet tropperne. Og jeg har lyttet mig til, at han sætter sig for, at mandskabet skal uskadt hjem under disse betingelser. Han giver ordre til at indstille skydning med deres lette våben mod kampvogne og flyvere, og fører derpå sit mandskabet i flyverskjul i Dravad Skov. Tilsyneladende marcherer hovedstyrken retur til Tønder Kaserne efter de første meldinger om at fjendtlighederne er indstillet. Det tør premierløjtnanten ikke sætte sin lid til, men først efter at han har fået telefonisk kontakt med kasernen, over middagstid. Derpå bliver mandskabet forplejet, og man cykler retur til Tønder Kaserne, som nås ved 15.30-tiden. Her træder cyklistgruppen af på kasernepladsen, med de tyske kampvogne og tropper i ryggen og uden kamphandlinger. Den danske hær fortsatte uden våben og opgaver, fanget i eget land og med tysk overvågning. Den ydmygende kapitulation for den professionelle danske hær taler for sig selv. Dog var der mindeværdige officerer i hæren, som kunne deres fag, pligt og især evne til deres gerning. Den 4. maj 1945, på Danmarks Befrielsesdag, bor premierløjtnant V.K. Sørensen i Odense. Ud på eftermiddagen ifører han sig uniform, kasket samt paradesabel, og kører på sin private cykel ud til den tyske garnison og kommandant. Her bliver de hurtigt enige om at holde de tyske tropper isoleret indenfor kaserneområdet for at minimere eventuelle blodsudgydelser. De holdt vagt sammen, natten igennem.",
        "metadata": {
            "source": "https://www.berlingske.dk/kommentatorer/danmark-mod-overmagten",
            "image_url": "https://berlingske.bmcdn.dk/media/cache/resolve/image_x_large/image/66/667659/5055860-tyskland.jpg",
            "publication_time": "Fredag d. 06. april 2012, kl. 22.30",
            "author": null,
            "related_links": [],
            "attachments": []
        }
    }
}