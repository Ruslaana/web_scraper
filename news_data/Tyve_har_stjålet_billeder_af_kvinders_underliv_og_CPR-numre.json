{
    "version": "1.0",
    "document": {
        "id": "https://www_berlingske_dk/indland/tyve-har-stjaalet-billeder-af-kvinders-underliv-og-cpr-numre",
        "title": "Tyve har stjålet billeder af kvinders underliv og CPR-numre",
        "content": "Det var om natten 13. juni, at to maskerede mænd på ukendt vis trængte ind på privathospitalet Aleris-Hamlet i Søborg uden for København, hvorefter de stjal to gynækologiske ultralydsscannere til en værdi af op mod 400.000 kroner stykket. Scannerne indeholder 666 kvinders CPR-oplysninger og billeder af deres underliv, men Michael Gram Kirkegaard, administrerende direktør og konstitueret hospitalschef på Aleris-Hamlet, mener, at risikoen for misbrug af oplysningerne er »minimal«. I stedet tror han, at tyvene har stjålet scannerne, fordi de håber at kunne sælge dem videre i udlandet, skriverJyllands-Posten. Michael Gram Kirkegaard har udtalt til Jyllands-Posten,at privathospitalet allerede har kontaktet samtlige 666 kvinder, hvis personfølsomme oplysninger er blevet stjålet, og at man har forsøgt at berolige de kvinder, der har udtrykt bekymring for, at deres data ville blive misbrugt. Selvom scannerne nu er væk, betyder det ikke, at tyvene kan tilgå billederne og oplysningerne, de indeholder. For at kunne åbne scannernes database skal man nemlig bruge et password. Tyveriet fra Aleris-Hamlet er langt fra første gang, at hospitaler i både privat og offentligt regi oplever, at personer med lange fingre er interesserede i sygehusenes kostbare udstyr. I løbet af juli 2018 fik regionshospitalet i Silkeborg stjåleten ultralydsscanner fra ortopædkirurgisk ambulatoriumtil en værdi af 250.000 kroner. Der gik dog noget tid, inden lægerne fandt ud af, at noget var galt. Tyven havde nemlig været så »flink« at efterlade en ældre scanner, som lægerne efterfølgende havde brugt, når de skulle undersøge deres patienter, indtil man fandt ud af, at noget var galt. Ledende overlæge Peter Toft sagde dengang tilMidtjyllands-Avis, at han fandt sagen »meget ubehagelig«, mens han også mente, at der var tale om et »usædvanligt frækt tyveri«. Ifølge Peter Toft måtte tyven have haft et vist kendskab til afdelingens arbejde. Men det er ikke kun hospitalerne, der er udsat, når det gælder tyves interesse i højteknologiske apparater. I sommeren 2019 kunneDRog en række andre medier nemlig beskrive, hvordan flere tandlægeklinikker også oplevede at få uønskede gæster på besøg. Helt konkret kunne man i første halvår af 2019 ifølge forsikringsselskabet Codan, der ifølge egne tal forsikrer op mod 80 procent af de danske tandlæger, melde om 12 tyverier hos tandlægeklinikker, hvoraf seks alene blev udført i juni, mens der i 2017 og 2018 var registreret henholdsvis fire og ni indbrud. Skadedirektør hos Codan Henrik Bundgaard fortalte i den forbindelse tilDR, at vurderingen fra forsikringsselskabet lød, at der var tale om en »temmelig voldsom stigning«, når det kom til indbrud på klinikker rundt omkring i landet. DRtalte i forbindelse med mediets dækning af tyverierne med en tandlæge fra Køge, der havde oplevet at få stjålet tre scannere til en værdi af 800.000 kroner. Også her bar ugerningen præg af, at tyvene var godt orienterede, for de kravlede ind gennem altanen og stjal de tre scannere uden at efterlade spor af kaos. Henrik Andersen, vicepolitiinspektør hos Rigspolitiet, sagde dengang tilDR, at man forventede, at varerne var tiltænkt et udenlandsk marked. Det er som beskrevet tidligere også den formodning, Michael Gram Kirkegaard fra Aleris-Hamlet selv har omkring motivet bag tyveriet fra privathospitalet for en måned siden. Københavns Vestegns Politi har oplyst tilJyllands-Posten, at man efterforsker tyveriet, men at man ikke ønsker at kommentere efterforskningen lige nu.",
        "metadata": {
            "source": "https://www.berlingske.dk/indland/tyve-har-stjaalet-billeder-af-kvinders-underliv-og-cpr-numre",
            "image_url": "https://berlingske.bmcdn.dk/media/cache/resolve/image_x_large/image/124/1242037/23302001-politiet-fik-hjlp-af-bilist--.jpeg",
            "publication_time": "Søndag d. 12. juli 2020, kl. 12.57",
            "author": "Freja Marquardt",
            "related_links": [],
            "attachments": []
        }
    }
}