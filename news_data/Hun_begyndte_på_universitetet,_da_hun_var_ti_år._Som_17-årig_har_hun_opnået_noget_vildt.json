{
    "version": "1.0",
    "document": {
        "id": "https://www_berlingske_dk/internationalt/hun-begyndte-paa-universitetet-da-hun-var-ti-aar-som-17-aarig-har",
        "title": "Hun begyndte på universitetet, da hun var ti år. Som 17-årig har hun opnået noget vildt",
        "content": "Hun må ikke stemme til valget. Alligevel er hun netop blevet en af de yngste til at modtage en doktorgrad nogensinde. Hendes rejse mod den vilde bedrift startede for mange år siden. Allerede da Dorothy Jean Tilmann II var få år gammel, var hendes høje begavelse tydelig. Da hun begyndte i skole, blev hun hurtigt optaget på et forløb for talentfulde børn, og hun var langt foran de andre børn. Hendes enlige mor i Chicago valgte tidligt, at hun skulle gå i hjemmeskole. Her stod moren selv for undervisning og derudover gennem onlinekurser, skriverThe Guardian. Allerede da hun var otte år gammel, modtog hun undervisning på gymnasieniveau, og som tiårig begyndte hun på universitetet igennem onlinekurser. Hendes skoledage foregik ofte på den lokale Starbucks-café, hvor hun typisk allerede var færdig med dagens skolearbejde ved frokosttid, skriverThe New York Times.  A post shared by Dr. Dorothy Jean Tillman II (@dorothyjeanius) Som 12-årig var hun færdig med sin bachelor i humaniora på Excelsior College i New York, som 14-årig tog hun en kandidat ved Unity College i Maine. Langt størstedelen af undervisningen foregik online, fordi hun stadig boede hjemme med sin mor og bedstemor i Chicago på grund af hendes alder. Derfor måtte hun også bruge andre metoder til at holde kontakten til sine venner, som foregik primært gennem fritidsaktiviteter, skriver The New York Times. Endda forløb studierne omkring hendes doktorafhandling også primært over nettet ved Arizona State University, der ligger i den anden ende af landet. Hendes afhandling handlede om, hvordan man skaber tiltag, der kan reducere stigmatisering for studerende, der opsøger mental hjælp. »Det var et surrealistisk øjeblik, fordi det var vanvittigt, at jeg forsøgte at gøre det i det hele taget,« siger Dorothy Tillmann tilThe New York Times.  A post shared by Good Morning America (@goodmorningamerica) Hendes studieleder forklarede til The New York Times, at Dorothy Tilmann udviste en ekstraordinær vedholdenhed, arbejdsomhed og dedikation for sin unge alder. Nu, hvor hun har opnået sin doktorgrad, vil hun slappe lidt af og have en »sjov teenagesommer«, inden hendes næste formentlig ambitiøse skridt skal ske, siger hun til avisen. Tyske Karl Witte modtog i 1814 sin doktorgrad som 13-årig ved Giessen Universitet og er klart den yngste med en doktorgrad nogensinde, ifølgeGuinness World Records. Der har for nylig været større fokus på højt begavede børn i den danske folkeskole. Psykolog Dea Franck fortalte tilBerlingske, at det er afgørende, at man udfordrer og stimulerer højt begavede børn. Hvis dit barn allerede kan læse eller synes, at tal er helt vildt fascinerende inden 0. klasse, så kan det være tegn på, at det er højt begavet. Læs resten af tegneneher.",
        "metadata": {
            "source": "https://www.berlingske.dk/internationalt/hun-begyndte-paa-universitetet-da-hun-var-ti-aar-som-17-aarig-har",
            "image_url": "https://berlingske.bmcdn.dk/media/cache/resolve/image_x_large/image/179/1799959/24714819-jean.jpg",
            "publication_time": "Søndag d. 02. juni 2024, kl. 06.10",
            "author": "Kasper Fast",
            "related_links": [],
            "attachments": []
        }
    }
}