{
    "version": "1.0",
    "document": {
        "id": "https://www_berlingske_dk/design-mode-og-arkitektur/koebenhavnersnuden-engang-mente-man-faktisk-noget-med",
        "title": "Københavnersnuden: Engang mente man faktisk noget med det almene byggeri",
        "content": "I årene lige efter Anden Verdenskrig var der stor boligmangel i København. Samtidig var tiden moden til de nye tider. Anden Verdenskrigs absurde ødelæggeleser fik alle til at drømme om en ny verden: en renere, mere venlig og mere social verden. I København gik de store almene boligselskaber i gang med at virkeliggøre nogle af de mange tanker og drømme, og allerede i 1944 udskrev et af dem en konkurrence om en ny og moderne bebyggelse i et af kommunens nyerhvervede områder nordvest for København. »Bellahøj« kaldte man stedet, efter en gård, der lå på markerne derude – højt over København, tæt på Utterslev Mose.  Den stærkeste af de tanker om nye byer, der svirrede rundt i luften dengang – og som stadig øver en stor indflydelse på megen byplanlægning over hele verden – var den schweizisk-franske arkitekt Le Corbusiers ideer omden strålende by. Le Corbusier ville have mere lys og luft ind i boligerne, og samtidig ville han have lettere adgang til natur og grønne områder. Han forestillede sig derfor en moderne by bestående af slanke, høje punkthuse lagt ud i store parkagtige grønne områder. Den tanke er jo smuk, selv i dag. Hvad Le Corbusier og hans mange disciple ikke tog højde for, var, at de store tomme arealer mellem husene ofte ender med at være utrygge ødemarker, men det er en anden, og trist, historie. Bellahøjhusene er præcis sådan et stykke dansk Le Corbusier-tænkning. De unge arkitekter Mogens Irming og Tage Nielsen vandt konkurrencen om bebyggelsesplanen efter Le Corbusiers opskrift: En serie slanke tårne i landskabet, lige dér højt på bakken over hovedstaden. Danmarks dengang førende landskabsarkitekt, C.Th. Sørensen, tegnede udearealerne, og fire forskellige boligforeninger gik i gang med at udvikle selve boligerne. For 70 år siden, i 1950, gik byggeriet af de første huse i gang. Boligforeningerne valgte selv deres arkitekter, de skulle blot holde sig til den overordnede plan og det overordnede design. Derfor er husene også i dag faktisk meget forskellige i deres detaljering og byggeteknik, selv om de forbipasserende oplever dem som en utrolig homogen masse. Landskabsarkitekten C.Th. Sørensen beundrer sit værk, da bebyggelsens første etape er færdig. Sørensen boede selv i mange år i en af taglejlighederne.Fold sammenLæs mereFoto: Svend Aage Mortensen. Fordi der var tale om alment byggeri, og fordi arbejdsløsheden efter krigen var stor, blev Bellahøj også en arena for eksperimenter. Husene skulle bygges med den »nye« betonteknologi, og der blev opstillet et krav om, at der kun måtte bruges 15 procent faglærte arbejdere, sådan atarbejdsmændenekunne få noget at lave. Ideen var rosværdig, og læringen af Bellahøj-projektet blev da også enorm, men budgettet blev overskredet adskillige gange i løbet af byggeprocessen. Kommunen måtte da også slække på kravet om de ufaglærte arbejdsmænd og hente fagfolk ind til sidst, så husene kunne blive færdige. Bellahøj opføres. En af de unge, ufaglærte arbejdsmænd holder pause. Sikkerhedsreglerne var nogle andre i 1952.Fold sammenLæs mereFoto: Allan Moe. På trods af genvordighederne var og er resultatet helt fantastisk. En venlig skandinavisk virkeliggørelse af Le Corbusiers ideer. Irming og Nielsens idé om de slanke dobbelttårne med et glasinddækket trappe- og elevatortårn i midten viste sig at være nærmest genial i praksis. Glastårnet minimerer de døde trappearealer og får samtidig boligtårnene til at synes slankere og mere elegante. Ideen om at lade fire forskellige bygherrer stå for projektets forskellige dele kan synes halsløs, men fordi de alle formåede at fastholde det overordnede greb, er den variation, de hver især bragte ind i den givne skabelon, med til at gøre bebyggelsen menneskelig og levende. København havde aldrig set noget lignende. Byens standardhøjde på maksimalt seks etager blev seriøst overskredet her. De moderne tider var for alvor kommet til byen. Bellahøjhusene havde elevator, affaldsskakte og parkeringskældre, for slet ikke at tale om butikker, amfiteater og smukke, grønne fællesarealer. Problemet var, at budgetoverskridelserne gjorde dem meget dyre at bo i. De arbejdere, husene var tiltænkt, havde slet ikke råd til at bo på Bellahøj, hvor huslejen var mindst fire gange så høj som inde i København. Bebyggelsen fik da også hurtigt tilnavnet »havregrynshusene«, både fordi blokkene var glatte som havregrynspakker, og fordi havregryn var det eneste, man som beboer havde råd til at spise, hvis man skulle kunne betale den eksorbitante husleje. Bellahøj er blevet renoveret gennem de seneste seks år og er nu klar til 70 år mere. Der var meget, der ikke gik som tænkt, dengang de blev bygget, men hver gang jeg kører forbi tårnene, deroppe højt på bakken, bliver jeg i godt humør. Placeringen i forhold til byen er perfekt, og den rolige disponering af både park og bebyggelse er gjort med en proportionssans og rytme, enhver arkitekt kan lære af selv i dag. Der er altså al mulig grund til at lette på hatten over 70-årsjubilaren. Det glasinddækkede trappetårn minimerer spildarealet og får samtidig boligtårnene til at virke slanke og høje.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/design-mode-og-arkitektur/koebenhavnersnuden-engang-mente-man-faktisk-noget-med",
            "image_url": "https://berlingske.bmcdn.dk/media/cache/resolve/image_x_large/image/132/1321435/23490069-bellahjhusene.jpg",
            "publication_time": "Søndag d. 09. august 2020, kl. 09.55",
            "author": "Holger Dahl",
            "related_links": [],
            "attachments": []
        }
    }
}