{
    "version": "1.0",
    "document": {
        "id": "https://www_berlingske_dk/kultur/new-order-udsender-nyt-album-efter-ti-aars-tavshed",
        "title": "New Order udsender nyt album efter ti års tavshed",
        "content": "Det legendariske band New Order har netop annonceret, at gruppen udsender et nyt album 25.september på Mute Records/Playground Music i Skandinavien. Albummet har fået titlen »Music Complete« og er gruppens første siden »Waiting For The Siren’s Call« fra 2005. Pladen er gruppens debut på Mute, og første album, efter at Gillian Gilbert er kommet tilbage i gruppen efter et mangeårigt fravær. Albummet udkommer på CD, LP, download, stream samt i en limiteret klar vinyl. Derudover udkommer albummet i et eksklusivt otte vinyls bokssæt med udvidede versioner af samtlige 11 numre på farvet vinyl. »Music Complete« er produceret af New Order selv med undtagelse af numrene »Singulary« og »Unlearn This Hatred«, som er produceret af Tom Rowlands. Han har også har skruet på numrene »Tutti Frutti« og »Superheated« i samarbejde med Stuart Price. Bandets mangeårige samarbejdspartner, art directoren Peter Saville, har som sædvanligt lavet alt visuelt omkring albummet. Idag tæller New Order Bernard Sumner, Gillian Gilbert, Stephen Morris, Tom Chapman og Phil Cunningham, mens bandets oprindelige bassist Peter Hook ikke længere er med.   ",
        "metadata": {
            "source": "https://www.berlingske.dk/kultur/new-order-udsender-nyt-album-efter-ti-aars-tavshed",
            "image_url": "https://berlingske.bmcdn.dk/media/cache/resolve/image_x_large/image/30/307520/9409844-24magroskildefestival2002jpg.jpeg",
            "publication_time": "Tirsdag d. 23. juni 2015, kl. 22.30",
            "author": "Kristian Lindberg",
            "related_links": [],
            "attachments": []
        }
    }
}