{
    "version": "1.0",
    "document": {
        "id": "https://www_berlingske_dk/virksomheder/vestas-staar-til-soes",
        "title": "Vestas står til søs",
        "content": "AGUÇADOURA, PORTUGAL: Alene synet af den kæmpemæssige konstruktion får én instinktivt til at spørge sig selv, hvorfor har ingen tænkt på det før?\r\n\r\nDet er endnu for tidligt for Vestas at sætte tal på, hvor langt omkostningerne kan komme ned, men perspektiverne er omfattende.Omkostningerne ved at bygge og vedligeholde havvindmøllerne er tårnhøje - energi for 100 kroner til lands koster cirka 250 kroner til havs, og derfor giver det mening for Vestas at indgå i samarbejdet.»Jeg har hørt, at den ikke virker?« spørger en lokal cafeejer usikkert og kigger ud mod de tre flydende piller med møllen på toppen. Det flydende, gule monstrum er i høj grad på de lokales læber i den lille kystby nord for Porto. Det er efter alt at dømme også tanken for en bekvem havmåge, der har slået sig ned på den aparte udseende konstruktion, som ligger for anker i Atlanterhavet fem kilometer ud for Portugals nordlige kystlinje. Mange af mågens artsfæller har også valgt at sætte sig på den gule trekantskonstruktion, i deres øjne er projektet ret populært og nemt noget af det mest banebrydende udi maritime hvilepladser siden bøjen. Men opfindelsen har også en anden funktion. Lige bag den nyankomne måge snurrer en rank Vestas-mølle, og som fundament for offshore vindmøller har opfindelsen en lige så revolutionerende betydning. Vestas indgår i øjeblikket i et bredt samarbejde om at udvikle den såkaldte WindFloat. Målet er at nedbringe omkostningerne på havvind og øge rentabiliteten i offshore vindmølleparker betragteligt, og selv om projektet endnu er i sin vorden, har resultaterne de ni første måneder været over al forventning. Der er udsigt til markant billigere etablering, vedligehold og optimering af havvindmølleparkerne, og guderne og mågerne skal vide, at Vestas har brug for en succeshistorie af den kaliber. »Projektet er tænkt som en helhedsløsning. Det er langt billigere at samle denne konstruktion på land og bugsere den ud til vindmølleparken, end det er at etablere en mølle ude. Hvis der senere skulle opstå en defekt på møllen, kan det langt bedre betale sig at klipse møllen af netværket, sejle den ind på land og reparere den der,« fortæller en entusiastisk Joshua Weinstein fra amerikanske Principal Power, den grønne energivirksomhed som står bag projektet. »Yderligere kan man nemt flytte lidt på møllen, hvis den kan generere mere strøm 30 meter væk. Det kan du ikke bare lige gøre, hvis møllen står fast på havbunden,« fortsætter han. I krogene til den officielle indvielse er der snak om omkostningsreduktioner på omkring 20 pct. Det kan blive mere, det kan blive mindre. Markedet for vindmøller på land har været på retur de seneste år, og Vestas har en øget offshoreaktivitet som erklæret mål. Vinden er mere stabil her, og i sidste ende kan man høste mellem 10 og 20 pct. mere vind i de dybder, WindFloaten kan bruges i. Særligt fornuftigt er det i lyset af, at Vestas’ egne udviklingsprojekter ikke ligefrem har været en dans på roser på det sidste. Udviklingsomkostningerne til den nye V164-mølle er den største enkeltinvestering i virksomhedens historie, og i maj måtte man erkende, at produktion af møllen bliver forsinket i et år. Prototypen kommer først i 2014, og dermed er udsigterne for et afkast også drevet længere ud i horisonten. Samtidig har navnlig de udenlandske investorer mistet tilliden til virksomheden, og i forrige uge ramte aktien bunden i kurs 29, det svarer til et fald det sidste år på 75 pct. Derfor er der brug for nye tiltag. Da mulighederne for en kapacitetsforøgelse på møllerne er kendte, er alles øjne vendt mod en omkostningsreduktion i sektoren. Der er brug for en WindFloat. »Er det rigtigt? Der er nogen, som siger, at møllen ikke kan køre hurtigt nok, fordi den flyder rundt.« Hun trækker lidt på skuldrene og vender tilbage til sin kaffemaskine. Og nej, det er ikke rigtigt. Langtfra. Møllens flydende fundament er blevet testet de sidste ni måneder, og indtil videre har den genereret 1,7 gigawatt-timer. Det er over al forventning og nok strøm til 1.300 husstande, og selv om Vestas ikke kan tjene penge på prototypen, så tegner det lovende. »Det er gået over al forventning. Vi måler naturligvis på en masse ekstraordinære ting i møllen, vi har haft særlige inspektioner for at se, om alt fungerer, som det skal, men indtil videre er der intet, der har drillet os,« siger Ulrik Skyttergaard, der er projektansvarlig for Vestas. I november sidste år blev WindFloaten ramt af en voldsom vinterstorm, men de 15 meter høje bølger var ikke nok til at bringe projektet ud af kurs. Selv under de mest ekstreme forhold krænger hele strukturen ikke med mere end tre grader. »Potentielt kan det blive en rigtig god businesscase for Vestas og for investorer. Det er ikke noget quick-fix, og der vil gå en del år, før vi kan rulle projektet ud for alvor, men indtil videre er der bestemt grund til optimisme,« siger Ulrik Skyttergaard.BTuren til indvielsen af WindFloat i Pourtugal var finansieret af Vestas.",
        "metadata": {
            "source": "https://www.berlingske.dk/virksomheder/vestas-staar-til-soes",
            "image_url": "https://berlingske.bmcdn.dk/media/cache/resolve/image_x_large/image/45/458719/5298947-vestas.jpg",
            "publication_time": "Onsdag d. 27. juni 2012, kl. 05.00",
            "author": "Mathias Ørsborg Johansen",
            "related_links": [],
            "attachments": []
        }
    }
}