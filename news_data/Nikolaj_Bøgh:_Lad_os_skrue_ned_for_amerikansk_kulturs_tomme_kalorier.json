{
    "version": "1.0",
    "document": {
        "id": "https://www_berlingske_dk/kommentatorer/nikolaj-boegh-lad-os-skrue-ned-for-amerikansk-kulturs-tomme-kalorier",
        "title": "Nikolaj Bøgh: Lad os skrue ned for amerikansk kulturs tomme kalorier",
        "content": "Det er så godt som umuligt at åbne en avis eller se på sit tv uden at blive mindet om, at vi står midt i et enormt tidehverv i vores forhold til USA, som på så mange måder har været stærkt definerende for Danmark og Europa i de seneste godt 100 år. Alt tyder på, at vi er på vej ud af en periode med økonomisk, sikkerhedspolitisk og kulturelt amerikansk hegemoni og nu må agere i forhold til et nyt USA, som har vendt os ryggen, og hvor vi efter disse mange års forløb skal i gang med at finde ud af, hvordan vi egentlig kan stå på egne ben som danskere og europæere. Navnlig siden Anden Verdenskrig har danskerne og de fleste andre europæere i stadig større grad omfavnet amerikansk kultur og gjort den til en del af vores eget liv. I de senere år er det endda, som om tempoet er taget til, og amerikanske kulturfænomener som Valentine's Day, Halloween og sågarbaby showershar bredt sig som en steppebrand. Helt besynderlig er importen afBlack Friday, som i USA er en udsalgsdag, der følger efter den store nationale helligdag Thanksgivning, lidt som vores januarudsalg lige efter jul. Vi fejrer jo – heldigvis da – ikke pilgrimmenes ankomst til den nye verden først i 1600-tallet, men vi har altså alligevel med åbne arme taget imod detailhandlens tilbud om at få et godt tilbud på Black Friday, helt løsrevet fra enhver meningsfuld kontekst her til lands. Bevares, man skal da ikke snyde nogen for at købe ting på udsalg, men behøver det at være efter en amerikansk højtid, som vi ikke fejrer? »Helt besynderlig er importen af Black Friday, som i USA er en udsalgsdag, der følger efter den store nationale helligdag Thanksgivning,« skriver Nikolaj Bøgh.Fold sammenLæs mereFoto: Mads Claus Rasmussen/Ritzau Scanpix. Amerikanske film, tv-serier og anden populærkultur har længere domineret vores kulturforbrug, mere end halvdelen af de film, vi ser i biograferne, har længe været amerikanske. Og i de senere år med diverse internet- og streamingtjenesters udbredelse er navnlig amerikanske serier og anden amerikansk underholdning kommet til at fylde langt mere. Internettet er i stort omfang en amerikansk opfindelse, og det er amerikanske firmaer,som næsten fuldstændig dominerer vores brug af nettet. Et menneske og et folk har kun en vis kulturel båndbredde, og jo mere amerikansk kultur fylder, jo mindre plads bliver der til vores egen hjemlige kultur eller til kulturen fra de lande, som vi i grunden hører mest sammen med – de nordiske lande og resten af Europa. Og der er ingen tvivl om, at det nordiske og det europæiske fylder en mindre del af vores kulturelle horisont, end det gjorde for bare få årtier siden. Det er ikke noget, som nogen har dikteret os, men skyldes formentlig, at meget amerikansk kultur er umiddelbart behagelig og letfordøjelig – lidt som den fastfood, som vi også i stor stil har importeret fra USA. Men hvis vi skal kunne forstå os selv som danskere, hvis vi skal kunne udvikle en ny patriotisme, som styrker vores forsvarsvilje, og hvis vi skal kunne udvikle et stærkere fællesskab med Norden og Europa, så handler det i høj om evnen til kulturel oprustning. Amerikansk og europæisk kultur er på mange måder væsensforskellig. Ikke sådan at forstå, at der ikke er mange fremragende amerikanske kulturprodukter, som har beriget verden, naturligvis er der det. Men de bygger typisk på andre erfaringshorisonter, en anden forståelse af forholdet mellem individet og fællesskabet og en anden fortolkning af vores fælles rødder i antikken og kristendommen. Der er i øjeblikket forståeligt nok meget snak om atboykotte amerikanske varer. Men på mange måder slår kultur økonomi, fordi det handler om noget dybere, om vores forståelse af os selv. Derfor har vi brug for at skrue ned for den amerikanske kulturdominans, og vi kan passende begynde med at se kritisk på amerikanske helligdage og højtider, som ikke rigtig har noget at gøre her. Nikolaj Bøgh er rådmand og folketingskandidat for Det Konservative Folkeparti ",
        "metadata": {
            "source": "https://www.berlingske.dk/kommentatorer/nikolaj-boegh-lad-os-skrue-ned-for-amerikansk-kulturs-tomme-kalorier",
            "image_url": "https://berlingske.bmcdn.dk/media/cache/resolve/image_x_large_vertical/image/190/1908928/24926982-mit-kbenhavn-nikolaj-bgh-konservativ-rdmand-p.jpg",
            "publication_time": "Tirsdag d. 08. april 2025, kl. 13.53",
            "author": "Nikolaj Bøgh",
            "related_links": [],
            "attachments": []
        }
    }
}