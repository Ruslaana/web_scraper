{
    "version": "1.0",
    "document": {
        "id": "https://www_berlingske_dk/internationalt/kaempebombe-uskadeliggjort-i-tyskland",
        "title": "Kæmpebombe uskadeliggjort i Tyskland",
        "content": "TYSKLAND: 20.000 indbyggere i Dortmund blev søndag evakueret efter fundet af en næsten to ton tung ueksploderet bombe fra Anden Verdenskrig. Ifølge tyske medier blev bomben opdaget, efter at eksperter havde analyseret gamle luftfotografier i jagten på ueksploderede bomber, der blev smidt af allierede fly over den tyske industriregion Ruhr-distriktet for omkring 70 år siden. Og alt gik efter planen. Klokken 16 blev bomben desarmeret, skriver det lokale medie Ruhrnachrichten.de.  Samme medie skriver, at der er tale om en såkaldt blockbusterbombe, der kunne ødelægge alt i en omkreds på over en kilometer. Blockbusterbomben var blandt de største konventionelle bomber, der blev brugt af det britiske luftvåben under Anden Verdenskrig, og den fik sit navn, fordi den havde tilstrækkelig kraft til at ødelægge en hel boligkarré. Ueksploderede bomber fra Anden Verdenskrig findes fra tid til anden i Tyskland, men de er sjældent så store som den, der søndag blev uskadeliggjort. I 2011 blev en blockbusterbombe dog fundet i byen Koblenz, hvor 45.000 måtte evakueres. ",
        "metadata": {
            "source": "https://www.berlingske.dk/internationalt/kaempebombe-uskadeliggjort-i-tyskland",
            "image_url": "https://berlingske.bmcdn.dk/media/cache/resolve/image_x_large/image/92/921311/6940729-germany.jpg",
            "publication_time": "Søndag d. 03. november 2013, kl. 17.47",
            "author": null,
            "related_links": [],
            "attachments": []
        }
    }
}