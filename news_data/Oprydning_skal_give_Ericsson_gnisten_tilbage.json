{
    "version": "1.0",
    "document": {
        "id": "https://www_berlingske_dk/aktier/oprydning-skal-give-ericsson-gnisten-tilbage",
        "title": "Oprydning skal give Ericsson gnisten tilbage",
        "content": "Ericsson er verdens førende virksomhed inden for netværk til tele- og data­kommunikation. Men trods et boom i IT og digitalisering klarer Ericsson sig elendigt som forretning. Der er næsten tale om en krise, men en solid økonomi absorberer stødene. Forholdene ligner udfordringerne i Maersk Line: Trods en førende stilling i et vigtigt marked med vækst presses indtjeningen i bund, og ledelsen har svært ved at styre firmaet effektivt. Ericssons telenet håndterer enorme mængder af digitale informationer, og Maersk Line transporterer containerne i den globale økonomi. Men selskaberne kan ikke tjene ­penge. Det ligner et strukturproblem forårsaget af lav fleksibilitet angående omkostningerne (input), samtidig med at, salgspriserne er presset længere ned, end nogen kunne forestille sig – muligvis på grund af hård konkurrence – og det foregår i brancher med forholdsvis få firmaer. Gevinsten havner i hænderne på teleselskaberne. Herfra går en stor del videre til forbrugerne. Internettets volumen vokser i imponerende tempo. Udbydere af kapacitet og servicetilbud skal hele tiden være foran behovet. Netadgang overalt betragtes nu som en selvfølgelighed. Teleselskaberne søger naturligvis at begrænse overdækningen i deres netværk. Udrulning af 3G-net bliver suppleret af 4G af hensyn til datamængderne. Hos Ericsson satser man nu målrettet på teknisk udvikling af 5G som den kommende (varige?) platform med forventet lancering i 2020. Patenter på 5G kan blive den afgørende nøgle til at sikre sig førerpositionen i 2020erne.  Talekommunikation på mobiltelefoner repræsenterer kun en brøkdel og er næsten et forstyrrende element i flowet af signaler. TV, film, videoer og billeder udgør 50 procent af trafikken på internettet, og andelen forventes øget til 75 procent i 2022. Samtidig står vi nu over for en ny æra med »Internet of Things«: Apparater, sikkerhedsovervågning og måleudstyr vil indgå i digitaliserede løsninger med mulighed for fjern­styring og kontrol. Omfanget af data vil eksplodere. Men de fleste vil være aldeles meningsløse gentagelser af sidste måling og blot bekræfte, at det pågældende apparat er up and running. Netværksløsningerne skal kunne håndtere dette boom og også være indrettet med et effektivt organiseret forsvarssystem mod IT-angreb fra moderne partisaner, undergrundsgrupper, gidseltagere og kriminelle.  Indtil videre må det konstateres, at pengene ikke tjenes af de kloge, ingeniørdrevne leverandører af hardware og software som Ericsson. Teleselskaberne kontrollerer en flaskehals og prøver at udnytte denne styrke, men de nye muligheder for trådløs dataoverførsel i 3G, 4G og 5G udhuler kabelnettets værdi. Flest penge tjener firmaer, som står tæt på end users – det vil sige forbrugerne. Indhold har derfor udviklet sig til det nye kernepunkt, men det gælder også for top­moderne smartphones, der sælges til høje ­priser. Dermed opnår netop disse selskaber høj indtjening, og på NASDAQ-børsen ligger deres aktier i top med Apple i front. Mest spændende bliver holdbarheden i streamingtjenesten Netflix’ succes, idet andre firmaer kan prøve at gøre det samme i en lidt bedre og mere spændende udgave omkring indhold.  Trods efterspørgslen har Ericsson stag­nation i omsætningen og endog nedgang i indtjeningen. Den utilfredsstillende situation blev forværret sidste år, og topchefen måtte forlade selskabet. Det tog et halvt år, før Börje Ekholm påtog sig opgaven. Han blev hentet fra stor­aktionæren Investors egen sfære. Han kender selskabet i forvejen fra en post i bestyrelsen. Nu skal der ryddes op. Sektoropdelingen er ændret, og fokus rettes mod indtjening fremfor omsætning. En vigtig udnævnelse er foretaget med Erik Ekudden som ny teknologichef. Produktudvikling og patenter udgør kernepunktet i at klare sig i konkurrencen, og indsatsen omfatter 24.100 medarbejdere. Selv om overhead-udgifterne skal skæres ned med ti milliarder svenske kr. årligt, accepterer ledelsen fortsat høje udgifter på dette punkt. Kampen om det teknologiske lederskab inden for 5G foregår nu, men salg og udrulning starter først om tre år.  Et stort problem for ledelsen er forskydningen fra hardware til software og services. Produktionen kan styres, men det er langt vanskeligere med bløde ydelser. Indsatsen her bygger på faste udgifter, mens indtægterne skal hives ud af kunderne med gode argumenter om kvalitet, standby-service og lignende. Det kræver en »fakturerings­kultur«. Ledelsen vil derfor genforhandle eller opsige alle større serviceaftaler, hvis de ikke er rentable. De samlede udgifter er alt for høje, og en nedskæring på måske 20 procent er på vej. Ericsson-aktien har udviklet sig svagere end markedet siden 2005. For et år siden anbefalede vi køb af en observationspost. Den vurdering gentager vi, idet vendepunktet endnu ikke er indtrådt – men det må nærme sig. ",
        "metadata": {
            "source": "https://www.berlingske.dk/aktier/oprydning-skal-give-ericsson-gnisten-tilbage",
            "image_url": "https://berlingske.bmcdn.dk/media/cache/resolve/image_x_large/image/2/27120/18531464-sony-ericsson.jpg",
            "publication_time": "Mandag d. 18. september 2017, kl. 08.30",
            "author": null,
            "related_links": [],
            "attachments": []
        }
    }
}