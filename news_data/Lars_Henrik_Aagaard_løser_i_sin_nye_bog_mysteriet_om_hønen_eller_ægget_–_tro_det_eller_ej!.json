{
    "version": "1.0",
    "document": {
        "id": "https://www_berlingske_dk/litteratur/lars-henrik-aagaard-loeser-i-sin-nye-bog-mysteriet-om-hoenen-eller",
        "title": "Lars Henrik Aagaard løser i sin nye bog mysteriet om hønen eller ægget – tro det eller ej!",
        "content": "Da Lars Henrik Aagaard er journalist på Berlingske, er bogen anmeldt af en ekstern anmelder. Mit for evigt yndlingsmysterium er »Anders And og de firkantede æg fra Peru«. Det er en gåde på tværs af tid, hvor Anders gennem sit arbejde som kustode på Andeby Museum taber en ældgammel sten, der viser sig at være et firkantet æg. Og så er det også en gåde på tværs af landegrænser, for den leder ham og Rip, Rap og Rup helt til Andesbjergene. Det er selvfølgelig noget,Carl Barkshar fundet på, men jeg har læst den så mange gange, at det føles som en grundsten i min tvivlsomme historieviden. Er man til den slags, vil man stensikkert også begejstres over »Verdens vildeste mysterier« af Berlingskes videnskabsjournalist Lars Henrik Aagaard. Et navn, de fleste, der frekventerer fagbogshylderne i et børnebibliotek fra tid til anden, nok vil være stødt på med populære titler som »Hvor langt er der til verdens ende?« (2015), »Hvad er månen lavet af« (2016), »Den store stygge katastrofebog« (2021) og en stak andre bøger til at blive klog af. Med den nye udgivelse »Verdens vildeste mysterier« går der lidt mere true crime i den; her får vi serveret verdenshistoriens største gåder lige fraLoch Ness-uhyrettilOluf Palme-mordet. Det er stof med stor fascinationskraft, ikke mindst, forestiller jeg mig, for en nysgerrig læser på 10+, som forlaget opgiver som målgruppe. Lars Henrik Aagaard skriver i en veloplagt, inddragende tone, der frem for at tale ned til den unge læser, lærer dem et nyt fremmedord eller to undervejs uden at overdosere de videnskabelige termer. En stor force ved fortællestilen er, at det er lykkedes ham at hæfte de fleste mysterier op på en enkelt person, der gør indlevelsen mulig og undgår, at det bliver ren Wikipedia. For eksempel her om radioteleskopet Big Ear i Ohio, der i 1977 opfangede er signal fra det ydre rum, hvilket beskrives fra den unge forsker Jerry R. Ehmans perspektiv i kontrolrummet: »Hans job var at gennemgå computerudskrifter af de signaler, som teleskopet havde opfanget et par dage tidligere. Pludselig spærrede han øjnene op. For midt på et papir lyste en lille række af tal og bogstaver op som en lysreklame: »6EQUJ5«, stod der. For alle andre ligner det bare en tilfældig og uforståelig kode. Men Jerry R. Ehman havde aldrig set noget lignende. Derfor skrev han »WOW« ved siden af koden.« Undervejs kommer Lars Henrik Aagaard faktisk også forbi Andesbjergene i jagten på El Dorado. Han løser endda gåden om hønen og ægget – tro det eller lad være!Fold sammenLæs mereFoto: Carlsen. Der er generelt stor wow-effekt over Lars Henrik Aagaards udvalg. I den mareridtsfremkaldende ende har vi spøgelsesskibet Mary Celeste,Giertrud Birgitte Bodenhoff, der blev levende begravet på Assistens Kirkegård, ogselveste Jack the Ripper. Eventyrlysten boostes af historierne om Mount Everests første ekspeditionshold, Al Naslaa-stenen og det hemmelige paradis Shangri-La. Og så bliver der også plads til lidt relaterbar LOL, når »Strømpemysteriet« sniger sig ind. Det er sine steder en fjollet bog. Men fjollet er ikke nødvendigvis dårligt, når det kommer til læselyst. Korrekturen kunne godt have tålt en gennemlæsning mere. I den grelle ende afsluttes den ellers medrivende anekdote om piloten Amelia Earharts forsvinden med sætningen »På en græsmark i det sydlige England rejser der sig noget, som får enhver besøgende til at undre sig.« Det skulle selvfølgelig have været indledning på Stonehenge-mysteriet på næste opslag. Den visuelle side af udgivelsen er en lidt ujævn kavalkade af illustrationer, malerier, stills og stock photos. Havde man haft større æstetiske ambitioner eller større budget, havde det været fedt med en god illustrator – dem har vi til overflod her til lands! Eller som minimum nogle gennemgående visuelle elementer. Til gengæld løb en tanke som en rød tråd gennem min læsning; det er jo det her mysteriestof vores kulturs grundfortællinger er gjort af! Platons Atlantis-beretning er en musicalklassiker, spørgsmålet om, hvorvidt der er liv på Mars, blev en Bowie-sang, og livstegn fra intelligente rumvæsener er plotmotoren i det nye sci-fi-seriehit »3 Body Problem« på Netflix. Sådanne oplagte koblinger til populærkulturen laver bogen også selv, tjek selv Indiana Jones-hyldesten under opslaget om »Den Hellige Gral«. Alt i alt vil jeg sige, at »Verdens vildeste mysterier« lykkes med at tage mig og sine forhåbentlig mange unge læsere med ud på mysteriernes overdrev på tværs af tid og landegrænser. Det er ikke »Anders And og de firkantede æg«, men det spiller, og undervejs kommer Lars Henrik Aagaard faktisk også forbi Andesbjergene i jagten på El Dorado. Han løser endda gåden om hønen og ægget – tro det eller lad være! Verdens vildeste mysterier Forfatter: Lars Henrik Aagaard.Sider: 112 sider.Pris: 149,95 kronerForlag: Carlsen. Anmelderen Ida Dybdahl er litteraturkritiker på Politiken.",
        "metadata": {
            "source": "https://www.berlingske.dk/litteratur/lars-henrik-aagaard-loeser-i-sin-nye-bog-mysteriet-om-hoenen-eller",
            "image_url": null,
            "publication_time": "Søndag d. 05. maj 2024, kl. 18.19",
            "author": null,
            "related_links": [],
            "attachments": []
        }
    }
}