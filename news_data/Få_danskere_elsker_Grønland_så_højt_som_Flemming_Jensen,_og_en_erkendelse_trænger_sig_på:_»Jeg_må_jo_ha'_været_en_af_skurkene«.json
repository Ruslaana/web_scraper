{
    "version": "1.0",
    "document": {
        "id": "https://www_berlingske_dk/kommentatorer/faa-danskere-elsker-groenland-saa-hoejt-som-flemming-jensen-og-en",
        "title": "Få danskere elsker Grønland så højt som Flemming Jensen, og en erkendelse trænger sig på: »Jeg må jo ha' været en af skurkene«",
        "content": "Taknemmelighedsgæld vil jeg for altid stå i til de 170 mennesker, som jeg fra 1973 i et par år fik lov til at dele ø sammen med i den lille nordgrønlandske bygd Ikerasak, 40 kilometer fra Uummannaq. I de efterfølgende mange årtier har jeg glimtvist forsøgt efter evne at betale lidt tilbage ved nogle romaner og et par tv-julekalendere. Jeg skylder disse milde, muntre og samtidig særdeles kontant tænkende mennesker afsættet for de tanker og den livsanskuelse, der er kommet til at danne basis for resten af mit liv. Så lige nu er jeg ked af det. Hvad er det dog, der sker for tiden, ovenikøbet mellem netop de to lande, hvorfra min verden går? Hvor jeg igennem mit liv gang på gang har mødt de dejligste mennesker, hvor jeg har taget bad i mildhed, imødekommenhed, tolerant munterhed. Ja, hvorfor ikke? Bevares, jeg er da også stødt på det modsatte. Men sjældent – meget sjældent! I dag er samtalen os imellem åbenbart blevet skinger og skarp. Noget i mig brister, og jeg kan ikke ha’ det! Jeg er jo ikke helt ung længere, men jeg kan dog stadig huske en tid, hvor fotografierne var i sort-hvid, mens tankegangen var i farver. Jeg har svært ved at vænne mig til, at det nu oftere og oftere synes at forholde sig omvendt. »Hernede sydpå må vi besinde os, og oppe nordpå håber jeg, at man ikke i en impulsiv afstandtagen fra Lille Stygge Ulv melder sig under fanerne hos Store Stygge Ulv«, skriver Flemming Jensen.Fold sammenLæs mereFoto: Linda Kastrup. Jeg tænker selvfølgelig på den igangværende, aggressive debat, der med lynets hast gør afstanden mellem Danmark og Grønland større og større. Hvor Kap Farvel tages bogstaveligt, og hvor det fyger om ørerne med aggressive angreb og upåviselige påstande, frem og tilbage, hulter til bulter. Rigsfællesskabet trænger helt sikkert til både opdatering og nyfortolkning – nå ja, måske ligefrem til afskaffelse? Det sidste vil jeg være ked af. Men nu hvor udviklingen er sat i gang, hvorfor skal det dog så ske i en hørm af skolegårdsslagsmål? Det kunne jo også ske i en fælles feststemning over, »at nu er vi nået hertil«. Og »hvad så videre frem?« Hvis det virkelig ender med, at rigsfællesskabet ophører, så er det for mig et sørgeligt resultat af spildte muligheder for en i global sammenhæng unik demonstration af, hvordan det kan lade sig gøre at skabe samhørighed af forskelligheder. Men hvis den nuværende tumult alligevel skulle ende med, at vort rigsfællesskab afgår ved døden, er det under alle omstændigheder ret uklædeligt at se de efterladte slås om bodelingen. Hernede sydpå må vi besinde os, og oppe nordpå håber jeg, at man ikke i en impulsiv afstandtagen fra Lille Stygge Ulv melder sig under fanerne hos Store Stygge Ulv. Tal dog pænt – på begge sprog! Giv slip, hvis der skal slippes, og hold fast i det af det, ingen af os vil miste. »Over en kop kaffe og måske et meget, meget tørt stykke sandkage ville jeg prøve at få at vide, hvordan hun og de øvrige beboere dengang oplevede, at det menneske i bygden – nemlig jeg, der havde færrest »grønlandske værdier« – samtidig var den højest lønnede.«Fold sammenLæs mereFoto: Steffen Trumpf/AP/Ritzau Scanpix. Hvis rigsfællesskabet ender med at bestå i en nyfunden form, så råber jeg HURRA! Og hvis man deroppe i stedet vælger ren selvstændighed, så råber jeg også HURRA – for det er altid rart at ha’ gode venner i udlandet. Hvorfor denne unødvendige aggressivitet? I stedet for konstruktive samtaler om, hvordan vi arrangerer den nye situation, så den passer os alle bedst. Tja, fra august måned sidste år og frem til jul har jeg banket på hos DR. Primært via et produktionsselskab, men til sidst også personligt ved direkte mail. I første omgang ville jeg såmænd ikke andet end at drikke en kop kaffe med en af de gode DR-folk og diskutere mulighederne foron-locationat afdække den grundlæggende dansk-grønlandske problematik ud fra en helt personlig indfaldsvinkel. Ja, for jeg har sådan set dengang nok været en af skurkene. Uden at ville det! I 1973, hvor jeg flyttede til bygden, var kolonitiden for længst forbi. Formelt altså, men på ingen måde reelt. Værdi-målestokken var faktisk »graden af danskhed«. Det var derfor, jeg nu ville foreslå DR at lave et par fredsommelige tv-udsendelser sammen med gode og kloge venner fra dengang. Én af dem kunne være Grønlands første kvindelige folketingsmedlem. Hun var i sin tid min 4-årige søns jævnaldrende legekammerat, og er i dag et meget reflekteret menneske. Med noget på hjerte. Og den slags mennesker er der altså rigtigt mange af, dér hvor det sner. »Det er mærkeligt at skulle sige det i dag, men jeg fornemmede virkelig absolut ingen animositet. Kun venlighed og hjælpsomhed.«Fold sammenLæs mereFoto: Sarah Meyssonnier/Reuters/Ritzau Scanpix. Min tanke var at afdramatisere, men ikke bagatellisere. Over en kop kaffe og måske et meget, meget tørt stykke sandkage ville jeg prøve at få at vide, hvordan hun og de øvrige beboere dengang oplevede, at det menneske i bygden – nemlig jeg, der havde færrest »grønlandske værdier« – samtidig var den højest lønnede. Jeg boede gratis i det fineste hus, fik betalt min elregning og en halvdagsansat mand til at slæbe alt vand til huset samt dagligt tømme mit lokum uden for huset, så mine slædehunde ikke skulle gå sultne i seng. Mens alle andre i bygden selv måtte sørge for den slags på en langt, langt mindre indkomst. Det er mærkeligt at skulle sige det i dag, men jeg fornemmede virkelig absolut ingen animositet. Kun venlighed og hjælpsomhed. Men når jeg én gang om måneden stod i kø i Johansinnguaqs kontor for at modtage min i denne sammenhæng tårnhøje månedsløn, der omhyggeligt blev talt op i kontanter, puttet i en brun konvolut og overrakt mig, mens alle andre i køen fulgte med i optællingen, havde jeg svært ved at møde mine nye venners blikke. De stod nemlig også i kø. De skulle indhandle deres forarbejdede sælskind, der havde kostet dagsrejser på slæde i 30 graders kulde og derefter et ret omfattende stykke arbejde med at tilberede skindet. Jeg mener at kunne huske, at indtjeningen pr. skind dengang snildt kunne ligge på 60 kroner. Hvilket nok kun vanskeligt vil kunne omregnes til 400 milliarder i nutidskroner. »Diskussionen er faret vild ved at søge mod fronterne, med en del af pressen som heppekor.« På billedet ses det Grønlands parlament Inatsisartut i Nuuk.Fold sammenLæs mereFoto: Sarah Meyssonnier/Reuters/Ritzau Scanpix. Det må altså være i lignende situationer, at vreden dengang blev sået, så den unge generation i dag faktisk har en sag, når de raser over de uretfærdigheder, som ellers primært er overgået deres bedsteforældre. Ret skal være ret, den aktuelle, velbegrundede vrede kan man så hævde nu og da lider under, at opremsningen af, hvad inuit gennem tiden er blevet snydt for, sjældent indebærer ikke uvæsentlige ting som tuberkulose, børnedødelighed og manglende tænder i munden. Selv rejste jeg hjem efter to år. Ikke fordi jeg ikke brød mig om stedet, og slet ikke, fordi jeg ikke var glad for menneskene! Men fordi jeg simpelthen var inkompetent. Jeg duede ikke til det, jeg var udsendt for, og det føltes meget, meget flovt. Hvis vi i dag vil videre frem mod en model for to samarbejdende nationer, er det alt det og mere til, som vi trænger til at tale med hinanden om. Bemærk: Jeg skrev »tale om«. For vi trænger altså ikke til at skændes om det! Vi trænger ikke til rasende eller krænkede slagudvekslinger, der tager afsæt i offertænkning og bondeanger. Eller fornærmende anklager om henholdsvis utaknemmelighed og herrefolksattituder. Diskussionen er faret vild ved at søge mod fronterne, med en del af pressen som heppekor. Måske kan stumperne stadig reddes ... Flemming Jensen har blandt andet skrevet en kærlighedsroman om Grønland med titlen »Imaqa«, som betyder måske. Arkivfoto: Bent Midstrup/NFFold sammenLæs mere Det var dét, jeg gerne ville have talt med DR om, for jeg syntes, at jeg havde opskriften på en fredsommelig nuancering. Der blev desværre ingen pølse af dén ost. Jeg har ikke hørt en lyd og har måttet drikke kaffen alene. Det kan da sagtens være, at DR sidder med andre og langt bedre bud end mit. Det ville sådan set kun være glædeligt. Eller har det været fredsommeligheden, der skræmte? Konfrontationer og skænderier avler jo efter sigende seertal, og måske er det dét, der tæller hos dem, der tæller efter. Jeg er ikke ude på at starte et nyt skænderi. Hvis bare Grønlands-debatten kommer på sporet, så er det jo ligegyldigt, hvem der gør det. Min gamle ven, Jesper Klein, havde et motto, som jeg har tilladt mig også at gøre til mit: »Intet uden mildhed«. Mange steder i mediehavet synes udsagnet nu også at have fundet anvendelse, hvor man dog har ladet ordet »uden« erstatte af »med«. Berlingske har været i kontakt med DR, der ikke genkender Flemming Jensens udlægning. Flemming Jensen er skuespiller og forfatter ",
        "metadata": {
            "source": "https://www.berlingske.dk/kommentatorer/faa-danskere-elsker-groenland-saa-hoejt-som-flemming-jensen-og-en",
            "image_url": "https://berlingske.bmcdn.dk/media/cache/resolve/image_x_large_vertical/image/189/1894352/24899675-flemming-jensen-skuespilleren-flemming-jensen-har.jpg",
            "publication_time": "Lørdag d. 01. marts 2025, kl. 11.36",
            "author": null,
            "related_links": [],
            "attachments": []
        }
    }
}