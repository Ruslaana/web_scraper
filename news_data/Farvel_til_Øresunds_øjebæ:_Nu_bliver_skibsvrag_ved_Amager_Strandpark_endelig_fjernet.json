{
    "version": "1.0",
    "document": {
        "id": "https://www_berlingske_dk/samfund/farvel-til-oeresunds-oejebae-nu-bliver-skibsvrag-ved-amager-strandpark-endelig",
        "title": "Farvel til Øresunds øjebæ: Nu bliver skibsvrag ved Amager Strandpark endelig fjernet",
        "content": "Som en strandet hval ligger den gamle tyske slæbebåd »Idun« på fjerde år kuldsejlet i Øresund godt 100 meter fra badeanstalten Helgoland ved Amager Strandpark. En øjebæ midt i bølgen blå, lyder det fra mange af badeanstaltens og strandparkens gæster om skibsvraget,der har ligget på grund siden forårsstormen »Carl« i 2014. Københavns Kommune er enig og har gennem årene forgæves forsøgt at få vraget fjernet, og nu ser det omsider ud til at lykkes. Kommunen har nemlig søgt og fået bevilliget 750.000 kronerfra en særlig statslig pulje. Dermed kan den til tider underlige og i hvert fald kringlede sag om »Idun« finde sin afslutning. Kommunens teknik- og miljøudvalg skal på mandag sige ja til pengene, hvilket ifølge gruppeformand Jakob Næsager (K) alene bør være en formssag. Derefter er det blot at finde firmaet, der skal stå for bjærgningen, og hvis alt går vel, kan vraget være fjernet i løbet af efteråret, vurderer han. »Jeg går ud fra, at det snart er væk,« siger han. Sagen om »Idun« begyndte i 2012, da ejeren efter at have købt fartøjet i Tyskland sejlede det til København og ankrede op nær Helgoland – i kommunalt farvand. Han blev dog hurtigt bedt om at finde et andet sted til sin båd, hvilket blot fik ham til at sejle længere ud i sundet og kaste anker – nu i statsligt farvand. Sådan fortsatte det. Når han blev bedt om at pakke sig fra statens farvand, sejlede han blot ind i kommunens farvand og omvendt. Lige indtil båden gik endeligt på grund 165 meter fra land i 2014. Altså i statsligt farvand, der begynder cirka 100 meter ud for Amager Strandpark. »Vraget er i forfald, visuelt skæmmende og har løbende været genstand for negativ opmærksomhed fra både medier og borgere,« hedder det i mødematerialet. Jakob Næsager henviser til, at det hidtil ikke har været juridisk muligt for kommunen at bjærge vraget fra farvand, der er underlagt Kystdirektoratet. Til trods for at vragets ejer er blevet idømt flere bøder og politianmeldt flere gange. Samt pålagt at fjerne vraget. »Vi har kæmpet og kæmpet for at få det fjernet. Da jeg var formand for Amager Strandparks (nu nedlagte,red.) bestyrelse, fik vi at vide, at vi ikke kunne gøre det, da vraget var omfattet af privat ejendomsret. Vi fik tilbud fra private, der gerne ville fjerne det, men vi måtte sige nej tak, da det var imod reglerne,« siger han. Men med pengene fra den særlige statslige pulje på i alt 2,8 millioner kroner til fjernelse af skibsvrag fra danske farvande i 2018 er der blevet givet tilladelse til at bjærge »Idun«. Ejeren har for længst oplyst, at han ikke selv har midlerne til at fjerne vraget, ligesom han har givet afkald på retten til vraget, når det engang er blevet fjernet. »Vi har ikke haft hjemmel til det. Det har vi nu,« understreger Jakob Næsager. Af mødematerialet fremgår det, at »bjærgningen forventes udført inden for perioden oktober til november 2018, men er afhængig af vintervejrforholdene, da efterårsstorm kan udsætte bjærgningen«. »Det vurderes, at klargøring af vraget tager cirka en uge og selve bjærgningen to døgn. Vraget ophugges efter bjærgningen,« lyder det.",
        "metadata": {
            "source": "https://www.berlingske.dk/samfund/farvel-til-oeresunds-oejebae-nu-bliver-skibsvrag-ved-amager-strandpark-endelig",
            "image_url": "https://berlingske.bmcdn.dk/media/cache/resolve/image_x_large/image/98/985548/22069771-gg.jpg",
            "publication_time": "Torsdag d. 13. september 2018, kl. 14.15",
            "author": "Jens Ejsing",
            "related_links": [],
            "attachments": []
        }
    }
}