{
    "version": "1.0",
    "document": {
        "id": "https://www_berlingske_dk/virksomheder/dansk-designfirma-solgt-for-19-milliarder",
        "title": "Dansk designfirma solgt for 1,9 milliarder",
        "content": "Det danske designfirma Muuto, som blandt andet sælger stole, lamper og puder i den dyrere ende, er blevet solgt for 1,89 milliarder kroner til den amerikanske møbel- og designkæde Knoll. Muuto blev stiftet for 11 år siden, da Kristian Byrge og Peter Bonnén i 2006 sagde deres velbetalte jobs op hos et reklamebureau for at stifte selskabet, der arbejder med skandinavisk design. Muuto kommer fra det finske ord for »perspektiv«, muutos. De to stiftere solgte i 2014 45 procent af Muuto til kapitalfonden Maj Invest, som altså nu sammen med de to stiftere kan hæve en betydeligt større sum end rygtedes de seneste dage, hvor prislappen på Muuto var sat til omkring en milliard kroner. Ifølge Knoll, som sælger bolig- og kontorindretning, fortsætter Muuto som et selvstændigt selskab med base i København og med et mål om at blive dobbelt så stor inden for tre-fem år. En del af fremgangen skal hentes ved at bringe Muuto bedre ind på det amerikanske marked gennem den nye ejer. »Vi har fulgt deres eksplosive udbredelse på arbejdsplads- og hjemmescenen i både Europa og Nordamerika i nogen tid nu,« siger Knolls administrerende direktør, Andrew Cogan, om baggrunden for købet.  Med opkøbet vil Knolls internationale salgsandel vokse fra 15 til 20 procent, eftersom 80 procent af Muutos forretning ligger uden for Nordamerika. »Knoll er det perfekte permanente hjem for Muuto. Vi er stolte af over det seneste årti at have opbygget en forretning, som hædrer det bedste inden for skandinavisk design, og som er relevant for en ny generation af kunder, der søger skønhed og elegance til en betalelig pris,« konstaterer de to Muuto-stiftere i en fælles udtalelse. Muuto havde i 2016 et driftsresultat (EBITDA) på 77,7 millioner kroner mod 53,2 millioner året før. Handelen ventes at kunne lukkes i januar 2018. ",
        "metadata": {
            "source": "https://www.berlingske.dk/virksomheder/dansk-designfirma-solgt-for-19-milliarder",
            "image_url": "https://berlingske.bmcdn.dk/media/cache/resolve/image_x_large/image/7/78118/19423625-pix-muuto.jpg",
            "publication_time": "Onsdag d. 13. december 2017, kl. 07.55",
            "author": "Thomas Breinstrup",
            "related_links": [],
            "attachments": []
        }
    }
}