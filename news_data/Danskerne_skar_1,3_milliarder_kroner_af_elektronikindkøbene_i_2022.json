{
    "version": "1.0",
    "document": {
        "id": "https://www_berlingske_dk/virksomheder/danskerne-skar-13-milliarder-kroner-af-elektronikindkoebene-i-2022",
        "title": "Danskerne skar 1,3 milliarder kroner af elektronikindkøbene i 2022",
        "content": "Danskerne brugte over en milliard kroner mindre på elektronikindkøb sidste år. Navnlig de største fladskærms-tv blev fravalgt til fordel for mindre udgaver, og generelt valgte flere en billigere, et-to år gammel model frem for de nye og dyrere modeller, når de købte ny elektronik så som mobiltelefoner. »Danmark er det land i Norden, som holdt mest igen i 2022. Her er sket den største tilbagegang inden for forbrugerelektronik – ikke kun i forbindelse med black friday og jul men for hele året,« fortæller Philip Læborg, der er analytisk ekspert på elektronikmarkedet i Norden for analysehuset GfK. GfK måler det faktiske salg i butikkerne og ser dermed ikke alene på, hvor stor produktionen er af de enkelte produkter. Samlet blev der i hele 2022 i Danmark købt elektronik for 31,5 milliarder kroner – både til brug på arbejdspladserne og derhjemme. Det er en tilbagegang på 5,1 procent i forhold til salget i 2021, som satte rekord med et salg på 32,8 milliarder kroner. 2022 slår derved lige 2020-salget, som var på samlet 31,3 milliarder kroner. Her kunne næstenhvad som helst inden for elektronik– spritnyt som lidt ældre – sælges, blot man overhovedet havde det på hylderne, fordi alle skulle bruge ekstraudstyr og bedre computere og telefoner for at kunne arbejde og gå i skole hjemmefra, mens coronavirussen hærgede. »Vi havde rigtig stor vækst under coronakrisen og kunne se, at salget fortsatte ret langt ind i 2021. I fjerde kvartal 2021 stilnede væksten så af og stoppede, og det er fortsat ind i 2022. Her er der så kommet ekstra kriser oveni, som har påvirket økonomien. Og julen gav et ordentligt smæk,« siger Philip Læborg. Den største tilbagegang skete nemlig i de sidste tre måneder af 2022, som ellers er årets største salgsperiode for elektronik på grund af først black friday og siden julen. Stadig blev der solgt for ni milliarder kroner, men det er ti procent mindre end året før. Alene salget af hvidevarer i Danmark lå 12 procent lavere i værdi i december 2022 i forhold til et år tidligere. For hele året endte det seks procent lavere end rekordåret 2021, viser tal fra APPLiA Danmark, som er brancheorganisationen for producenter og importører af hvidevarer og elektriske husholdningsapparater. For eksempel faldt salget af vaskemaskiner fra 256.000 styk i 2021 til 222.000 i 2022, tørretumblere fra 148.000 til 114.000, opvaskemaskiner fra 239.000 til 208.000, mikrobølgeovne fra 67.000 til 54.000 og kaffe(kapsel) maskiner fra 151.000 til 141.000. Og de foreløbige opgørelser for januar 2023 viser, at den negative tendens inden for salg af forbrugerelektronik fortsætter. Både it-, tv- og mobiltelefonsalget – de helt store kategorier – kommer ud af årets første måned med »ret kedelige væksttal«. »I udgangspunktet går det tilbage på alle kategorier: Hvidevarer, it og forbrugerelektronik går alle ned de seneste to år. Den samlede økonomi har ligget på et rigtigt højt niveau og skal nu finde et mere naturligt leje under de nye forhold,« forklarer GfK-eksperten, som dog fremhæver, at der er en tendens til, at mange gemmer pengene lidt og såkøber en lidt dyrere model, end de havde planlagt. I 2021 blev der solgt 467.000 fladskærme, i 2022 kun 369.000. I 2021 blev der solgt 1.792.000 smartphones og klassiske mobiltelefoner, i 2022 kun 1.609.000. I 2021 blev der solgt 704.000 bærbare computere, i 2021 kun 691.000, viser GfKs tal. Nogle af de dyreste former for elektronik er fladskærmsfjernsynog smartphones. »Tendensen er, at nye produkter lanceres til en højere pris end forgængerne, og at de gamle produkter så får en prisnedsættelse. Generelt bliver introduktionsprisen på et nyt elektronikprodukt hævet,« siger Philip Læborg. Det har senest kunnet ses ved Apples og Samsungs lanceringer af henholdsvis iPhone 14- og Galaxy S23-telefonerne. Apple gjorde et stort nummer ud af, at prisen på iPhone 14 ikke var højere end på iPhone 13, men den stigende dollarkurs viste noget ganske andet uden for USA. I Danmark kostede grundmodellen, iPhone 14, 1.300 kroner mere end forgængeren, Pro-modellen var blevet 1.600 kroner dyrere, og den store Pro Max-telefon kostede 1.800 kroner ekstra – alle i udgaven med mindst lagerplads. Galaxy S23-telefonerne, som Samsung lancerede 1. februari år, koster i Danmark800-900 kroner mere end sidste års Galaxy S22-telefonerved premieren, omend Samsung fordobler lagerpladsen uden ekstrapris, hvis man køber dem senest 14 dage efter premieren. Også de nyeste fladskærmsmodeller betaler man typisk mere for, end da sidste års model kom frem. Og det smitter faktisk af på købelysten, at priserne på elektronik bliver ved med at kravle opad på de helt nye modeller. »Vi kan se, at i 2020, som var topåret for elektroniksalg, var 15 procent af alle solgte elektronikprodukter – og altså ikke kun fladskærmsfjernsyn – blevet lanceret i 2020. I 2022 var det kun 10,8 procent af alle solgte elektronikprodukter, der blev lanceret samme år,« fortæller Philip Læborg fra GfK. Tv-producenterne har i flere år i træk døjet med, at det samlede salg faldt. De er fortsat med at lave stadig større skærme og arbejde på at forbedre billedkvaliteten samt skabe et nyt marked ved at slå på den høje 8K-billedopløsning. »Selvom 8K-opløsning giver mere mening på store skærme, er 8K ironisk nok nærmest ved at glide ud. Alle salgstal fra Danmark, Norden, Europa og USA viser, at der ikke er salg i 8K-tv,«sagde en af de mest vidende herhjemme på fladskærmsområdet, redaktør Rasmus Larsenfra teknologimediet Flatpanels.dk, i januar til Berlingske. Årsagen er frem for alt, at der ikke produceres noget indhold i så høj en opløsning, og at de nyeste ultra-HD-tv (også kaldet 4K-tv) er så gode, at det i praksis er svært at se forskel, medmindre man sætter dem op lige ved siden af et 8K-tv. Men selvom tv-producenterne fortsat arbejder sig opad i skærmstørrelse og nu har stort fokus på 80- og 90-tommerskærme, har en helt ny faktor gjort livet svært: de høje strømpriser. »Et større tv giver større omkostninger til strømmen, som nu er dyr. Det er blevet en stor udfordring for mange producenter. Tendensen gik mod større skærme og altså større fjernsyn, men pludselig – over natten – er det vendt, og mange producenter har skullet justere deres produktlanceringer,« siger Philip Læborg fra GfK. Det afspejler sig konkret i salget, hvor det største fald er sket på de helt store tv-skærme. Styksalget for fladskærme på 55 tommer og derover faldt i 2022 med 28,6 procent, hvor det for skærme på under 55 tommer gik tilbage med 18,5 procent.",
        "metadata": {
            "source": "https://www.berlingske.dk/virksomheder/danskerne-skar-13-milliarder-kroner-af-elektronikindkoebene-i-2022",
            "image_url": "https://berlingske.bmcdn.dk/media/cache/resolve/image_x_large/image/164/1644491/24340882-.jpg",
            "publication_time": "Søndag d. 12. februar 2023, kl. 16.57",
            "author": "Thomas Breinstrup",
            "related_links": [],
            "attachments": []
        }
    }
}