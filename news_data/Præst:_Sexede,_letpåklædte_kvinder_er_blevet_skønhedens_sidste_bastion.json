{
    "version": "1.0",
    "document": {
        "id": "https://www_berlingske_dk/kronikker/praest-sexede-letpaaklaedte-kvinder-er-blevet-skoenhedens-sidste-bastion",
        "title": "Præst: Sexede, letpåklædte kvinder er blevet skønhedens sidste bastion",
        "content": "Da kristendommen blegnede, mistede vi fornemmelsen for skønhed, og mandeblade er blevet skønhedens sidste bastion. Selv i disse (sen)moderne tider vil tanken om sognepræsten på jagt efter magasiner med nøgne damer få nogen til at løfte et øjenbryn. Men det var netop det, sognepræsten var denne regnfyldte dag i juni. Og sognepræsten, det var mig. Det var mig, der var på jagt efter et mandeblad på den lokale tankstation. Ikke fordi jeg var interesseret i at købe bladet, eller fordi jeg havde lyst til at se på nøgne damer, men fordi det skulle bekræftede min teori. Mandeblade er skønhedens sidste bastion. For skønheden er under angreb. Vi er villige til at bo i grimme huse, gå i grimme kirker og se på grim kunst. Hvem har ikke set på Bjørn Nørgaards marinerede hest i syltetøjsglas og følt sig lækkert kulturel. Men vi har endnu ikke præsteret at få mænd til at købe blade fyldt med grimme kvinder. Og tak for det. Da vi lever i en tid, hvor man har glemt, hvad skønhed er, vil jeg prøve at komme med en definition på det smukke. Det smukke handler om harmoni. Og for at forstå det smukke, må vi først se på det lykkelige. Lev Tolstojs bog »Anna Karenina« begynder med sætningen: »Alle lykkelige familier ligner hinanden; men den ulykkelige familie er altid på sin egen måde ulykkelig.« Der er mange måder, hvorpå vi kan blive ulykkelige, derimod er det kompliceret for en familie at blive lykkelig. Lykken kræver, at et utal af faktorer går op i en højere enhed. Fejler bare én af disse, vil det være næsten umuligt for familien at blive lykkelig. Forstår man dette princip for lykke, forstår man også princippet for skønhed. Der er et utal af måder at være grim på, men alle smukke mennesker ligner på sin vis hinanden. Hos en smuk, ung kvinde er alting holdt i perfekt harmoni, men med alderen falder alle komponenterne fra hinanden, og det ender med død og opløsning. Og ligesom en krop i opløsning ikke er en smuk krop, er en familie i opløsning heller ikke en lykkelig familie. Det lykkelige og det smukke virker efter de samme principper for harmoni. Det lykkeliges principper kaldes etik, mens det smukkes kaldes kunst. Etik og kunst har det til fælles, at de, som G.K. Chesterton engang sagde; »begge starter med, at man trækker en streg et sted«. Kunsten og etikken trækker streger inden for hvilke, det smukke og det lykkelige kan trives. Sådan har man i hvert fald set verden indtil for nylig. Men med postmodernismen leveres der et direkte angreb på den bestående samfundsorden med alt, hvad vi hidindtil har regnet for smukt og lykkeligt. Hvis vi tænker på samfundet som en krop, forstår vi, hvad Jacques Derrida vil, når han bruger ord som vira og infektion til at beskrive den måde, hvorpå han ønsker at påvirke samfundet. Derrida siger: »Alt, jeg har gjort (...) er domineret af tanken om en virus, som kunne kaldes en parasitologi, en virologi (...) Virussen er til dels en parasit, der ødelægger, som skaber uorden i kommunikationen« (min oversættelse). Ved at introducere parasitter i diskursen angriber Derrida det bestående samfunds orden. Parasitten vil snylte på sin vært og vokse, indtil den har overtaget den krop, hvorpå den lever. Her kan kunsten igen hjælpe os til at forstå. Når Asger Jorn maler en surrealistisk and hen over et smukt naturbillede, så vil der ud af det, vi engang anerkendte som smukt, skabes noget nyt, og det står klart, hvad postmodernisterne vil. De vil nedbryde det bestående og skabe noget nyt, noget andet. Ligesom vira gør det på en krop. En nyere tænker, Tyler M. Argüello, siger: »Queer-teoriens slutspil ville være at bruge disse virale processer som en måde til at inficere og dermed transformere den politiske krop« (min oversættelse). Men postmodernismen har sine svagheder, og det blev tydeligt, da provokunstneren Ibi-Pippi på Jorns maleri påklistrede et billede af sig selv, i badetøj, på vej ud af et æg. Pludselig er der en lille dreng, der hvisker: »Asger Jorns and har udruget en gal mand i kvindetøj.« Og et kort øjeblik blev det tydeligt, at der var en hel masse mennesker, der ikke havde noget tøj på. Vira angreb vira. Der fulgte mere med, end postmodernisterne havde regnet med, og vi må som straf se på, at hærværk på kunsten og tyveri fra kunstmuseer bliver ophøjet som kunst. Jeg tænker selvfølgelig påbusten af Frederik 5., der blev smidt i havnen, ogJens Haaning, som stjal de penge, han havde fået til at skabe et kunstværk. Parasitterne har gjort deres indtog, og kroppen er i opløsning. Det ser ud, som om postmodernisterne har sejret. Postmodernismen har umiddelbart sin berettigelse. Deres filosofi må ses som en reaktion mod nazismens idealer. Hitler kaldte de anderledes for parasitter, og postmodernisterne svarer: »Ja, vi er anderledes, vi er parasitter, og vi er stolte af det. Vi ødelægger kulturen med al dens orden og al dens skønhed«. Mens nazismen dyrkede overmennesket, dyrker postmodernismen undermennesket. Alt, hvad der er lavt, skrøbeligt, vores begær og mørkeste lidenskaber slippes fri og hyldes offentligt. Vi står ved, at vi er Gollum. Men dyrkelsen af undermennesket har ligesom dyrkelsen af overmennesket en udfordring. De er i krig med alt, hvad der er smukt i mennesket, og derfor gør begge parter os umenneskelige. Den ene gruppe kvæler det smukke, den anden gruppe opløser det. De forstår ikke, at skønhed skal redde verden. Skønheden skal løfte – og fylde os op. I Dantes »Guddommelige Komedie« føres Dante gennem dødsriget op mod Paradis. Den første, han møder, er digteren Vergil. Kunsten kan tage Dante med på den første del af rejsen, for stor kunst kan løfte et menneske op og gøre det skønnere, men på et tidspunkt må Beatrice tage over. Beatrice er Dantes store kærlighed, hun repræsenter den ydre skønhed, som også kan løfte et menneske og gøre det skønnere, for det ydre smukke lader en dør stå på klem for kærligheden. Men Beatrice kan også kun tage Dante en del af vejen, på et tidspunkt må Skt. Bernhard af Clairvaux tage over. Nu kan kun det religiøse løfte Dante videre, for man må være religiøs, for at tro på Det Smukke. Til sidst møder Dante Jomfru Maria, som er et billede på indre skønhed, og med hendes hjælp får Dante Gud at se. I dette syn forstår Dante den store sammenhæng, og Dante kommer til en slags forståelse af inkarnationen. Og nu vi er tilbage ved det smukke. Og tilbage ved begyndelsen. Jeg blev mærkeligt lettet, da jeg så, at der stadig er smukke damer på hylderne på den lokale tankstation, for det forsikrede mig om, at der dybt i mennesket stadig bor en længsel efter skønhed. Og det smukke ydre lader som sagt en dør stå på klem for kærligheden. Derfor er de smukke kvinder i blade, magasiner og aviser på trods af den elendighed, der måske ligger bag deres position, et lille lysglimt i det grimme mørke, vores kultur har avlet. For selvom man skal være religiøs for at tro på Det Smukke, er der ikke så langt fra Beatrice til Jomfru Maria, som man skulle tro. Og Jomfru Maria viser os, hvad indre skønhed er. Og hvad er det for en indre skønhed, Maria bærer på under sit hjerte? Hun bærer det smukkeste menneske, verden har set. Ikke et overmenneske eller et undermenneske, men et Guds-menneske, der hænger på et kors, fordi han frivilligt ofrede sig og gav sit liv i kærlighed til menneskeheden. Når vi virkelig, altså virkelig ser ham der på korset, fuld af kærlighed til det usle menneske, må vi løftes vi op og fyldes med skønhed. For kun kærlighed kan gøre alting smukt, endda døden. Helga Døssing Bendfeldt er sognepræst i Sindbjerg kirke",
        "metadata": {
            "source": "https://www.berlingske.dk/kronikker/praest-sexede-letpaaklaedte-kvinder-er-blevet-skoenhedens-sidste-bastion",
            "image_url": "https://berlingske.bmcdn.dk/media/cache/resolve/image_x_large/image/156/1568924/24144653-.jpg",
            "publication_time": "Søndag d. 10. juli 2022, kl. 22.30",
            "author": null,
            "related_links": [],
            "attachments": []
        }
    }
}