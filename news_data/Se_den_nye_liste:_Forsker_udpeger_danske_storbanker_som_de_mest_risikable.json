{
    "version": "1.0",
    "document": {
        "id": "https://www_berlingske_dk/virksomheder/se-den-nye-liste-forsker-udpeger-danske-storbanker-som-de-mest",
        "title": "Se den nye liste: Forsker udpeger danske storbanker som de mest risikable",
        "content": "De små og mellemstore pengeinstitutter har lært lektien af finanskrisen – det har de allerstørste banker ikke. Sådan siger forsker Johannes Raaballe ved Aarhus Universitet, der har udarbejdet en ny rangliste over sundhedstilstanden i de danske børsnoterede banker. Den kontroversielle, årlige rangliste er blevet til på baggrund af den markedsopgjorte solvens (MSolvens), som måler en banks soliditet – altså dens evne til at modstå tab. Ranglisten er baseret på aktiemarkedsdata, og ser man retrospektivt på det, ville ranglisten i stor stil kunne have identificeret, hvilke banker der gik fallit under finanskrisen. I bunden af årets rangliste, der også bringes i tidsskriftet Finans/Invest, ligger Danske Bank, Jyske Bank, Sydbank og Spar Nord,der er systemisk vigtige finansielle institutter (SIFI). De fire SIFI-banker har alle en MSolvens under tre, hvis man ser bort fra det coronaramte første kvartal 2020. Det betyder ifølge Johannes Raaballes definition, at de er ikke sikre banker. FAKTAHvad er MSolvens?Forsker Johannes Raaballes rangliste over sundhedstilstanden i de danske børsnoterede banker er baseret på et mål, der hedder markedsopgjort solvens, MSolvens.MSolvens er defineret som markedsværdien af bankens aktier divideret med markedsrisikoen på bankens aktiver (i praksis risikoen på bankens udlån). Det væsentligste ved MSolvens-målet er altså, at polstringen (egenkapitalen) sættes i forhold til bankens risiko.FOLD UD Forsker Johannes Raaballes rangliste over sundhedstilstanden i de danske børsnoterede banker er baseret på et mål, der hedder markedsopgjort solvens, MSolvens. MSolvens er defineret som markedsværdien af bankens aktier divideret med markedsrisikoen på bankens aktiver (i praksis risikoen på bankens udlån). Det væsentligste ved MSolvens-målet er altså, at polstringen (egenkapitalen) sættes i forhold til bankens risiko. Det er dog klart mest sandsynligt, at det ikke går galt for nogen af SIFI-bankerne over det kommende år, vurderer han, medmindre coronakrisen helt glider af hænde, eller der indtræffer endnu en alvorlig og ukendt hændelse. »Det bekymrende er, at SIFI-bankerne har sat sig selv og samfundet i en risikabel situation. Dette er ikke forårsaget af coronakrisen. Det er en udvikling, der har stået på siden slutningen af 2017,« siger Johannes Raaballe.  Udviklingen for de små og mellemstore banker har været helt anderledes, og det er der ifølge forskeren to årsager til: For det første har SIFI-bankerne i årene 2016-2020udloddeti størrelsesordenen seks gange mere af deres resultat end de små og mellemstore banker. For det andet har de små og mellemstore banker haft en markant fremgang i resultat efter skat over perioden, hvorimod SIFI-bankernes resultat er stort set stagneret. »Min fortolkning er, at de små og mellemstore banker af den danske bankkrise lærte, at de måtte klare sig selv uden statens hjælp. Ellers ville de blive lukket. Det har skabt disciplin, og derfor har de forsøgt at konsolidere sig, hvilket ser ud til at lykkes. Samme disciplin har SIFI-bankerne ikke udvist – til trods for myndighedernes appel herom,« siger Johannes Raaballe.  I Danske Bank har man »meget svært ved at genkende det billede, som denne alternative opgørelse tegner«. »Vi følger de retningslinjer, der er udstukket af Basel-komiteen, når vi opgør vores solvens. Både ratingbureauer, danske og internationale myndigheder beregner solvens på baggrund af bankers evne til at modstå tab, og her fortsætter Danske Bank med at være en af de stærkeste banker i Europa. Vi har en stærk likviditet og kapitalposition og har opbygget solide buffere i de seneste år, der også overstiger kravene fra myndighederne,« siger Christoffer Møllenbach, ansvarlig for Group Finance i Danske Bank. I Sydbank langede bankdirektør Bjarne Larsen sidste år hårdt ud efter Johannes Raaballes bankrangliste: »Det er lidt med Raaballes liste som med kartoffelskimmel. Det kommer en gang om året, og så er man nødt til at sprøjte og vente til, at det går over igen. Prøv at høre her, vi ligger altid i bunden. Vi kan ikke bruge den liste til noget som helst,«sagde Bjarne Larsen. Sydbank har ingen kommentarer til listen i år. Heller ikke Spar Nord har nogen kommentarer. Det har Jyske Bank til gengæld. »Den opgørelse er efter min bedste overbevisning stærkt misvisende for at sige det mildt. Jeg har været i direktionen i Jyske Bank i snart 26 år, og jeg kan kun sige, vi har aldrig været mere solide end nu,« siger ordførende direktør Anders Dam. John Christiansen, administrerende direktør i Lån & Spar Bank, glæder sig over, at banken igen i år er øverst på ranglisten. »Vi er selvfølgelig glade og tilfredse med at ligge nummer et på listen. Dem, vi henvender os til, er primært dem med lange og mellemlange uddannelser, og der er det et vigtigt element, at vi fremstår som en ordentlig og veldrevet bank,« siger han. Til trods for at Johannes Raaballes rangliste mødes med en hovedrysten i storbankerne, afviser Raaballe, at hans opgørelse er misvisende. »Er det bankerne i toppen af listen, eller er det bankerne i bunden af listen, der er uenige i deres placering på listen,« siger han. Hvis dit uofficielle mål er så effektivt, tror du så ikke, at myndighederne allerede havde taget det i brug? »Det er vel til myndighederne, at man skal stille dette spørgsmål. Igennem de seneste år har de officielle solvensmål aldrig været højere. Men hvorfor har myndighederne så vedvarende appelleret til bankerne om at holde igen med udlodninger til aktionærerne? Hvad har været myndighedernes belæg herfor?« Dit mål er i årevisblevet kritiseret for, at det er baseret på aktiemarkedsdata. Er der en risiko for, at du tager grueligt fejl? »Ranglisten er baseret på aktiemarkedets vurdering af den enkelte banks soliditet. Er man uenig i bankens placering på ranglisten, er man altså uenig i aktiemarkedets vurdering af banken. Men det står jo enhver frit for at købe aktier i en børsnoteret bank for egen regning. Men i den forbindelse skal der lyde en advarsel: Før, under og efter den danske bankkrise viste aktiemarkedets vurdering sig at være den rigtige,« siger Johannes Raaballe. Finanstilsynet kan ikke kommentere på konkrete institutter. Men Kristian Vie Madsen, vicedirektør med ansvar for banktilsyn, oplyser, at indikatorer baseret på markedsværdi er én af flere punkter, der kan bruges til at måle bankernes situation og målrette den finansielle vagthunds tilsyn. »De bruges af både Det Systemiske Risikoråd og af os. Men det er ikke en metode, der er egnet til at fastsætte kapitalkrav,« siger han.",
        "metadata": {
            "source": "https://www.berlingske.dk/virksomheder/se-den-nye-liste-forsker-udpeger-danske-storbanker-som-de-mest",
            "image_url": "https://berlingske.bmcdn.dk/media/cache/resolve/image_x_large/image/140/1407552/23709684-raaballe.jpg",
            "publication_time": "Torsdag d. 08. april 2021, kl. 06.18",
            "author": "Søren Martin Olsen",
            "related_links": [],
            "attachments": []
        }
    }
}