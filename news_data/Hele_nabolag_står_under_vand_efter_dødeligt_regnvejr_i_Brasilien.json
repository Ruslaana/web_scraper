{
    "version": "1.0",
    "document": {
        "id": "https://www_berlingske_dk/internationalt/hele-nabolag-staar-under-vand-efter-doedeligt-regnvejr-i-brasilien",
        "title": "Hele nabolag står under vand efter dødeligt regnvejr i Brasilien",
        "content": "Oversvømmelser og jordskred har kostet mindst 36 personer livet i Brasilien. Det sker efter skybrud i São Paulo-regionen, oplyser myndighederne søndag ifølge nyhedsbureauet Reuters. Tv-billeder og indhold fra sociale medier optaget i byen São Sebastião viser ifølge nyhedsbureauet AFP, hvordan hele nabolag står under vand. Murbrokker flyder i vandmasserne, motorveje er oversvømmede, og biler er ødelagt af væltede træer. 228 personer har mistet deres hjem, mens 388 er blevet evakueret. Myndighederne har ikke oplyst, hvor mange personer der er meldt savnede. Tarcisio de Freitas, som er guvernør i São Paulo, har erklæret undtagelsestilstand i fem forskellige byer langs den brasilianske østkyst. São Sebastião, som ligger 200 kilometer nord for São Paulo, er et af de hårdest ramte områder. Her er der målt et regnfald på 60 centimeter på 24 timer, har myndighederne i byen oplyst. Det har fået arrangørerne af et stort karneval i byen til at aflyse begivenheden. »Vi har endnu ikke overblik over ødelæggelsernes omfang. Vi forsøger at redde ofrene,« siger Felipe Augusto, som er borgmester i byen ifølge AFP. Han kalder samtidig situationen i byen for »ekstremt kritisk«. »Vi arbejder lige nu ved 50 boliger, som er kollapset på grund af vand, og der ligger stadigvæk mennesker begravet,« siger han til mediet GloboNews. Flere end 100 brandmænd er en del af redningsindsatsen, hvor også helikoptere indgår. Soldater er også en del af redningsindsatsen. Mandag skal São Paulos guvernør, Tarcisio de Freitas, mødes med føderale embedsmænd for at koordinere indsatsen efter katastrofen, skriver Reuters. Brasiliens præsident, Luiz Inacio Lula da Silva, skal desuden besøge de værst ramte områder mandag, oplyser hans kontor. Ekstreme vejrfænomener som eksempelvis skybrud bliver ifølge forskere mere hyppige i fremtiden på grund af klimaforandringer, og her er Brasilien et af de mere udsatte lande. /ritzau/ ",
        "metadata": {
            "source": "https://www.berlingske.dk/internationalt/hele-nabolag-staar-under-vand-efter-doedeligt-regnvejr-i-brasilien",
            "image_url": "https://berlingske.bmcdn.dk/media/cache/resolve/image_x_large/image/164/1648054/24350477---20230220013638746_orgjpg.jpeg",
            "publication_time": "Mandag d. 20. februar 2023, kl. 01.14",
            "author": null,
            "related_links": [],
            "attachments": []
        }
    }
}