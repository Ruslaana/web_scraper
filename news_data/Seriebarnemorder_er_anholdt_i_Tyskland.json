{
    "version": "1.0",
    "document": {
        "id": "https://www_berlingske_dk/samfund/seriebarnemorder-er-anholdt-i-tyskland",
        "title": "Seriebarnemorder er anholdt i Tyskland",
        "content": "Tysk politi bekræfter, at en mand er anholdt og sigtet for drabet på otteårige Dennis Rostel, hvis lig blev fundet i Vinderup ved Holstebro i 1995. Manden er desuden sigtet for to andre drab. Han tilstår alle tre drab. - Vi mener, at manden har bortført Dennis Rostel fra en teltlejr i Selk (nær Slesvig, red.) i 1995 og har taget ham med til Danmark, hvor han har dræbt ham, siger Kai Thomas Breas fra den tyske anklagemyndighed. Manden er desuden mistænkt for at stå bag drabet på den niårige Dennis Klein, der blev dræbt i 2001 og drabet på 13-årige Stefan Jahr, som blev begået helt tilbage i 1992. Oplysningerne kom frem fredag ved middagstid, da tysk politi i byen Verden holdt pressemøde om sagen. I forbindelse med den danske sag fortalte statsadvokat Kai Thomas Breas, at manden havde lejet et sommerhus i Danmark. Huset lå ikke langt fra det sted, hvor Dennis Rostel blev fundet nedgravet i en sandbanke i august 1995. Der er tale om en 40-årig mand. Allerede i 2007 var han i politiets søgelys. Det var en efterforskningsgruppe ved navn Specialkommision Dennis, der holdt øje med manden. Han var dengang kendt som seksualforbryder i Nordtyskland. Efterforskningsgruppen havde fokus på mordet af den niårige Dennis Klein, men der var ikke dengang ikke noget, som fik gruppen til at mistænke manden. Manden er uddannet pædagog og har arbejdet som voksenunderviser, men han har også haft ansvaret for børn, oplyser tysk politi. Han har i de seneste 10 år boet i Hamburg. Dennis Rostel boede på børnehjem og forsvandt fra en teltlejr ved Selker Noor nær Slesvig tidligt om morgenen den 24. juli 1995. Drengen og hans storebror var anbragt uden for hjemmet, da deres forældre ikke kunne tage sig godt nok af børnene. I 1998 blev en belgisk mand anholdt i sagen. Han sad i et par måneder varetægtsfængslet i Flensborg, inden en dommer valgte at løslade ham. Den nu anholdte mand har tilstået drabene på Dennis Rostel, Dennis Klein og Stefan Jahr. Drab, der alle minder om hinanden. Ifølge politiet besidder manden viden om drabene, der underbygger, at han vitterligt er morderen. /ritzau/",
        "metadata": {
            "source": "https://www.berlingske.dk/samfund/seriebarnemorder-er-anholdt-i-tyskland",
            "image_url": "https://berlingske.bmcdn.dk/media/cache/resolve/image_x_large/image/75/752319/3997613-dennis-rostel.jpg",
            "publication_time": "Fredag d. 15. april 2011, kl. 14.37",
            "author": null,
            "related_links": [],
            "attachments": []
        }
    }
}