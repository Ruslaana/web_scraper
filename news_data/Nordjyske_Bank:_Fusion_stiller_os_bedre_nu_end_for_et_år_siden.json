{
    "version": "1.0",
    "document": {
        "id": "https://www_berlingske_dk/virksomheder/nordjyske-bank-fusion-stiller-os-bedre-nu-end-for-et-ar-siden",
        "title": "Nordjyske Bank: Fusion stiller os bedre nu end for et år siden",
        "content": "»Det er et regnskab, som vi glæder os over. Vi har været i en fusionsproces de sidste par år, og derfor var vores billede også, at da vi startede 2017, stod vi bedre på banen, end vi gjorde ved indgangen til 2016. Det bekræfter regnskabet,« siger Claus Andersen. Nordjyske Bank fusionerede med Nørresundby Bank i 2015, og der er stadig mere at hente i form af synergier, siger han. »Vi ser stadigvæk, at vi har nogle muligheder som følge af fusionen, men i det her resultat er der selvfølgelig allerede opnået synergier på omkostningssiden. Dem opnåede vi faktisk allerede sidste år, og vi har kunnet holde en flad omkostningskurve,« lyder det fra direktøren. På indtjeningen beretter banken om et fortsat lavt renteniveau på udlån, men stabile nettorenteindtægter på grund af faldende renteudgifter. »Vores nettorenteindtægter har vi stort set kunnet holde på samme niveau de sidste seks kvartaler,« siger Claus Andersen og henviser blandt andet til nettorenteindtægter på 120 mio. kr. mod 121 mio. kr. i samme kvartal for et år siden.  Som i branchen generelt har Nordjyske Bank også haft faldende udgifter til nedskrivninger på udlån, hvor banken tidligere har været presset af problemer i landbruget. Nedskrivningerne var i kvartalet på 28 mio. kr. mod 43 mio. kr. i samme periode året før. Bankdirektøren fortæller, at den har mindsket sin eksponering over for den hårdest ramte del af landbruget - svine- og mælkeproducenter. »Omfanget er væsentligt reduceret - også som en effekt af fusionen. Derudover glæder vi os over, at landbruget begynder at levere nogle bedre resultater som følge af bedre priser både for svine- og mælkeproducenter,« siger Claus Andersen. »Derfor har vi sådan set indikeret, at vi ikke længere forventer at lande på det nedskrivningsniveau, som vi indikerede primo året, netop fordi landbruget har det meget bedre end for et år siden,« siger han. Banken venter nu, at nedskrivningerne vil ende på et lavere niveau end de først udmeldte 120 mio. kr. i 2017. Til gengæld fastholdes forventningerne til basisindtjeningen i intervallet 300-350 mio. kr. I første kvartal lød den post på 81 mio. kr. ",
        "metadata": {
            "source": "https://www.berlingske.dk/virksomheder/nordjyske-bank-fusion-stiller-os-bedre-nu-end-for-et-ar-siden",
            "image_url": "https://berlingske.bmcdn.dk/media/cache/resolve/image_x_large/image/12/120239/17266999-bank.jpg",
            "publication_time": "Tirsdag d. 16. maj 2017, kl. 11.56",
            "author": null,
            "related_links": [],
            "attachments": []
        }
    }
}