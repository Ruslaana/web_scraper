{
    "version": "1.0",
    "document": {
        "id": "https://www_berlingske_dk/politik/efter-kinnock-gik-fri-11-danskere-faar-genoptaget-deres-skattesager",
        "title": "Efter Kinnock gik fri: 11 danskere får genoptaget deres skattesager",
        "content": "Det er yderst problematisk for retssikkerheden, at hårfine forskelle i skattesager kan betyde enten fuld frifindelse eller en længere fængselsstraf med tilhørende millionbøde. Det siger skatteadvokat Lida Hulgaard, tidligere formand for Skatterådet, til Politiken. Kritikken bunder i to meget omtalte skattesager: Statsministerens mand, Stephen Kinnock, slap for at blive skattepligtig i Danmark, efter han havde arbejdet her i tre dage i løbet af et år og besvaret en række mails og telefonopkald som led i sit arbejde.  Men fotomodellen Camilla Vest, som havde arbejdet her i syv dage, blev erklæret skattepligtig, fik en dom på 21 måneders ubetinget fængsel og en bøde på 6,6 millioner kroner. »Det er virkelig rystende, at så lille en forskel kan afgøre, om en person skal lang tid i fængsel,« siger Lida Hulgaard til Politiken.  Camilla Vest endte med at blive frikendt ved Østre Landsret, efter statsministerparret havde offentliggjort deres afgørelse. Herefter har Skat udsendt en meddelelse om, at praksis er ændret, så der er udvidede muligheder for at arbejde under ophold i Danmark uden at blive erklæret skattepligtig.  Konkret betyder det, at borgere med bopæl i udlandet må arbejde med enkeltstående opgaver i højst ti dage i Danmark. Det har ifølge Politiken ført til, at 11 borgere, der var blevet erklæret skattepligtige i Danmark, har fået eller er ved at få gennemgået deres sager.   ",
        "metadata": {
            "source": "https://www.berlingske.dk/politik/efter-kinnock-gik-fri-11-danskere-faar-genoptaget-deres-skattesager",
            "image_url": "https://berlingske.bmcdn.dk/media/cache/resolve/image_x_large/image/97/971023/7884113-stephen-kinnock-stter-kursen-mod-westminster.jpg",
            "publication_time": "Lørdag d. 08. november 2014, kl. 11.57",
            "author": null,
            "related_links": [],
            "attachments": []
        }
    }
}