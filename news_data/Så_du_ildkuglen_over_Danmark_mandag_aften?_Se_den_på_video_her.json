{
    "version": "1.0",
    "document": {
        "id": "https://www_berlingske_dk/samfund/saa-du-ildkuglen-over-danmark-mandag-aften-se-den-paa-video-her",
        "title": "Så du ildkuglen over Danmark mandag aften? Se den på video her",
        "content": "København. Mandag aften har mange mennesker observeret en ildkugle fare over himlen, og ifølge astrofysiker ved DTU Michael Linden-Vørnle er der tale om en meteor, der er brudt igennem atmosfæren. - Det er en meteor, som man kalder en ildkugle, der åbenbart er rigtig, rigtig mange mennesker, der har set. Der kommer stort set en indberetning ind hver andet sekund på min e-mail, så der er gang i den, siger astrofysikeren. Casper Andreis fra Holte var snarrådig nok til at fange ildkuglen på video, som kan ses på TV2 Vejret:  Michael Linden-Vørnle er med til at bestyre websiden ildkugle.dk, som man kan skrive til, hvis man har observeret en ildkugle. Der er mandag aften kommet indberetninger ind fra personer i hele landet. - Én ting er, hvad der kommer ind der, men det bliver også interessant at se de billeder, som vores fem kameraer rundt i hele landet har taget. - Med de billeder kan vi blive klogere på, hvor kuglen kommer fra, og hvor eventuelle stumper er faldet ned, siger han. PåStjerneskud.infokan man se optagelser fra tre kameraer i Hobro, København og Kolding, som tilsammen kan vise retningen og hastigheden af ildkuglen. Optagelserne viser, at ildkuglen kom ind over Sydsverige mod nordøst, så hvis den ikke er brændt op, men har ramt jorden og er blevet til en meteorit, skal man lede efter dem uden for Danmarks grænser.  Linden-Vørnle fortæller, at en meteor kun er synlig på himlen i meget få sekunder. Derfor mener han, at det er tidspunktet, der gør, at så mange har set den. Ildkuglen blev set klokken 18.25, viser indberetningerne. Julie Eide fra Vanløse var én af dem, der så ildkuglen og skrev om den på Twitter:  Største#stjerneskudjeg har set ved Vanløse mod øst klokken cirka 18:26.#meteor#astronomi@videnskabdk - Der er folk på vej hjem fra arbejde eller ude at gå med hunden, og så har folk været heldige at se den der, siger han.  Astrofysikeren har ikke noget bud på, hvor ofte man kan gøre sig forhåbninger om at se en ildkugle på himlen. Men han mener, at det er relativt ofte. Tit bliver de bare ikke set, fordi det er overskyet, midt på dagen, eller midt om natten, når folk sover. - Jorden bliver et sted mellem 50 og 100 ton tungere i døgnet på grund af materiale, der kommer ude fra rummet, så der kommer alligevel en del, siger han. Man ser ifølge astrofysikeren typisk ildkuglerne, når de er et sted mellem 40 og 80 kilometer over jordens overflade. /ritzau/ ",
        "metadata": {
            "source": "https://www.berlingske.dk/samfund/saa-du-ildkuglen-over-danmark-mandag-aften-se-den-paa-video-her",
            "image_url": "https://berlingske.bmcdn.dk/media/cache/resolve/image_x_large/image/14/140200/15606119-meteor-shower-in-the-sky-astr.jpeg",
            "publication_time": "Mandag d. 28. november 2016, kl. 21.32",
            "author": null,
            "related_links": [],
            "attachments": []
        }
    }
}