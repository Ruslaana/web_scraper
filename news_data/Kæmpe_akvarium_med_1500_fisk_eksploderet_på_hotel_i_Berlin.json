{
    "version": "1.0",
    "document": {
        "id": "https://www_berlingske_dk/internationalt/kaempe-akvarium-med-1500-fisk-eksploderet-paa-hotel-i-berlin",
        "title": "Kæmpe akvarium med 1500 fisk eksploderet på hotel i Berlin",
        "content": "En kæmpemæssig vandtank i Berlins Sea Life-akvarium er bristet og eksploderet, oplyser en talsmand for tysk politi fredag morgen. Tanken, der hedder AquaDom, rejste sig knap 15 meter op i luften og var placeret i lobbyen af et Radisson Blu-hotel, som ligger i samme kompleks som akvariet. Det var ifølge avisen Bild hjem for 1500 eksotiske fisk. »Akvariet er ødelagt, og det lækker vand. Situationen er ikke klar lige nu,« skriver brandvæsnet på Twitter. Ifølge hotellet DomAquarées egen hjemmeside er vandtanken »verdens største fritstående cylinderakvarium«. Den gennemgik en modernisering i 2020. 100 brandfolk har været sendt til hotellet. Billeder viser ødelæggelser i hotellets lobby, mens genstande og vragrester er skyllet rundt – noget af det ud på gaden. Genstande og vragrester er skyllet rundt – noget af det ud på gaden, som billedet her viser.Fold sammenLæs mereFoto: MICHELE TANTUSSI. Vandtanken stod inde i lobbyen. Den indeholdt en million liter vand og en gennemsigtig elevator, der kørte folk forbi de mange fisk op til Sea Life-museets indgang. To personer kom ifølge nyhedsbureauet AFP til skade, da de blev ramt af glasskår, da tanken bristede omkring klokken 05.50 fredag morgen. Det skete med et brag. »Hvis akvariet er defekt, sprænger det pludseligt. Der er ikke tale om en lille revne, hvor vandet siver ud – hele akvariet bristede brat,« siger en talsmand for brandvæsnet til nyhedsbureauet dpa. Han tilføjer, at alle akvariets fisk strømmede ud, da tanken brast. Det meste af vandet skyllede gennem dørene i gadeplan og ud på veje og i kloakkerne. Alle akvariets fisk strømmede ud af tanken, da den eksploderede.Fold sammenLæs mereFoto: JOHN MACDOUGALL. Episoden har derfor også betydning for trafikken på gaden. Karl-Liebknecht Strasse, en stor gade i det centrale Berlin, er således spærret for trafik. Årsagen er »en ekstrem mængde vand på vejen«, skriver lokale trafiktjenester ifølge dpa. Folk opfordres også til at undgå området, mens oprydningsarbejdet står på. Der er ifølge politiet ingen indikationer på, at der skulle være tale om et målrettet angreb. Der er dog heller ikke oplysninger om, hvorfor tanken pludselig eksploderede. /ritzau/ ",
        "metadata": {
            "source": "https://www.berlingske.dk/internationalt/kaempe-akvarium-med-1500-fisk-eksploderet-paa-hotel-i-berlin",
            "image_url": "https://berlingske.bmcdn.dk/media/cache/resolve/image_x_large_vertical/image/162/1627654/24294379-germany-accidentaquarium.jpg",
            "publication_time": "Fredag d. 16. december 2022, kl. 09.22",
            "author": null,
            "related_links": [],
            "attachments": []
        }
    }
}