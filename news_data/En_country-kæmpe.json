{
    "version": "1.0",
    "document": {
        "id": "https://www_berlingske_dk/navne/en-country-kaempe",
        "title": "En country-kæmpe",
        "content": "Janis Joplin, Johnny Cash, Elvis Presley. Listen over musikere, der har indspillet en Kris Kristofferson-sang indeholder navne, der har tegnet musikhistorien i anden halvdel af det 20. århundrede. I slutningen af 1960erne og begyndelsen af 1970erne skrev Kristofferson den ene country-perle efter den anden, og det er ikke helt forkert at placere ham som en country-kæmpe og en af de store amerikanske sangskrivere i nyere tid. Tag nu eksempelvis Janis Joplins signatursang »Me and Bobby McGee«. Den er skrevet af Kristofferson, de to havde i øvrigt en kort affære, kort før Joplin døde, og sangen blev faktisk den eneste, som landede Joplin en førsteplads på Billboards top 100. Johnny Cash’ »Sunday Mornin’ Comin’ Down« er også en Kristofferson-sang, som i Cash’s indspilning blev kåret til årets countrysang i 1970 og i øvrigt var med til at bane vejen for Kris Kristofferson som soloartist. Den helt store solokarriere som musiker opnåede han dog kun halvt. I 1970erne, da han var blevet et kendt ansigt, også uden for country-kredse, gik han til filmen, hvor han siden har haft en række roller af varierende kvalitet. Mest kendt er han formentlig her til lands for sin hovedrolle som Martin »Rubber Duck« Penwald i Sam Peckinpahs fladpandede trucker-film »Convoy«. Lidt mere kød på film-benet er der over hans præstation som John Norman Howard i »A Star Is Born« over for Barbra Streisand. For den rolle fik han iøvrigt en Golden Globe. Kristofferson – der har svenske aner – er stadig aktiv, men mest som musiker. 80 års-dagen fejres med udgivelsen af et nyt album, »The Cedar Creek Session«.",
        "metadata": {
            "source": "https://www.berlingske.dk/navne/en-country-kaempe",
            "image_url": "https://berlingske.bmcdn.dk/media/cache/resolve/image_x_large/image/25/251265/13753168-22navkris-k-162142jpg.jpeg",
            "publication_time": "Tirsdag d. 21. juni 2016, kl. 17.00",
            "author": "Anders Jørgensen",
            "related_links": [],
            "attachments": []
        }
    }
}