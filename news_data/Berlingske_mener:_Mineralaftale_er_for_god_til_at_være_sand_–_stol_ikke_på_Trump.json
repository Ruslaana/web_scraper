{
    "version": "1.0",
    "document": {
        "id": "https://www_berlingske_dk/ledere/berlingske-mener-mineralaftale-er-for-god-til-at-vaere-sand-stol-ikke-paa",
        "title": "Berlingske mener: Mineralaftale er for god til at være sand – stol ikke på Trump",
        "content": "Lad være med at tro på ham. Ordene er sagt afThe New York Times-journalisten Ezra Klein, som er inkarneret kritiker af den amerikanske præsident Donald Trump. Lyt alligevel til ham. Klein peger i et video-essay på, at Trump i sine første 100 dage vil at overvælde os med så meget støj, at vi mister sansen for det væsentlige. Derfor er det bedste simpelthen ikke at tro på, hvad Trump siger.  Trumps påstand om, at USA har postet350 milliarder dollar i krigsindsatsen i Ukraine, er faktuelt forkert. Man kan, hvis man lægger fingeren på vægten, presse tallet op i 174 milliarder, når man medregner eksempelvis støtte til nabolande; det rigtige tal er snarere 114 milliarder.  Trumps påstand om, at USA har foræret Ukraine pengene, mens Europa kun har ydet lån, og derfor får deres penge igen, er faktuelt forkert. Frankrigs præsident, Emmanuel Macron, korrigerede Trump for rullende kamera i Det Hvide Hus. USA og EU har ydet deres støtte til Ukraine helt på samme måde – som lån, garantier og tilskud.  Hvem tror på, at støtten til Ukraine bliver betalt tilbage, når landet en dag skal genopbygges for500 milliarder dollar? Ingen. Det udstiller den horrible præmis for denmineralaftale, som Ukraine og USA er blevet enige om, nemlig at det er den part, som er blevet overfaldet, som skal betale krigsskadeerstatning til sine største allierede; altså Trumps bizarre krav om500 milliarder dollari mineraler som betaling for at have hjulpet Ukraine med at forsvare sig mod Putin. Det er forargeligt, at Trump vil prostituere USAs inddæmning af Ruslands aggression. Mineralaftalen afslører en ledsagende og dyb illoyalitet over for de allierede i Europa, som tilsammen har ydet et større bidrag til krigen end USA. Man kan som en kommentar til Trumps primitive transaktionelle logik føje, at en stor del af Europas militære støtte på godt 60 milliarder dollar formentlig er gået til at købe amerikanske våben og ammunition. Spørgsmålet er herefter, om Ukraine og Europa kan leve med mineralaftalens substans? Selvom Ukraine ikke har fået nogen fredsgarantier, så er aftalen trods alt bedre end Trumps første udspil. USA lover i aftalen at investere i et »frit, suverænt og sikkert Ukraine«. USA vedstår ønsket om en »varig fred« og erkender, at Ukraine har bidraget til fred i verden ved frivilligt at aflevere sit arsenal af atomvåben. Det sidste er en elegant henvisning til, at Rusland i januar 1994 i dentrilaterale aftalemellem Rusland, USA og Ukraine, anerkendte, at grænserne kun kunne ændres gennem fredelige midler. USA erklærer i aftalen også sin støtte til Ukraines bestræbelser på at opnå sikkerhedsgarantier. Mineralaftalen rummer ingen løfter om, at milliarder skal sendes til USA. Tværtimod. Kernen i aftalen er, at USA får adgang til mineraler gennem medejerskabet af en genopbygnings-investeringsfond, hvis formål er at udvikle og genopbygge Ukraine sammen med USA. Som aftalen er skrevet, kan man formode, at EU med forbehold i dag kunne underskrive mineralaftalen og deltage i den fond, som både sikrer Vesten adgang til Ukraines mineraler og bidrager til at skabe vækst og udvikling, når der er fred i Ukraine. Kløften mellem mineralaftalen og Trumps retorik er næsten for god til at være sand. Derfor er der ét budskab til Ukraine på dagen, hvor Trump og præsident Zelenskyj skal underskrive aftalen: Stol ikke på ham. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-mineralaftale-er-for-god-til-at-vaere-sand-stol-ikke-paa",
            "image_url": "https://berlingske.bmcdn.dk/media/cache/resolve/image_x_large/image/189/1894736/24900301-ukraines-president-volodymyr-zelensky-gives-a-pre.jpg",
            "publication_time": "Fredag d. 28. februar 2025, kl. 09.20",
            "author": null,
            "related_links": [],
            "attachments": []
        }
    }
}