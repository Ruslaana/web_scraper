{
    "version": "1.0",
    "document": {
        "id": "https://www_berlingske_dk/rejser/arkitekt-bag-noma-og-georg-jensen-john-kerry-spiste-crepes-paa-vores",
        "title": "Arkitekt bag Noma og Georg Jensen: »John Kerry spiste crepes på vores yndlingscafé i Lausanne«",
        "content": "Arkitekt Camilla Gelbjerg-Hansen har været med til at give Noma og Georg Jensen-butikker en makeover, nu sætter hun et skandinavisk præg på ejendomme og landskaber langs den schweiziske riviera. Lausanne er vært for ungdomsolympiske lege 9.-22. januar. Hvordan havnede du i Schweiz?»Jeg har boet i udlandet det meste af mit liv, da min far var ansat i internationale virksomheder rundt om i Europa. Jeg kom hjem for at gå i gymnasiet, men efter studenterhuen skyndte jeg mig til udlandet igen, uddannede mig til arkitekt og siden har jeg boet det meste af mit voksne liv udenfor Danmark. Da vi besluttede os for at flytte hertil i 2008, ville jeg helst bo i Geneve centrum, fordi jeg føler mig hjemme i en storby, mens min mand helst ville bo på en alpetop. Vi fandt et kompromis med Epesses, en meget idyllisk by i Lavaux, den fransktalende del af Schweiz, hvor jeg kun er 15 minutters kørsel væk fra Lausanne.« Camilla Gelbjerg-Hansen. Foto: Privat.Fold sammenLæs mere Hvordan er det lykkes at falde til som expat?»Fordi vi har boet mange forskellige steder, er vi vant til integrationen, og da vi kom hertil, var vi enige om, at vi skulle lære sproget for at få et lokalt netværk. Du får nemmere et tilhørsforhold og føler dig hurtigere hjemme, hvis du kan tale med folk på deres sprog. Derfor satte vi også vores søn i en lokal skole, så han kunne få lokale kammerater i stedet for dem på en international skole, som måske kun er der et par år. Det har jeg jo selv prøvet. Min mand kom med sit skolefransk, mens jeg havde fordelen af at være flydende efter 14 år i Bruxelles, men han satte sig på skolebænken i en alder af 48 år og lærte det.« Gåtur langs promenaden i Ouchy-bydelen af Lausanne er en yndlingsbeskæftigelse for mange schweizere. Foto: Christof Schuerpf.Fold sammenLæs mere Hvad bidrager I med til lokalsamfundet?»Vi har startet vores egen virksomhed, Blueprint, op med ejendomsudvikling og projektering. Det var en stor udfordring, fordi vi kommer med en helt anden arbejdskultur, hvor humor blandt andet spiller en stor rolle i hverdagen, så det skulle de lokale lige lære, men vi er flittige, proaktive og sætter mange lokale folk i arbejde, og det har schweizerne respekt for. Jeg har tidligere arbejdet med Space-Cph og Hvidt & Mølgaard Arkitekter omkring Royal Copenhagen, Noma, Dinesen og Georg Jensen, og nu giver vi et skandinavisk touch til ejendomme og landskaber på den schweiziske riviera ved Geneve-søen.« Hvad viser du dine danske gæster?»Det Olympiske Museum, som huser over 10.000 effekter med relation til OL og sport generelt, og som har en imponerende skulpturpark med sportsinspirerede værker. Fondation Hermitage er mit Louisiana her i Schweiz, hvor det er en helhedsoplevelse at se på god kunst og spise dagens ret. Jeg er også vild med Platforme 10, det nye museum for moderne kunst, og så den lille perle midt inde i Lausanne, Collection de L’Art Brut, hvor du finder en samling af outsiderkunst, skabt på foranledning af Jean Dubuffet i 1948. Alle stederne er velegnede at tage børn med, så de får en legende introduktion til kunst.« Lausanne har mange gode kunstmuseer, og nogle steder er skulpturerne flyttet udenfor, som den af Angelo Duarte i Ouchy-parken. Foto: Christof Schuerpf.Fold sammenLæs mere Har du et hemmeligt sted?»PH Café de Riex i landsbyen af samme navn. Den ejes af den pensionerede kok Peter Hasler, som blev træt af presset og omtalerne af sine to Michelin-stjerner, og i stedet står i køkkenet herude på landet, håndplukker vinene og hygger om gæsterne. Han serverer ikke pommes frites, det står på skiltet ved døren!« Hvor spiser du ellers ude?»Brasserie de Montbenon, Black Bird og Café Grancy i Lausanne er gode til brunch og frokost med et kreativt, ungt klientel i skønne arkitektoniske omgivelser. Sushi-baren i madafdelingen hos stormagasinet Globus er god til en luksusfrokost, og til en festlig anledning holder vi af den franske Michelin-kok Anne Sophie Pics restaurant på Hotel Beau-Rivage.« Brasserie de Montbenon ligger i en bygning fra 1908 med højt til loftet, også kulinarisk. Foto: Swiss-image.ch..Fold sammenLæs mere Har du en lokal livret?»Det må være filet de perche, meunierestegt aborrefilet med persillesovs og kartofler, som vi elsker at spise på vores lokale Café de la Poste.« Alt godt fra Geneve-søen i en terrine. Schweizerne elskerat spise søens aborrer.Fold sammenLæs mereFoto:  Foto: Christof Schuerpf/Ritzau Scanpix. Hvor nyder du en drink?»Le Deck Bar på luksushotellet Baron Tavernier med den mest fantastiske udsigt til vinmarkerne på skråningen ned mod Geneve-søen.« Hvad vil du ikke undvære ved dit liv i og omkring Lausanne?»Jeg har boet i 11 forskellige lande, men ærligt talt aldrig så idyllisk som det lille paradis, der er vores hjem i dag. Der er ro, og vidunderlig udsigt til Geneve-søen og vinmarkerne i Lavaux. Du føler, at du er landet i en anden tidsfase, det hele går i stå på den gode måde. Vi trækker vejret, får tid til at reflektere og bare nyde omgivelserne. Mere konkret er det gåtur langs promenaden i Ouchy afsluttet med frokost på den italienske L’Accademia på Hotel d’Angleterre eller på det udmærkede Creperie d’Ouchy, hvor John Kerry spiste mellem forhandlingerne, da han var på besøg i byen i 2015. Parken Mon Repos er også et skønt sted for børn og voksne, hvor man kan se den gamle villa, der var OL-hovedkvarter 1922-67, og ellers bare nyde stemningen med fuglevolierer og jazz i weekenden.« Det Olympiske Museum har fået et nyt moderne tilholdssted lige ned til Geneve-søen.Fold sammenLæs mereFoto:  Andy Mettler/Ritzau Scanpix. Kan vi lære noget af schweizerne?»Når vi går tur, hilser vi på hinanden. Det er virkelig noget, jeg sætter pris på. Der er noget nærværende ved det at tage sig tid til at hilse pænt på hinanden, trods ens travle hverdag.« FAKTAKort om …Camilla Gelbjerg-Hansen44 årBor i Epesses, LavauxEjendomsudvikler i BlueprintHver uge interviewer AOK en dansker i udlandet. Her får vi expatens ekspertråd til de bedste restauranter, barer og seværdigheder samt et indblik i de lokales syn på livet.FOLD UD. Camilla Gelbjerg-Hansen44 årBor i Epesses, LavauxEjendomsudvikler i Blueprint Hver uge interviewer AOK en dansker i udlandet. Her får vi expatens ekspertråd til de bedste restauranter, barer og seværdigheder samt et indblik i de lokales syn på livet.",
        "metadata": {
            "source": "https://www.berlingske.dk/rejser/arkitekt-bag-noma-og-georg-jensen-john-kerry-spiste-crepes-paa-vores",
            "image_url": "https://berlingske.bmcdn.dk/media/cache/resolve/image_x_large_vertical/image/124/1242038/23302006-1.jpg",
            "publication_time": "Søndag d. 12. januar 2020, kl. 20.46",
            "author": null,
            "related_links": [],
            "attachments": []
        }
    }
}