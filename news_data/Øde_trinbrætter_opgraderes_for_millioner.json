{
    "version": "1.0",
    "document": {
        "id": "https://www_berlingske_dk/samfund/oede-trinbraetter-opgraderes-for-millioner",
        "title": "Øde trinbrætter opgraderes for millioner",
        "content": "Fire trinbrætter langs privatbanen Vestbanen mellem Varde og Nørre Nebel har praktisk talt ingen passagerer, men opgraderes hver især for mere end 800.000 kroner i det nye år, skriver Jydske Vestkysten. Det skyldes, at banen til sommer får længere tog, så perronerne skal forlænges, og hvert trinbræt desuden skal opgraderes til det avancerede billetsystem Rejsekortet. Det bliver en samlet udskrivning på mindst 2,4 millioner kroner. Vestbanen kører strækningen Varde, Oksbøl, Nørre Nebel, og passagererne kan blandt andet stå af og på ved trinbrættet Hesselmed. Det benytter gennemsnitligt 1,3 påstigere sig af i døgnet, viser en trafikopmåling. Det næsten ubenyttede trinbræt ligger lidt uden for Oksbøl, der desuden har en station og endnu et trinbræt i den modsatte ende af byen. Sydtrafik har haft råd til at bevare samtlige trinbrætter på strækningen på grund af et bloktilskud fra staten.",
        "metadata": {
            "source": "https://www.berlingske.dk/samfund/oede-trinbraetter-opgraderes-for-millioner",
            "image_url": "https://berlingske.bmcdn.dk/media/cache/resolve/image_x_large_vertical/image/69/690154/4740630-.jpg",
            "publication_time": "Fredag d. 23. december 2011, kl. 07.48",
            "author": null,
            "related_links": [],
            "attachments": []
        }
    }
}