{
    "version": "1.0",
    "document": {
        "id": "https://www_berlingske_dk/filmanmeldelser/verdensbillede-til-muzak",
        "title": "Verdensbillede til muzak",
        "content": "For at vise hvor flot biografens nye digitale high definition-teknologi er, præsenterer Vester Vov Vov dokumentarfilmen »Baraka« fra 1992. Systemet er væsentligt billigere end det, de store biografkæder bruger, men kan matche i kvaliteten, får vi at vide ved introduktionen. Underforstået, at hvis de små, såkaldte art house-biografer kan vise film i digitalt format, kan det føre til en mindre revolution inden for filmdistribution af mere publikumsmæssigt smalle film. Derfor er den gode nyhed, at »Baraka« tager sig ualmindeligt flot ud på lærredet, rent visuelt. Men når man er kommet sig over den første begejstring over dokumentarfilmens pittoreske billeder fra et, tilsyneladende sydøstasiatisk, munkesamfund, virker filmen kedsommeligt gammeldags med sin lidt økoflippede hyldest til verdens primitive samfund. Den amerikanske instruktør Ron Frickes film er et kalejdoskop af optagelser fra 152 locations i 24 lande, en serie af levende billeder, der er klippet sammen og redigeret til elektronisk musik til en rytmisk symfoni, der i glimt er virtous, særligt på grund af Frickes dygtighed som fotograf, men som i lange passager føles som en tyk kliché. Selvfølgelig er det smukt at se regnskovsindianere og afrikanske stammefolk danse rituelle danse og at se en solformørkelse, såvel som en solopgang over Nepals bjerge. Men sidestillet med oliekatastrofer og folk, der knokler robotagtigt ved samlebånd på fabrikker i asiatiske storbyer og menneskemylder på Manhattan, bliver det floskuløst. Man savner i og for sig hverken et plot eller en narrativ tråd, men positioneringen af bjergtagende smukke billeder fra afsidesliggende museale kulturer i den tredje verden over for den onde, nymodens industri rummer lige så få nuancer som de dårligste romertalsfilm fra hollywoodfabrikken. »Baraka« vil være en kalejdoskopisk, visuel verdensencyklopædi, men dokumentarfilmen ligner mest et filmisk svar på en New Age-agtig godnatCD, der mangler bare lige lidt delfinlyd.",
        "metadata": {
            "source": "https://www.berlingske.dk/filmanmeldelser/verdensbillede-til-muzak",
            "image_url": "https://berlingske.bmcdn.dk/media/cache/resolve/image_x_large/image/81/818054/3277034-verdensbillede-til-muzak.jpg",
            "publication_time": "Mandag d. 08. november 2010, kl. 22.30",
            "author": null,
            "related_links": [],
            "attachments": []
        }
    }
}