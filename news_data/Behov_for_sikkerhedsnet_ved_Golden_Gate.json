{
    "version": "1.0",
    "document": {
        "id": "https://www_berlingske_dk/internationalt/behov-for-sikkerhedsnet-ved-golden-gate",
        "title": "Behov for sikkerhedsnet ved Golden Gate",
        "content": "Tirsdag udtalte foreningen The Bridge Rail Foundation, at der er et behov for et sikkerhedsnet under det californiske landmærke, Golden Gate-broen, der tårner sig op over bugten ved byen San Francisco. »Jeg ved, at nettet ikke bliver lavet foreløbigt,« siger Dayna Whitmer, der er bestyrelsesmedlem i foreningen, til Reuters. Myndighederne har siden 2011 arbejdet på at installere et sikkerhedsnet under broen, men de mangler stadig over 350 millioner kroner til at kunne bygge det. The Bridge Rail Foundation holder øje med antallet af dødsfald på broen, og Dayna Whitmer fortæller, at 46 mennesker mistede livet som følge af selvmord sidste år. Det er det højeste antal siden broen blev bygget i 1937. Mindst to cykelbetjente patruljerer broens fortover hele tiden, og talskvinde for Golden Gate-broens transportdistrikt, Mary Currie, fortæller, at betjente og civile standsede mindst 118 personer med selvmordstanker på broen sidste år. »Selvmord kommer i bølger, og nogle år er der mange, mens der er færre andre år,« forklarer talsmanden for Californiens landevejsbetjente, Andrew Barclay. Selvom det er svært at forklare, hvorfor så mange mistede livet sidste år, oplever Andrew Barclay, at den økonomiske krise kan få virksomhedsejere og husejere til at miste håbet.",
        "metadata": {
            "source": "https://www.berlingske.dk/internationalt/behov-for-sikkerhedsnet-ved-golden-gate",
            "image_url": "https://berlingske.bmcdn.dk/media/cache/resolve/image_x_large/image/88/884625/7195372-san-francisco-ca---september-21-the-space-shuttle-endeav.jpg",
            "publication_time": "Onsdag d. 26. februar 2014, kl. 08.41",
            "author": null,
            "related_links": [],
            "attachments": []
        }
    }
}