{
    "version": "1.0",
    "document": {
        "id": "https://www_berlingske_dk/politik/en-raekke-domme-har-rystet-mikkel-bjoern-jeg-ville-have-svaert-ved-ikke-at",
        "title": "En række domme har rystet Mikkel Bjørn: »Jeg ville have svært ved ikke at gribe til selvtægt«",
        "content": "Den danske retsstat er død. Sådan konkluderer en dybt forarget Mikkel Bjørn (DF) på baggrund af en række eksempler på domme, som i hans øjne ikke er strenge nok. Derfor er det i hans øjne ikke længere udelukket at gribe til selvtægt. Den dybe forargelse kommer på baggrund af en nylig dom i Sydøstjyllands politikreds. Her blev en 29-årig mand dømt til ubetinget fængsel i et år og tre måneder, efter at han i fire tilfælde havde kastet svovlsyre på piger og unge kvinder i alderen 11 til 18 år.  En 29-årig mand fra Horsens er i dag blevet idømt 1 år og 3 måneders ubetinget fængsel for bl.a. i fire tilfælde at have kastet svovlsyre på piger og unge kvinder  i alderen 11 til 18 år. Dommen fik Mikkel Bjørn op af stolen. »Hvis det var min datter, var jeg grebet til selvtægt. Retsstaten er tilsyneladende død,« skrev Mikkel Bjørn blandt andet påX.  Hvis det var min datter, var jeg grebet til selvtægt. Retsstaten er tilsyneladende død. 1 års fængsel for at kaste syre i hovedet på små piger i 11-årsalderen.Nej. Nu må nok være nok.#dkpol#dkmedierpic.twitter.com/aBBsHj2C6c Men er selvtægt en retsstat værdig? Og hvordan ville Mikkel Bjørn konkret begå selvtægt? Det har Berlingske ringet til ham for at få svar på. Hvis vi starter helt konkret, hvordan ville du så gribe til selvtægt i en lignende situation? »Jeg kan ikke beskrive eller konkretisere, hvordan jeg ville agere i en situation, hvor det var min familie, der var blevet udsat for sådan en gerning.  Men i dette scenarie, hvor en mand får omkring et års fængsel for syreangreb mod små piger, ville jeg som forælder have svært ved ikke at gribe til selvtægt,« siger Mikkel Bjørn. »Men jeg konstaterer bare, at hvis en mand, der har kastet syre i ansigtet på piger på 11 år, kan slippe afsted med omkring et års fængsel, så er der noget rivravruskende galt med vores retsstat.« Du gentager, at du ville have svært ved ikke at gribe til selvtægt. Kunne du finde på at kaste syre i ansigtet på gerningsmanden? »Jeg skal ikke kunne konkretisere, hvad det er, jeg kunne finde på. Jeg har aldrig stået i sådan en situation. Men hvis man bliver straffet med et år i fængsel for at kaste syre i ansigtet på 11-årige piger, så forstår jeg godt, at der er forældre, der kan risikere at gribe til selvtægt.« Går det ikke imod de danske retsstatsprincipper at begå selvtægt? »Forudsætningen for retsstaten er jo, at den bliver opretholdt. Og det gør den ikke, hvis tre drenge, der har gruppevoldtaget en 15-årig pige, får få års fængsel. Eller hvis en mand, der har kastet syre i små pigers ansigt, bliver idømt et års fængsel.« Så det, jeg hører dig sige nu, er, at det er okay at gribe til selvtægt, hvis man personligt vurderer, at den straf, ens gerningsmand har fået, ikke er høj nok? »Nej, det er ikke det, jeg siger. Det, jeg siger, er, at hvis min fiktive datter blev udsat for noget lignende, og gerningsmanden blev idømt et års fængsel, så er der ikke grænser for, hvad jeg kunne finde på med henblik på at genoprette en eller anden form for balance i den retfærdighed, der åbenlyst ikke er til stede.« Men det er vel også din personlige vurdering, så? »Det er min meget personlige vurdering af, hvordan jeg selv kunne finde på at agere i sådan en situation. Det er ikke en normativ opfordring til nogen andre om at gøre det samme.« Men du vil have sympati for det, hvis andre besluttede sig for at begå selvtægt? »Det skal jeg ikke kunne udtale mig om.« Men du ville godt kunne forstå det? »Jeg forstår godt, at der er folk, der er så frustrerede og oplever et retssystem, der overhovedet ikke tager hånd om den situation, de står i. Som så føler en så stor frustration, at de ikke ved, hvor de skal gå hen.« Det er vel en form for sympati for det? »Du kan kalde det, hvad du vil.« Udover at have kastet med syre, blev den 29-årige mand også dømt for blufærdighedskrænkelse. Under retssagen forklarede den 29-årige selv, at han ikke ønskede at gøre skade på nogen – og der var heller ingen af de 11-18-årige, der kom til skade. Hensigten var heller ikke at begå vold. Han gjorde det for at blive opstemt, kom det frem i retten ifølgeB.T.. Dommen, der som tidligere nævnt endte på et år og tre måneder, er ifølge Mikkel Bjørn ikke streng nok. Gerningsmanden burde have haft en dom, der lå på den gode side af 10 år. Det samme er tilfældet med en række eksempler, som Mikkel Bjørn fortæller om over telefonen, og som han senere sender i en e-mail. Eksemplerne omfatter blandt andet voldtægter og overfald. Dommene strækker sig fra ni måneders fængsel til omkring 3,5 år. IfølgeJustitsministerietvil strengere fængselsstraffe ikke umiddelbart mindske risikoen for, at en gerningsmand begår ny kriminalitet – tværtimod peger nogle studier på det modsatte. Men det giver Mikkel Bjørn ikke meget for. »Det virker i forhold til at skabe en følelse af balance i befolkningen i forhold til, at retssamfundet tager hånd om det, hvis man bliver udsat for grov personfarlig kriminalitet,« lyder det fra ham: »Og så sikrer vi, at de personer, der har begået den personfarlige kriminalitet, ikke render rundt ude blandt sagesløse borgere og begår ny kriminalitet i den periode, de sidder inde.« Så vi skal have mere fokus på retsfølelsen end tilbagefald? »Jeg synes, det er helt fint at have fokus på resocialisering. Og det har vi også bakket op om, da vi for få år siden lavede en aftale for Kriminalforsorgen. Men det skal gå hånd i hånd med, at vi selvfølgelig straffer kriminalitet.«",
        "metadata": {
            "source": "https://www.berlingske.dk/politik/en-raekke-domme-har-rystet-mikkel-bjoern-jeg-ville-have-svaert-ved-ikke-at",
            "image_url": "https://berlingske.bmcdn.dk/media/cache/resolve/image_x_large_vertical/image/178/1788848/24690066-mikkel-bjrn-er-rystet-i-sin-grundvold-over-rets.jpg",
            "publication_time": "Torsdag d. 25. april 2024, kl. 13.57",
            "author": "Albert Søgaard Thomsen",
            "related_links": [],
            "attachments": []
        }
    }
}