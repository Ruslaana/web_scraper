{
    "version": "1.0",
    "document": {
        "id": "https://www_berlingske_dk/boganmeldelser/kommunikationsroman",
        "title": "Kommunikationsroman",
        "content": "I korte, episodiske kapitler følger vi en række personer med forskellig tilknytning til kommunikationsvirksomheden OM. Centralt står praktikanten Maria, hjemvendt fra New Zealand efter et forlist forhold, og konsulent Helena, som arbejder med selvudviklingsprogrammer og blandt andet involveres i et temmelig far-out projekt med videokunstneren Daniel, som efterhånden dræner hende for sjæl og kræfter. Matthiesen satiriserer over kommunikationsbranchens umådelige selvoptagethed og overfladiske relationer, dens medarbejderpleje, som er spændt ud mellem hedonisme, forkælelse og kort proces, når performativiteten svigter. Romanen er velskrevet, og Matthiesen har en fin, underspillet sarkasme, der balancerer fint imellem det udleverende og empatiske. I det hele taget vældig gode takter, også selvom helheden forbliver vel rudimentær og uforløst.",
        "metadata": {
            "source": "https://www.berlingske.dk/boganmeldelser/kommunikationsroman",
            "image_url": "https://berlingske.bmcdn.dk/media/cache/resolve/image_x_large_vertical/image/71/718722/4393563-kommunikationsroman--.jpg",
            "publication_time": "Torsdag d. 11. august 2011, kl. 23.00",
            "author": null,
            "related_links": [],
            "attachments": []
        }
    }
}