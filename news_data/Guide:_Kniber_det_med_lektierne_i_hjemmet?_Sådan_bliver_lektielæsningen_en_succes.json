{
    "version": "1.0",
    "document": {
        "id": "https://www_berlingske_dk/indland/guide-kniber-det-med-lektierne-i-hjemmet-saadan-bliver-lektielaesningen-en",
        "title": "Guide: Kniber det med lektierne i hjemmet? Sådan bliver lektielæsningen en succes",
        "content": "Flere forældrebetaler for lektiehjælp. Faktisk har hver 12. elev i 4. til 10. klasse modtaget privat lektiehjælp. Og det er ifølge familievejleder Lola Jensen ærgerligt for de familier, der går glip af det fællesskab og samvær, der kan opstå i den stund, man sidder med lektierne. Ifølge hende kan man som forældre stille sig selv et enkelt og afgørende spørgsmål for at finde ud af, om man bør betale sig til privat lektiehjælp. »Handler det om dig eller barnet? Hvis det handler om, at du gerne vil have, at dit barn præsterer bedre, eller du har for travlt til at hjælpe, så er det en ommer. Hvis det derimod er, fordi dine matematikkundskaber ikke rækker langt nok til at hjælpe, eller I har mange teenagekonflikter, som blot vil forværres ved at lave lektier sammen, så kan det være en god idé at få hjælp udefra.« Familievejleder Lola Jensen er kendt fra tv og radio, hvor hun giver gode råd til børnefamilier. Hun er også forfatter til flere bøger om emnet, senest »Må vi så få ro!« fra 2017, hvor den moderne families hæsblæsende liv ses i børnehøjde. Lola Jensen er udpræget praktiker og har 36 års erfaring med børn og børnefamilier med alle tænkelige og utænkelige udfordringer – heriblandt familier, der har udfordringer med at få børnene til at lave deres lektier. Ifølge Lola Jensen er det vigtigt, at man som forældre hjælper børn med at få gode vaner i en tidlig alder. »Hvis børn får gode rutiner med lektier i indskolingen, bliver de selvkørende i de ældre klasser. Det er nok ikke alle skoleledere, der vil være enig i mine råd, når det kommer til længde af lektietid, men jeg ser både lektier som noget, der kan gavne børns faglighed, booste deres selvværd og øge familiens samlede trivsel,« fortæller hun og kommer med følgende gode råd. Lav et fast tidspunkt på dagen, hvor I sammen kigger på lektierne, og inden børnene begynder at spille spil og have skærmtid og lave sjov og lege – og vigtigst af alt inden aftensmaden. Det øger sandsynligheden for, at børnene stadig har en høj koncentrationsevne, og at rutinen med lektiehjælp dermed bliver en succes. Forestil dig, at du blev sat til at arbejde, så snart du kom hjem efter en lang arbejdsdag. Uoverskueligt ikke? Det svarer til en arbejdsdag at gå i skole, og der er grænser for, hvor længe særligt børn i indskolingen kan koncentrere sig om den samme ting. Undersøgelser viser, at vi kan holde opmærksomhed på den samme ting i 10-20 minutter. Derfor bør barnet i indskolingen sidde med lektier i højest 20 minutter om dagen, og højest fem dage om ugen. Hvis barnet finder på andre gøremål i de 20 minutter, så undlad sure og bebrejdende stemmer. Sig blot »det er så fint, jeg stopper lige tiden. Vi skal jo bare nå de 20 minutter før spille- og spisetid«. Mange børns blodsukker er fuldstændig i bund, når de kommer hjem fra skole, fordi de enten spiser for lidt, når de er i skole eller mangler tid og ro til at spise. Derfor er det en god idé at indføre konceptet »lektiesnack« – skær lidt frugt, sørg for at have pizzasnegle i fryseren, der kan tøs op eller noget helt tredje. Det behøver ikke at være noget stort, som kræver kæmpe forberedelse. Det vil gavne koncentrationen og kan derudover være med til at få børnene til at associere lektiestunden med noget hyggeligt fremfor en sur pligt. Lektietid kræver ro. Hvis man kan høre lillebror, der griner og spiller computer i rummet ved siden af, eller fjernsynet kører, er det klart, at koncentrationen falder. Lav derfor en klar aftale om, at der i denne her halve time hver dag skal skrues ned eller slukkes for alle gadgets og devices – også hos lillebror eller storebror, der ikke sidder med hovedet i lektierne, men sidder lige ved siden af. Det er de færreste børn, der ligefrem elsker lektier – men man kan godt mindske følelsen af, at lektietiden er noget dårligt. Drop fokusset på at nå i mål med alle opgaver og brug i stedet energien på at hygge jer undervejs. Det er vigtigere, at barnet har haft en succesoplevelse med at løse halvdelen af opgaverne, end at alt er lavet, men det til gengæld har været en hård og opslidende kamp. Hvis man som forælder vælger at sige, at processen er vigtigere end produktet, kan der komme noget virkelig godt ud af det – både fagligt men også samværsmæssigt mellem dig og dit barn.",
        "metadata": {
            "source": "https://www.berlingske.dk/indland/guide-kniber-det-med-lektierne-i-hjemmet-saadan-bliver-lektielaesningen-en",
            "image_url": "https://berlingske.bmcdn.dk/media/cache/resolve/image_x_large_vertical/image/163/1637314/24321379-.jpg",
            "publication_time": "Mandag d. 23. januar 2023, kl. 11.40",
            "author": "Signe Stoumann Fosgrau",
            "related_links": [],
            "attachments": []
        }
    }
}