{
    "version": "1.0",
    "document": {
        "id": "https://www_berlingske_dk/virksomheder/vil-google-saelge-computere-med-chrome-os",
        "title": "Vil Google sælge computere med Chrome OS?",
        "content": "Google vil også selv lancere sin egen Chrome maskine i november og bruge den samme strategi som kendes fra Nexus One-telefonen, fortæller kilder hos komponent-leverandører til den taiwanesiske nyhedstjeneste. Ligesom med Android-mobiltelefonen Nexus One vil Google selv sælge den nye Chrome OS smartbook direkte til kunderne over nettet.  Den skal angiveligt fremstilles hos Inventec og den første sending bliver på 60-70.000 eksemplarer. Maskinen bruger en ARM-platform og den skal ikke sælges ude i butikkerne. Acer og HP ventes at følge efter med deres egne Chrome OS produkter i december – fremstillet hos Quanta Computer – mens Asustek forholder sig afventende. Det skulle være Apples store succes med sin iPad, der har givet producenterne blod på tanden til at forsøge sig med små mobile enheder, der bygger på en anden platform end Windows. Chrome OS er et cloudbaseret operativsystem med Linux-kernel beregnet til netbooks og andre mobile enheder. Kildekoden blev allerede frigivet sidste år.",
        "metadata": {
            "source": "https://www.berlingske.dk/virksomheder/vil-google-saelge-computere-med-chrome-os",
            "image_url": "https://berlingske.bmcdn.dk/media/cache/resolve/image_x_large/image/28/281014/3257348-pix-google-os-alm.jpg",
            "publication_time": "Onsdag d. 03. november 2010, kl. 18.00",
            "author": null,
            "related_links": [],
            "attachments": []
        }
    }
}