{
    "version": "1.0",
    "document": {
        "id": "https://www_berlingske_dk/groft-sagt/druk-og-politik",
        "title": "Druk og politik",
        "content": "Kjærsgaard har modtaget en klage. »Jeg vil bede om et møde med Folketingets formand, Pia Kjærsgaard,« skriver folketingsmedlem Karin Gaardsted. »Anledningen er, at jeg under et møde i Lusaka for et par uger siden oplevede et par ting, som jeg har brug for at vende med formanden. Det drejer sig om danske deltageres manglende engagement og alkoholforbrug.« Karin Gaardsted har misforstået noget helt fundamentalt. Formålet med den slags konferencer er netop at tjene som underholdning af overflødige folketingsmedlemmer. I længden er det billigere for skatteyderne at sende dem til druk-konferencer i Interparlamentarisk Union, end at have folketingsmedlemmer gående rundt herhjemme i rastløs søgen efter en eller anden knap, de kan trykke på.",
        "metadata": {
            "source": "https://www.berlingske.dk/groft-sagt/druk-og-politik",
            "image_url": "https://berlingske.bmcdn.dk/media/cache/resolve/image_x_large/image/6/69896/6619851-groft-sagt-edith-thingstrup-hoved.jpg",
            "publication_time": "Søndag d. 08. maj 2016, kl. 22.30",
            "author": null,
            "related_links": [],
            "attachments": []
        }
    }
}