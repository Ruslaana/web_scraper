{
    "version": "1.0",
    "document": {
        "id": "https://www_berlingske_dk/kultur/en-morgen-pakkede-han-pludselig-to-sportstasker-forlod-sin-familie-og-gik",
        "title": "En morgen pakkede han pludselig to sportstasker, forlod sin familie og gik ud for at finde et nyt liv",
        "content": "Han skred bare. Stak af fra det hele. Fra sin kone, fra deres tre børn, den yngste var kun et år. Forsvandt pludselig fra familiens hjem i Aarhus fra den ene dag til den anden. Kunne han ikke have talt med konen og fundet en fornuftig løsning? Været voksen og ansvarsfuld? Omgivelserne ville dømme ham hårdt for det, han havde gjort. Søren Byder, der som skuespiller blandt andet havde medvirket i tv-serierne »Hotellet« og »Nikolaj og Julie«, kunne forudse fordømmelsen. Men den største fordømmelse stod han selv for. Hvor går man hen, når hele ens verden falder sammen, og man vælger spotlightet, berømmelsen, sin kone og en stor del af det liv, man hidtil har levet, fra? Tidligere skuespiller Søren Byder startede forfra med det hele på én gang. Hans bedste råd til andre er: Gør det aldrig!Fold sammenLæs mereFoto: Linda Kastrup. Han anede ikke, hvor han skulle gå hen.Hvad han skulle stille op. I det øjeblik var hans liv  proppet ned i to skrigende turkisfarvede sportstasker, som stod på jorden ved hans fødder nede på havnemolen. Bag ham, inde i byen, var fortiden. Hans tidligere liv. Mens han betragtede de store containerskibe ude i Aarhusbugten, begyndte han at fryse. På torsdag udkommer hans bog »Kriger«. En autofiktiv roman, hvor nogle af navnene og enkelte situationer er ændret. Den dag, Berlingske møder ham i forbindelse med den kommende udgivelse, fortæller han om, hvordan han oplevede det, der skete. Sportstaskerne blev symbolet på tre mørke år. Professionelt og privat. En tur ned til et absolut nulpunkt. Til bunden af dybet, hvor der ikke var nogen garanti for, at han kom op igen i god behold. Eller i bedste fald bare i levende live. Og Søren Byder er langt fra den eneste. Verdenshistorien er fuld af fædre og mødre, der bare er gået.Som en dag pludselig forlod familien, inklusive en partner, der chokeret og dybt ulykkelig måtte stå tilbage med hele ansvaret for at samle børnene og sig selv op igen. Klicheen om, at »far gik ned efter cigaretter og kom aldrig tilbage«, lever stadig. Har dit valg dengang om at gå hjemmefra haft konsekvenser i dag – og i givet fald hvilke? »Ja, jeg brød mine børns familie op. Jeg ødelagde den og kunne derefter kun følge med i halvdelen af deres liv. Det er jo konsekvenser, der rækker langt ud over én selv,« siger Søren Byder og kalder det for »en fuldstændig infantil og utilgivelig måde at handle på«, når han i dag ser tilbage på den tidlige morgen i august 2008. Den morgen, som blev begyndelsen til et voldsomt og personligt opgør meden tilværelse, han havde fået bygget op, og som han ikke længere magtede at være i. Han var ved at gå i stykker. Krakelere. Med en frygt for, hvor det hele skulle ende, og hvor han selv ville ende. I fem år levede Søren Byder i en osteklokke sammen med Aarhus Teater, uden at knytte bånd til andre, der ikke var en del af den verden. »Jeg ved ikke engang, hvem jeg selv er uden for den verden,« skriver han i bogen »Kriger«.Fold sammenLæs mereFoto: Linda Kastrup. »Da jeg forlod vores hjem, var jeg så langt fra at kunne tale om tingene og løse det hele på en rationel og ordentlig måde, at jeg bare pakkede to tasker uden at vide, hvad der skulle ske. På det tidspunkt var min verden helt uden for min rækkevidde. Det eneste, der fyldte og optog mig, var, at jeg lige havde forladt mine børn. Eller – jeg havde forladt min kone.Selvfølgelig havde jeg ikke forladt mine børn,som jeg efterfølgende så hver anden uge. Men derudover var jeg helt tom indeni.« Følelsen af tomhed blev afløst af to modsatrettede følelser. En lettelse, men også et enormt ubehag. »Det var en slags choktilstand med en konstant frygt for, at jeg ikke kunne klare det. Pyt med konsekvenserne, som omhandlede mit eget levede liv. Det er for de mennesker rundt om én, dem, man elsker, at man ikke skal gøre det, jeg gjorde,« forklarer han. Hvordan ser du på dig selv i dag? »På trods af den store rygsæk … Meget lykkelig.« Det værste for ham var at se sine børn triste og kede af det. »Det var min skyld. Mig, der havde forladt vores fælles familieliv. Min mor døde, da jeg var syv år. Hun kunne ikke blive hos mig, men det var ikke et valg, min mor selv havde truffet, for hun var syg. Det gjorde kun min skyldfølelse endnu tungere.« De første uger boede Søren Byder i en teaterlejlighed, udlånt af Aarhus Teater. Derefter overnattede han på en sofa hos sin søster for senere at flytte ind i to sammenhængende kælderværelser på 12 kvadratmeter i udkanten af Aarhus. De dage, han havde sine børn, når de ikke var hos deres mor, foregik familielivet i en larm og i et kaos af pastaskruer, tomatsauce og bleer. Men midt i det hele oplevede han, at han genopdagede sig selv som far –for better and for worse,som han formulerer det. »Og skulle udlængslen melde sig hos andre og hjertet buldrer lidt for hårdt, så sørg for ikke at have børn, der skal leve i skyggen af skårene,« er hans råd i dag. Søren Byder har altid været skuespiller. Det er alt, hvad han kan. Alt, hvad han har lært. Men han vil ikke længere være skuespiller og opsiger i utide sin kontrakt med Aahus Teater. Det er overlevelse og det eneste, han kan gøre for at overvinde tomheden, skriver han i sin nye bog.Fold sammenLæs mereFoto: Linda Kastrup. De to sammenhængende kælderværelser reddede ham. For hvor kunne han bo, når han havde sat sig selv skakmat? Når han samtidig havde en stor gæld? Han var blevet skrevet op til en lejlighed i en almennyttig bolig. »Men det tager tid at få en lejlighed, og jeg kunne ikke bo på herberg, når jeg havde mine børn. Reelt stod jeg jo på gaden, så på det tidspunkt var jeg indtil videre glad for de to værelser med adgang til en have.« Senere flyttede han ind i en boligblok nær Gelleruparken. Ser du dine børn i dag? »Ja. Min ældste søn er flyttet hjemmefra, men kommer forbi hver uge. I torsdags sagde han: »Du er min bedste ven, far.« Han er også min, så det er så fint. De to yngste er stadig her hos mig hver anden uge, det har de været, stort set siden jeg flyttede hjemmefra – når de altså ikke flygter hjem til deres mor, fordi deres tre nye søskende larmer for meget.« På flere års afstand mener Søren Byder, at opgøret var nødvendigt. Også selv om han lige siden har fortrudt måden, hanindledte det på, ved »bare at skride.«Men nødvendigt for at kunne være noget godt for andre. Hvad Søren Byder også forlod fra den ene dag til den anden, var det kendisliv, han var kommet til at opleve som »overfladisk og ligegyldigt.« For selv om han som skuespiller ikke var en del af A-kæden, var han kendt nok til at medvirke i en reportage til et boligmagasin om, hvordan han sammen med sin kone havde indrettet deres hjem. Kendt nok til at modtage invitationer til den røde løber med en premiere nede for enden af løberen. Kendt nok til at være en del af flokken i selskab med andre kendte. »For mig hænger et overfladisk liv ofte sammen med, at man ikke selv synes, man er lykkedes,« konstaterer Søren Byder. »Noget, der kom til udtryk ved, at jeg havde en oplevelse af, at mit liv var gentagelse på gentagelse på gentagelse.Det ville ikke hjælpe med en ny partner, et nyt hus, en drømmerolle i ny tv-serie eller en rundrejse i Asien. Det handlede om noget andet og helt fundamentalt, som indebar, at jeg var nødt til at vælge fra.« Gennem længere tid havde der manglet kærlighed i ægteskabet, og i den korte version elskede Søren Byder ikke længere sin kone. Sit professionelle virke som skuespiller nærede han heller ikke varme følelser for. Han ville væk fra sit fag. Aldrig mere til casting. Aldrig mere stå på en teaterscene, i et studie eller ude på optagelse med et tv- eller filmhold. »Jeg havde haft en forestilling om, at jeg var en ret dygtig skuespiller. Det troede jeg selv på i mange år, og jeg var også kommet ind på Statens Teaterskole i første forsøg. Men jeg var ikke en dygtig skuespiller. Det ved jeg, at jeg ikke var, for jeg fik næsten aldrig de roller, jeg gerne ville spille. Jeg tænkte, at det var deres tab, dem, som ikke ville give mig rollerne, og kunne have ønsket, at jeg havde turdet sige til mig selv: »Du fik ikke den rolle, fordi en anden var bedre end dig.«« I to år arbejder Søren Byder som stilladsarbejder. Da han den første dag har stået på stilladset i 20 minutter, hænger han halvt ude over stilladset og har tabt seks meter stålhegn. Det er en verden, der på alle måde er anderledes end den, han kender fra teatret.Fold sammenLæs mereFoto: Linda Kastrup. I bogen skriver Søren Byder om en casting til tv-serien »Krøniken«, hvor det blev skuespilleren Ken Vedsegaard, som »helt fortjent fik rollen« i stedet for ham selv. Også til Per Flys film »Arven« var han til casting og nåede så langt, at der til sidst kun var to skuespillere tilbage. Per Fly valgte – også velfortjent, mener Byder –Ulrich Thomsen. Alligevel følte han, at det hele egentlig fungerede, i hvert fald på overfladen. »Jeg fik anerkendelse og mærkede, at folk kunne lide mig. Jeg havde jo forskellige job og levede mit familieliv. Men gradvist fandt jeg ud af, at noget var galt«, siger han om især den periode med et fast engagement på Aarhus Teater, hvor han havde rollen som en vandånd, der blev hejst ned fra loftet. En periode, som blev definerende for noget af det, der senere kom til at ske. »Det var en pænt stor rolle og jo ikke rollens skyld eller teatrets, som havde hyret mig. Men jeg begyndte at opleve, at det hele bare blev ved og ved og ved, uden at jeg var i stand til at stoppe det. Jeg blev bare ved med at blive hejst ned fra loftet, dag efter dag.« Tiden gik med, at Søren Byder ikke syntes, han var lykkedes. Og rationelt var han ikke i stand til at sige til sig selv: »Nå, men nu skal du få gjort noget ved det her, og du kan jo for eksempel begynde med én ting ad gangen.« »Det havde altid været min store udfordring, at jeg ikke kunne stoppe med det, jeg var midt i, men bare fortsatte. Jeg tonsede derudad, uden at stoppe op.« Men hvad kunne han egentlig, ud over at hive en løn hjem som skuespiller, ofte i roller, han måtte sige ja til til, fordi det nu var dem, han kunne få? Hvordan skulle han opretholde en indtjening, hvis han ikke længere skulle arbejde som skuespiller? Han måtte begynde et sted og tage konsekvensen af sine fravalg. Rengøring? Alt var for så vidt okay, så længe han kunne få en indtægt. I stedet endte det med en ansættelse som stilladsarbejder. To år på stilladser i en anden verden bestående udelukkende af mænd og med en 'oughnessi luften, han aldrig tidligere havde oplevet. Ikke på den måde. På stilladset var man enten topmand eller bundmand. Og på sin første arbejdsdag fik Søren Byder at vide, at man som topmand 1: Skal lade være med at falde ned. 2: Ikke skal tabe noget. En dag skete det alligevel. Han faldt ned fra stilladset. Et fald på i alt fem meter, hvor han først ramte dækket en etage længere nede, fortsatte på indersiden af stilladset, ramte en fastgørelse og to-tre meter endnu længere nede landede i et bed. Med skader på ryg, hofte og lårben. Fra den dag var han ikke længere i stand til at kravle rundt på stilladserne. Søren Byder mistede sin mor, da han var syv år, og husker, at han i tiden efter søgte mod det skarpeste lyd og det dybeste mørke. I skabet kunne der blive næste helt sort, mens han ved vinduet kunne stirre direkte op i solen. Modens tidlige død har haft en afgørende betydning, også i hans voksne liv.Fold sammenLæs mereFoto: Linda Kastrup. »Det bliver næsten helt symbolsk, mit sidste stillads og min sidste dag som stilladsarbejder,« skriver han. »Det kom ikke til at handle om at bygge mod himlen, men om at nå op til overfladenefter at have befundet sig på dybet.« Måneder gik, og gradvist lykkedes det for Søren Byder at få stadigt mere struktur og form på sit liv, efter at han var kommet sig oven på ulykken. På et tidspunkt begyndte han at undervise hos Kaospiloterne i Aarhus. En treårig international lederuddannelse, hvor erhvervsledere som en del af uddannelsen skulle lære at se en anden side af sig selv end den, mange ellers oftest har blik for. Senere uddannede Søren Byder sig til pædagog og fik job inden for socialsektoren, primært på børnehjem og som familiebehandler i i København og Brøndby. Men siden 2015 har han haft sit eget coachingfirma. Og blev sidste år gift med Johanne, som han har tre børn med, foruden sine tre børn fra sit første ægteskab. Har du indtryk af, om din nuværende kone kunne være bekymret for, at du en dag vil gentage det, du gjorde for flere år siden, og også forlade hende pludseligt? »Forlade igen? Nej. Men jeg forstår godt spørgsmålet. Som coach var jeg på et tidspunkt tilknyttet Københavns Kommune som familiebehandler, og her er mantraet, at den bedste forudsigelse for, om noget vil ske igen, er, om det er sket før. Men jeg er klar over nu, til forskel fra dengang, at man skal søge råd og lade sig guide af andre, længe før det hele går i hårdknude. I det hele taget skal man være varsom med at træffe store beslutninger alene.« Hvor Søren Byder tidligere betragtede gentagelsen både privat og i sit job som en modstand, ser han i dag anderledes på det. Tidligere var gentagelsen identistisk med følelsen af tomhed. »Jeg kunne ikke finde noget indhold.Så dét med at finde kærlighedentil livet og til andre mennesker i gentagelsen er nok det vigtigste, jeg har lært efter at have prøvet, hvad det vil sige at ramme bunden,« konstaterer han. »Der er nogle afgørende værdier og en kæmpe tryghed i hverdagens gentagelser, hvor jeg mærker, at jeg får frigivet en helt masse energi til alt muligt andet. For eksempel holder jeg frygtelig meget af at skændes med min kone. Jeg ved, det tager fem minutter og er glemt efter ti. Der hænger aldrig noget i luften.« Hvad skal andre bruge din bog til? Hvorfor har du skrevet den? »Det er mit håb, at andre ved at læse om mit turbulente liv i højere grad får lyst til at sige tingene, som de er. At flere dropper 'party-versionen' om, hvor godt det hele altid går. Hvis det udelukkende er den version, man giver til andre, er det i mine øjne dybt uinteressant. Hvorfor ikke i stedet bare sige det, som det er, når det ikke går så godt? Det føles ærligt og frigivende. Som en lettelse.« Et års tid efter, at Søren Byder stod i havnen med sine to sportstasker, mødte han en kvinde. Den første, han havde været sammen med siden sin skilsmisse. »Jeg kan huske, at jeg sagde til hende: »Der er ingen grund til, at vi går videre med det her. Jeg bor i et socialt boligkompleks. Jeg har en masse børn.Jeg er fraskilt. Jeg er dybt forgældet. Kig du til en anden side og drop mig.« Ret overraskende syntes hun, at det var interessant, at jeg var så ærlig. Vores relation blev så ikke til noget af andre grunde. Men det var efter, at jeg for første gang havde sagt noget så direkte til et andet menneske om min elendighed, at det gik op for mig: Hvorfor fortæller jeg det ikke bare, som det er? Hvorfor være så bange for at miste status? Jeg tror ikke, man mister status ved at være lidt mere ærlig om sig selv, tværtimod.« Berlingske har forelagt Søren Byders ekskone de passager i interviewet, hvor hun eller børnene er nævnt, med mulighed for at kommentere dem. Hun har ikke ønsket at blive citeret eller at medvirke. ",
        "metadata": {
            "source": "https://www.berlingske.dk/kultur/en-morgen-pakkede-han-pludselig-to-sportstasker-forlod-sin-familie-og-gik",
            "image_url": "https://berlingske.bmcdn.dk/media/cache/resolve/image_x_large_vertical/image/147/1478742/23903875-.jpg",
            "publication_time": "Lørdag d. 30. oktober 2021, kl. 10.11",
            "author": "Anne Funch",
            "related_links": [],
            "attachments": []
        }
    }
}