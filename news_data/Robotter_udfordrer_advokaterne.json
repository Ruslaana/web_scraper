{
    "version": "1.0",
    "document": {
        "id": "https://www_berlingske_dk/virksomheder/robotter-udfordrer-advokaterne",
        "title": "Robotter udfordrer advokaterne",
        "content": "Udfordringen fra kunstig intelligens står højt på agendaen i advokatbranchen. Så sent som i sidste uge inviterede Københavns Advokatforening til møde om de nye digitale konkurrenter, som arbejder 24/7 og kan levere et svar i løbet af få sekunder. Hos de største danske advokatkontorer har man også set skriften på væggen. Ikke at tæppet foreløbig ser ud til at blive hevet væk under branchen, men dele af det traditionelle advokatarbejde vil formentlig om få år blive udført af digitale advokater som Ross, der bygger på IBMs supercomputer Watson.  Det vil medføre store forandringer for branchen og helt ud på det enkelte advokatkontor, lyder det fra blandt andet topchefen i Bech-Bruun, Simon Evers Kalsmose-Hjelmborg. »Kunstig intelligens kommer til at ændre meget for vores branche. Det store advokatfirma Dentons er gået ind i udviklingen af supercomputeren Ross, som kommer til at fjerne meget af vores arbejde. Vi så det for nylig demonstreret hos Dentons, som forventer, at man i løbet af et par år med få klik kan erstatte fire fuldmægtiges arbejde i en uge,« siger Simon Evers Kalsmose-Hjelmborg. FAKTAFakta: Sådan arbejder RossAdvokater kan stille Ross spørgsmål – på samme måde, som de ville gøre det til en kollega af kød og blod.Ross kommer op med begrundede svar med henvisning til lovparagraffer og udfaldet af domme i lignende sager.Ross er bare lidt hurtigere end kollegaen på kontoret ved siden af.Svaret ligger der i løbet af få sekunder og er ikke blot stikord, men formulerede sætninger.FOLD UD Han nævner, at eksempelvis arbejdet med at finde ud af, hvilke afgørelser der er truffet i andre, lignende sager, om få år kan være afløst af en computer, som kan give svaret i løbet af få sekunder. »Det er i dag en opgave, som flere fuldmægtige og advokater kan sidde med i dage- eller ligefrem ugevis for at være sikre på, at vi ikke har overset en eller anden dom. Kunstig intelligens kommer til at fjerne meget af det arbejde, vi hidtil har set som værdiskabende. Det vil ske inden for maksimalt fem år, at vi inden for dele af vores arbejde bliver disruptet ud af markedet,« siger Simon Evers Kalsmose-Hjelmborg.  Også hos kollegerne i Kromann Reumert er forventningen, at intelligente computere kommer til at sætte sig på en række standardmæssige opgaver inden for en række fagområder. »Vi følger digitaliseringen meget tæt, og kunstig intelligens kommer klart til at betyde meget for branchen, når det finder et højere modenhedsniveau. Inden længe vil en hel masse mere ordinære opgaver kunne overtages af computere. Og det er formentlig tættere på, end vi tror. Det viser al teknologisk udvikling,« siger managing partner Arne Møllin Ottosen, Kromann Reumert. En lignende konklusion er man nået til hos advokatfirmaet Plesner. »Alt tyder på, at den teknisk-juridiske del af vores arbejde bliver automatiseret, så selvlærende algoritmer vil kunne stå for eksempelvis datagennemgangen i forbindelse med virksomhedsovertagelser. Om få år vil mange jobfunktioner være ændret, og vi skal kunne levere noget andet, end vi gør i dag,« siger managing partner Tom Kári Kristjánsson, Plesner. Internt hos IBM bistår supercomputeren Watson i øvrigt allerede virksomhedens jurister med due diligence, når IBM køber virksomheder op. IBM køber i gennemsnit en virksomhed om måneden, og i den forbindelse gennemgår Watson alle kontrakter i de pågældende virksomheder og sammenholder dem med de termer, IBM normalt kan acceptere.  Når intelligente computere overtager traditionelle advokatopgaver, vil jobfunktionerne uvægerligt ændres, og formentlig vil der fremover også være færre ansatte til en større omsætning. Ingen af advokatfirmaerne tør spå om tidshorisonten eller omfanget, men det er uundgåeligt, at kunstig intelligens kommer til at sætte sig spor i organisationerne.  »Jeg kan godt forestille mig, at det giver en forskydning i forhold til, hvordan vi er bemandet i dag, og hvor mange vi er om at producere tingene. Allerede i dag er vi færre om at producere vores omsætning, end vi har været historisk, blandt andet fordi vi hele tiden presser flere opgaver over på IT,« siger Arne Møllin Ottosen fra Kromann Reumert.  Han er dog ikke bekymret for udviklingen og mener, at det er vigtigt at sondre mellem digitalisering og indgribende, disruptive forandringer. »Kunstig intelligens har klart disruption-potentiale, og det er måske farligt at sige, men jeg tror ikke, at kunstig intelligens bliver det, der i sig selv disrupter vores branche. Det vil potentielt påvirke vores set up helt vildt, eksempelvis hvor mange mennesker vi skal have ansat og tyngden af vores teknologi, men en robot kan ikke være entrusted advisor. Den kan ikke ræsonnere og tænke »skævt«, og frem for alt kan den heller ikke – endnu – tænke hele klientens kontekst ind,« siger Arne Møllin Ottosen. Også hos Plesner er forventningen, at nok vil advokatrobotter forandre meget, men at der stadig vil være bud efter højt specialiseret rådgivning fra advokater af kød og blod, når klienterne står over for komplekse sager med høj risiko og økonomiske implikationer. »Udfordringen er, at udviklingen går så hurtigt. Den er ikke lineær, men eksponentiel, så kan vi følge med i samme hast og forblive relevante? Det er vi overbeviste om, at vi kan. Øget regulering og øget kompleksitet øger konstant behovet for højt specialiseret juridisk rådgivning, og den udvikling er hidtil gået hurtigere, end teknologien har kunnet eliminere jobbene i advokatbranchen,« siger Tom Kári Kristjánsson.  Bech-Bruun forventer ligeledes, at kunstig intelligens kommer til at sætte sit præg på virksomheden. »Det kommer helt klart til at ændre vores personalesammensætning, når meget af vores arbejde bliver effektiviseret. I fremtiden skal vi i langt højere grad end i dag være i stand til at sætte vores juridiske ekspertice ind i klientens kontekst, så vi opleves som værdiskabende,« siger Simon Evers Kalsmose-Hjelmborg – der ser den sidegevinst ved udviklingen, at den kan afhjælpe branchens evige udfordring med at finde kvalificeret arbejdskraft.",
        "metadata": {
            "source": "https://www.berlingske.dk/virksomheder/robotter-udfordrer-advokaterne",
            "image_url": "https://berlingske.bmcdn.dk/media/cache/resolve/image_x_large/image/3/32786/13429145-25busrobot-advokat-134929jpg.jpeg",
            "publication_time": "Tirsdag d. 24. maj 2016, kl. 22.30",
            "author": "Vibe Hyltoft",
            "related_links": [],
            "attachments": []
        }
    }
}