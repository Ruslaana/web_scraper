{
    "version": "1.0",
    "document": {
        "id": "https://www_berlingske_dk/virksomheder/henrik-sass-revser-erstatningsdoemt-kapitalfond-jeg-fatter-simpelthen",
        "title": "Henrik Sass revser erstatningsdømt kapitalfond: »Jeg fatter simpelthen ikke, hvad de har gang i«",
        "content": "For første gang i den opsigtsvækkendekapitalfondskrig mellem FSN Capital og svenske Procuritasom skandaleoverdragelsen af jyske Gram Equipment i begyndelsen af 2018, tager den adm. direktør i kapitalfondenes brancheorganisation, DVCA, Henrik Sass Larsen, nu bladet fra munden. Han er mildt sagt ikke imponeret over, at sælgeren Procuritasafviser at betale den enorme erstatningpå 650 mio. kroner, som en voldgiftsafgørelse i sidste uge tilkendte køberen, FSN Capital. En voldgiftsafgørelse, der med syvtommersøm slår fast, af indtjeningen i det Gram-regnskab for 2017, der lå til grund for FSN Capitals køb af industrivirksomheden, var kunstigt pumpet op med 170 mio. kroner. »Som sagen er mig oplyst, er der tale om ligeud ad landevejen godt gammeldags bedrageri. Det er helt entydigt, og sælger er draget til ansvar for det, så det må sælger udrede,« siger Henrik Sass Larsen, der har FSN Capital blandt sine medlemmer af DVCA. Mens Gram Equipment via regnskabsmanipulation blev fremstillet som et bundsolidt selskab med en forventet driftsindtjening (EBITDA) på 100 mio. kroner i 2017, viste en efterfølgende revision, at pengene i virkeligheden fossede ud af selskabet med en sådan hast, at producenten af udstyr til isproduktion balancerede på randen af konkurs. Procuritas afviser at have haft nogen form for kendskab til, hvad der er foregået, og peger på, at den ifølge voldgiftskendelsen bevidste vildledning af FSN Capital blev begået af ansatte hos Gram Equipment. Samtidig afviser kapitalfonden at betale erstatningen på 650 mio. kroner med argumentet om, at der ikke er nogen penge tilbage i det underselskab ved navn Green Magnum, som reelt solgte Gram Equipment til FSN Capital. Penge fra salget er for længst ført videre op gennem systemet fra Green Magnum og er blevet udbetalt til blandt andre en række investorer i Procuritas' fjerde fond, hvor ejerskabet af Gram Equipment lå.  Selskabet Green Magnum ejet af Procuritas er dømt til at betale 650 mio. kr. i erstatning til FSN Capital efter overdragelsen af jyske Gram Equipment. Men der er ingen penge tilbage i selskabet at betale med, lyder det. Forstå konstruktionen her. »Jeg tror ikke, Green Magnum-selskabet har nogen midler tilbage at betale med. Det er bestemt ikke nyt for FSN, som allerede ved handlens indgåelse vidste, at der ville være et meget begrænset beløb tilbage i sælgerselskabet,« sagde partner i Procuritas Hans Wilke i Berlingske mandag. Det argument køber Henrik Sass Larsen ikke. »Hvordan i alverden har man forestillet sig, at man fremover skal skaffe finansiering, hvis man opfører sig sådan her. Jeg tror ikke, at nogen vil kaste penge efter det foretagende fremover, hvis de bliver ved med at opføre sig sådan. Al troværdighed er jo væk. Jeg fatter simpelthen ikke, hvad de har gang i, og hvordan i alverden de har forestillet sig at slippe af sted med det,« siger Henrik Sass Larsen og fortsætter: »Når man har så klar og entydig en afgørelse, er der kun én konklusion at drage. Det er at fare til lommerne hurtigst muligt og få lukket den sag.« DVCA-topchefen roser samtidig FSN Capital for at have tilført Gram Equipment livsnødvendige 170 mio. kroner, efter at det gik op for kapitalfonden, at den virksomhed, man havde fremstillet som en robust vækstkomet, i virkeligheden var ved at køre ud over afgrunden. »FSN kunne have kastet Gram Equipment fra sig og have ladet selskabet gå konkurs,« siger Henrik Sass Larsen. Han henviser til, at man ofte ser en opførsel i forretningsverdenen, hvor personer bevidst lader selskaber gå konkurs, som det eksempelvis kan ende med at ske for Procuritas-datteren Green Magnum, der er dømt til at betale 650 mio. kroner til FSN inden midten af næste uge. »I stedet for at gøre dette, skød FSN kapital ind, lod selskabet fortsætte og tror den dag i dag stadig på selskabet. Vi kan jo takke dem for, at der stadig er hundredvis af mennesker, som har et arbejde i Gram Equipment. Det synes jeg, de skal have et skulderklap for,« siger Henrik Sass Larsen. Til Dagbladet Børsenfortalte Gram Equipments adm. direktør, Tom Wrensted, tirsdag, at han forventer, at Gram Equipment vil komme ud af 2020 med et overskud på driften for første gang siden 2016. I selskabets netop offentliggjorte regnskab for 2019 bevæger tallene sig også i den rigtige retning i forhold til to foregående kaotiske år. På bundlinjen tabte Gram sidste år 41 mio. kroner, hvilket er en klar forbedring i forhold til et tab på 285 mio. kroner i 2018 og 183 mio. kroner i 2017. »Tallene bløder i 2017 og i 2018. I 2019 når vi ikke helt op, men vi er meget tæt på. Bagved ligger der jo så en historie, hvis du tager kvartalerne fra sidste år. De to første kvartaler i 2019 var tabsgivende, det tredje kvartal gik i nul, og det fjerde kvartal var faktisk positivt. Den positive trend har vi set fortsætte ind i første og andet kvartal i 2020,« sagde Tom Wrensted tirsdag til Børsen. Direktøren kom til Gram Equipment i 2018 i samme periode, som den gamle topledelse i skikkelse af adm. direktør Lasse Viegand Hansen og finansdirektør Jens Andresen blev smidt på porten af FSN Capital i kølvandet på det choktab, det reviderede 2017-regnskab bød på for de nye ejere.",
        "metadata": {
            "source": "https://www.berlingske.dk/virksomheder/henrik-sass-revser-erstatningsdoemt-kapitalfond-jeg-fatter-simpelthen",
            "image_url": "https://berlingske.bmcdn.dk/media/cache/resolve/image_x_large/image/130/1309450/23460083-socialdemokratisk-toppolitiker-vil-afkriminalisere-hash.jpg",
            "publication_time": "Onsdag d. 01. juli 2020, kl. 06.00",
            "author": "Jonas Rimer Hansen",
            "related_links": [],
            "attachments": []
        }
    }
}