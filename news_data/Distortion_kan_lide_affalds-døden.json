{
    "version": "1.0",
    "document": {
        "id": "https://www_berlingske_dk/samfund/distortion-kan-lide-affalds-doeden",
        "title": "Distortion kan lide affalds-døden",
        "content": "Skrald på vejene og lugten af urin i gader og stræder, det er virkeligheden i tiden efterDistortion-festivalenhar været afholdt fire forskellige steder i København. Økonomiske problemer har lagt en gevaldig dæmper på Distortions muligheder for at rydde op efter sig selv, og det er et problem, der har ligget såvel festival som Københavns Kommune meget på sinde.For at imødegå affalds-problemet offentliggjorde Distortion i dag en nye strategi, hvor erhvervsdrivende og festivaldeltagere kan vise deres støtte til arrangementet gennem køb af armbånd og klistermærker.  Og Distortion kan meget vel stå med ryggen mod muren, hvis det ikke lykkes at skaffe tilstrækkeligt med penge gennem den nye kampagne. - Hvis affaldsproblemerne bliver så store som sidste år, så tror jeg ikke, at der er Distortion i 2013. Jeg ved, at arrangørerne er kede af det, men hvis alle bakker op, så er der også midler næste år, siger Pia Allerslev, der er Kultur- og Fritidsborgmester i Københavns Kommune. Fælles opgave Formand for Københavns City Center, Jan Michael Hansen, udtalte tidligere i dag, at Distortion har fået en størrelse, der gør, at Københavns Kommune burde dække hele oprydningen. Det mener Pia Allerslev dog ikke. - Jeg mener, at Distortion skal kunne finansiere oprydningen ud fra de midler, som de får fra kommunen. Det må være en fælles ting, og det er ikke Københavns Kommune, der skal stå for det, siger hun. Kommunen støtter selve Distortion-festivalen med det samme beløb som sidste år, men der er givet \"et par 100.000\" til at videreudvikle Distortion, så de kan finde løsninger på affaldsproblemet. Er Distortion og kommunen på rette vej?",
        "metadata": {
            "source": "https://www.berlingske.dk/samfund/distortion-kan-lide-affalds-doeden",
            "image_url": "https://berlingske.bmcdn.dk/media/cache/resolve/image_x_large/image/48/488483/5109395-affald.jpg",
            "publication_time": "Onsdag d. 02. maj 2012, kl. 16.00",
            "author": "Michael Korsgaard Nielsen",
            "related_links": [],
            "attachments": []
        }
    }
}