{
    "version": "1.0",
    "document": {
        "id": "https://www_berlingske_dk/kronikker/en-generation-staar-og-banker-paa",
        "title": "En generation står og banker på",
        "content": "Det er efterhånden simpelt at følge med i debatkulturen i Danmark. Den centrerer sig, naturligt nok, om hvad der skal ske i vores lille kongerige efter at finanskrisen har raset. Debatten er fyldt med prognoser om vores lands manglende konkurrenceevne, vores manglende medmenneskelighed, og »den almene danskers« angst for reformer. Men hvem er den almene dansker? Den diskurs, der præger debatten, er en tone anlagt af intellektuelle midaldrende mænd og kvinder. Dette ser jeg intet problem i, men jeg ser et problem i den pessimisme der gennemsyrer indlæggene fra alle sider af det politiske spektrum. Må jeg tillade mig at være så udansk at tage udgangspunkt i mig selv? 23 år, studerende på en videregående samfundsvidenskabelig uddannelse, og med en stadigt stigende erkendelse af, at min generation ikke bliver hørt. Vi har simpelthen ikke gjort os fortjent til samfundsdebatten endnu. Dette på trods af, at vi højst sandsynligt bliver den generation, der skal betale gildet for de seneste 10 - 20 års finanspolitik. Tværtimod er der en udbredt forståelse af min generation som ligeglad, magelig og overfladisk. Vi nyder cafélivet, vi nyder vores venner og vores fester, og emner som selvangivelse, ansvar og eftertænksomhed er ord, der først påmonteres os langt ude i fremtiden. Det er en skam. Hvis Danmark stadig skal være et godt land at bo i for vores fremtidige generationer, skal der handles nu. Jeg oplever alt for tit en følelse af håbløshed fra mine venner og omgangskreds. »Politik er for svært at forstå«, »Det handler altid om det samme«, »Efterlønnen skal alligevel afskaffes, så hvad nytter det at engagere sig« og den mest brugte: »Jeg flytter alligevel fra Danmark«. Indrømmet, jeg har også en drøm om at flytte til udlandet. Men den er ikke skabt af mig, den er skabt af det Danmark, vi lever i. Det kan umiddelbart virke som den nemme - og utaknemmelige - løsning at flytte fra landet. Bedst som vi har fået betalt vores uddannelse, søger vi ud efter nye grænser. Jeg tror det kommer fra de erfaringer, vi har gjort os, når vi i løbet af studiet og årene før har haft mulighed for at opdage verden. Vi ser en anden mentalitet og en anden tilgang til tingene. I Danmark bremser vi op, hvis vi hører snak om en arbejdsuge der er på over 37,5 timer. Jøsses, hvornår kan vi få lov at slappe af? Jeg vil lade en meget stor mand hjælpe mig, ved det kendte og brugte citat: »Dont ask what your country can do for you - ask what you can do for your country«. Det tror jeg, danskerne er parat til, ikke mindst står min egen generation klar. Kære meddebattører, avislæsere og politikere. Der findes en generation, som I er ved at jage ud af jeres eget land. Betragt os som en overmoden frugt, vi er ved at sprænges for at der bliver taget ansvar og handlet. Lad os tale om ansvaret og hvilke handlinger der skal til, vi ønsker en anerkendelse, såvel som alle andre generationer skal anerkendes. Jeg er af den overbevisning, at folk i Danmark som udgangspunkt ikke er dumme. De fleste kan ræsonnere sig frem til fornuftige forslag, hvis de glemmer deres fordomme, og i stedet arbejder med hinanden og ikke mod hinanden. Idealistisk og langhåret? Ja, mon ikke. Men i krisetider bør man rykke tættere sammen. Og Danmark er i krise. Jeg tillader mig at komme med mine egne anbefalinger, som jeg tror, kan være med til at genskabe tilliden mellem min generation og Danmark. Lyt til kommissionerne. Vi hører ofte, at Danmarks konkurrenceevne skal sikres ved et videnssamfund og et højt akademisk niveau. Af samme grund virker det håbløst, at vores kommissioners rapporter bliver affejet, til tider før udgivelsen, hvis ikke de passer i den politiske dagsorden. Tænk, hvis man mistede stemmer på det? En anden mulighed er at acceptere befolkningen som dynamisk og intellektuel, og som en befolkning der ikke mindst ønsker Danmark det bedste. Afskaf efterlønnen. Efterlønnen virker ikke med det formål, den var tiltænkt. Det skal laves om. Afskaf den og indfør i stedet et bedre pensionssystem, der sikrer de nedslidte en fair og værdig behandling. Afskaf hierarkiet i den offentlige sektor. Såvel som den private sektor kan lære af den offentlige, bør talenterne i den offentlige sektor i højere grad dyrkes. Lad en dygtig embedsmand eller kvinde blive forfremmet, selv hvis personen ikke besidder megen erfaring. Indfør resultatløn i den offentlige sektor, og sørg for at både innovation, faglighed, vedholdenhed og indvirkning på arbejdsmiljø spiller en rolle. Det kræver dygtige offentlige ledere, men det er jeg ikke i tvivl om, at vi har. Oplys om det unikke ved vores velfærdsmodel. Lad befolkningen vide, hvordan de bidrager til samfundet, og hvad de får igen. Gør det synligt, så man kan være stolt af det, man bidrager med. Alt for mange er i tvivl og kan dermed ikke identificere sig med velfærdsstaten. Det kan være grunden til den kedelige tendens, hvor man ser, at nogen udnytter den oprindelige ide, og passivt lader sig betjene af staten. Det skaber en ond spiral, hvor politikerne bliver mistænksomme over for majoriteten i stedet for minoriteten, og befolkningen føler sig kontrolleret. Vi må genskabe historien om velfærdsstaten i folkeskolen og på de gymnasiale uddannelser. Hive den frem fra den støvede bogreol, og lade den stå som et eksempel på, hvad et land kan opnå, men også som en opmuntring til altid at hjælpe med at forny tankerne om velfærdsstaten. Vær medmenneskelig. Tillad ikke en debat, hvor visse minoriteter hænges ud. Giv os selvrespekten tilbage og lad os anerkende, at man kan lære meget ved at kigge ud i verden. Både godt og skidt. Jeg er chokeret over den autoritet, danskerne tillægger sig selv, hvorved vi kategoriserer os som værende de mest oplyste og dannede. Vi accepterer ikke kulturforskelle i nævneværdig grad, det dog være sig på afstand, hvor man hurtigt kan tage flyet hjem og puste ud med en gin og tonic fra den blonde stewardesse. Vi fralægger os et ansvar i debatten når vi lader en værdi som ytringsfrihed bære det hele. Med dette magiske ord »ytringsfrihed« tillader vi os at sige alt og intet, uden tanke for, hvilke konsekvenser og følelser det sætter i gang i andre. Og i Danmark holder man sig ikke tilbage for at gøre det igen og igen. Jeg tror ikke vi er klar over, hvor meget det koster vores samfund, både sikkerhedsmæssigt men så sandelig også kulturelt og økonomisk. Vi er nemlig ikke alene længere. Når vi gennemfører beslutninger, må vi ikke glemme omverdenen. Vi skal ikke længere kun konkurrere med os selv, men også med kineserne, amerikanerne, brasilianerne og resten af verden. På institutionelt niveau må vi via EU sikre os, at vi til stadighed kan præge de andre kontinenter. Derfor skal Danmark af med forbeholdene. Vi fortjener at blive hørt, og med Lissabon-traktatens ikrafttrædelse bliver Danmark i endnu højere grad nødt til at lytte med fra sidelinien. Forståeligt nok, for hvem gider lege med dem, der kun vil være halvt med? Og når dette læses, så gem pessimismen væk. Lad os være positive og anerkende, at man med velvilje kan nå utroligt langt. Det er nemt at blive inden for sit eget dogme og trygt hvile i det, men det er trods alt mere spændende at blive provokeret til at opnå nye erkendelser. Hvis vores debat vedbliver at være præget af pessimisme og en afstandtagen fra den modsatte politiske fløj, vil alle velmente meninger til sidst undergrave hinanden, og ikke tillade den innovation og fornyelse der opstår, når mennesker lytter til hinanden. Jeg håber, det er en sådan kultur der kommer til at præge Danmark i de næste mange år, så jeg til stadighed kan få lov til at reflektere og blive meget klogere.",
        "metadata": {
            "source": "https://www.berlingske.dk/kronikker/en-generation-staar-og-banker-paa",
            "image_url": "https://berlingske.bmcdn.dk/media/cache/resolve/image_x_large/image/81/817812/3292908-kronik-nov.jpg",
            "publication_time": "Lørdag d. 13. november 2010, kl. 22.30",
            "author": null,
            "related_links": [],
            "attachments": []
        }
    }
}