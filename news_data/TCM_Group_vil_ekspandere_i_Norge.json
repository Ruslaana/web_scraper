{
    "version": "1.0",
    "document": {
        "id": "https://www_berlingske_dk/aktier/tcm-group-vil-ekspandere-i-norge",
        "title": "TCM Group vil ekspandere i Norge",
        "content": "Selskabet TMC Group gik påbørsen i november 2017, og aktien har haft en stilfærdig start. Introduktionen skete til kurs 98, og i dag ligger aktien i kurs 95. Salget bestod af gamle aktier tilhørende kapitalfonden IK Investment Partners, og kapitalfonden afviklede den resterende beholdning straks efter udløbet af lock-up-perioden seks måneder senere. Alle aktier er nu i frit flow. Der blev dog dannet en gruppe af kerneinvestorer, som ønsker en langsigtet placering og derfor vil medvirke til at give stabilitet i ejerforholdet. TCM Group var fra 2006 til 2016 ejet af kapitalfonden Axcel, hvorefter endnu en kapitalfond købte selskabet. IK valgte imidlertid efter kort tid at sælge aktierne over børsmarkedet. Årsagen hertil er der aldrig redegjort for. For investorerne er det afgørende punkt, at selskabet udviser en sund indtjeningsevne og dynamisk udvikling, samtidig med at aktien er prissat lavt med et P/E tal på cirka ti. Selskabet fremstiller køkkener, og der er tale om en multibrandstrategi med mærkerne Svane, Tvis, Nettoline og Kitchn. De to førstnævnte er placeret højt med hensyn til pris og kvalitet, mens Nettoline og Kitchn er rettet mod gør det selv-kunder. Selskabets styrke ligger i produktionen, som håndterer de varierende opgaver effektivt med hensyn til levering og kvalitet. Præcis ordrehåndtering via butikkerne er vigtig, men rundt regnet halvdelen af omsætningen består dog af direkte ordrer fra byggefirmaer og boligselskaber. Efterspørgslen kommer både fra udskiftning og salg til nybyggeri, hvor førstnævnte gruppe udgør langt hovedparten. Håbet er, at der herved er opnået god stabilitet, så udsvingene i nybyggeriet ikke vil ramme særligt hårdt. Der er også opstået en ændret adfærd, hvor private efter nogle år ønsker fornyelse af køkkenet, selv om det fungerer fint og på ingen måde er slidt ned - man vil bare gerne have noget nyt og friskt. Forbrugerkulturen har bredt sig til køkkenet, og nye påfund med livsstil spreder sig hurtigt. Salget til private varetages af selvstændige forhandlere. Metoden fungerer glimrende og sikrer god betjening i frontlinjen samtidig med, at butikkerne selv må styre udgifterne. Salgsleddet har dermed variable udgifter i stedet for faste. For at fastholde butiksnettet sker det dog med mellemrum, at selskabet midlertidigt må overtage en butik, før der kan findes en ny franchisetager. Design er et vigtigt punkt, og her får konkurrencen lov til at udfolde sig mellem fabrikanterne. Dette kan give forspring, men også føre til problemer. TCM har klaret sig flot gennem de seneste ti år og har forøget sin markedsandel i Danmark. Indtjeningen er høj med en overskudsgrad på 15 procent, og der er godt greb om hele forretningen. Dette har givet styrke til at gennemføre opkøbet af Nettoline og Kitchn, der straks blev integreret i produktionen. Den stærke position på hjemmemarkedet skal konsolideres med flere forhandlere, og der tales om plads til yderligere fem til otte butikker, ligesom de offensive kræfter nu er til stede til at indlede en målrettet ekspansion i andre lande. Dette burde være muligt, idet eksporten kun udgør 12 procent. Norge står øverst på listen med et etableret brohoved, som kan udvides markant. Dette kræver dog opbygning af et omfattende net af velfungerende forhandlere, og planen er at komme op på otte til 12 nye butikker i Norge over de kommende år. I Trondheim åbnes om et halvt år. Den største risiko ligger i muligheden for en hård opbremsning i det overophedede norske boligmarked.  Sverige er hjemsted for nogle af de største konkurrenter - blandt dem Nobia, som står bag HTH, Invita, uno form, og Ballingslöv, der fremstiller JKE Design, Kvik, Multiform samt IKEA. Her er TCM kun aktiv med mærket Kitchn, som blev købt for halvandet år siden. Ledelsen har endnu ikke fastlagt en ny strategi. Andre lande med positiv holdning til skandinavisk design er måske bedre at kaste sig over, hvilket vil sige de tysktalende lande plus Holland. I stedet for at se på lande er det nok klogere at udvælge nogle få attraktive storbyområder med høj købekraft og så gå dybt ind her med forhandlere og markedsføring. Særlige udgifter til overtagelsen af Nettoline og børsintroduktionen har belastet indtjeningen, men det er klaret. I år forventer vi et normalt overskud på cirka 100 mio. kr. Selskabet præsterer et imponerende fritcash flow, idet lagre og debitorer er mindre end gælden til leverandører og andre kreditorer. De løbende investeringer i maskiner er også begrænsede. Den store pengestrøm muliggjorde håndteringen af gæld og transaktionerne med opkøb og omlægninger. Fremover skal pengene gå til aktionærerne. Udlodningen vil udgøre 40 til 60 procent af overskuddet, og med en nettogæld på 207 mio. kr. kan det indledes for regnskabsåret 2018. Aktien vil dermed få et pænt direkte afkast på fem procent. P/E er lav med 9,5. Med en dygtig ledelse og gode udsigter burde denne oversete aktie kunne komme ind i varmen hos investorerne – før eller siden.Small is beautiful.",
        "metadata": {
            "source": "https://www.berlingske.dk/aktier/tcm-group-vil-ekspandere-i-norge",
            "image_url": "https://berlingske.bmcdn.dk/media/cache/resolve/image_x_large/image/13/136942/21468642-svane-k.jpg",
            "publication_time": "Mandag d. 16. juli 2018, kl. 06.14",
            "author": null,
            "related_links": [],
            "attachments": []
        }
    }
}