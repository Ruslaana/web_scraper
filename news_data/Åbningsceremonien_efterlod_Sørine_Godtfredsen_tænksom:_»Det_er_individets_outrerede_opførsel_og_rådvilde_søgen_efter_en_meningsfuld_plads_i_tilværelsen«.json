{
    "version": "1.0",
    "document": {
        "id": "https://www_berlingske_dk/kommentatorer/aabningsceremonien-efterlod-soerine-godtfredsen-taenksom-det-er",
        "title": "Åbningsceremonien efterlod Sørine Godtfredsen tænksom: »Det er individets outrerede opførsel og rådvilde søgen efter en meningsfuld plads i tilværelsen«",
        "content": "Den store olympiske åbningsceremoni i Paris forrige fredag har skabt debat. Det skyldes ikke kun, at den var spektakulært udført med selve byen som scene for præsentation af nationer, faner, ildtænding og meget mere. Det skyldes også, at den var præget af en del optræden med fokus på køn, diversitet og seksualitet. Der er især blevet talt om en kreativ opstilling, der mindede umiskendeligt om Leonardo da Vincis maleri af »Den sidste Nadver« med Jesus siddende til bords omgivet af sine disciple. Pladserne i Paris var dog i stedet besat af dragqueens, mens en kvinde med glorie om hovedet sad cirka dér, hvor Jesus selv er placeret på kunstværket. De ansvarlige bag tableauethævder, at det ikke var inspireret af billedet af den kristne nadver, der ellers grunder så dybt i vores kultur, at man skal være decideret symbolsprogs-tonedøv for ikke at fange signalerne. Optrinet har da som sagt også skabtdiskussion, og der er to interessante ting at bemærke. For det første må man indse, at striden om Muhammedtegningerne fra 2006 har sat sig triste spor, idet der siden er fremvokset en slags omvendt krænkelses-mekanisme. En del antager automatisk – når kristendommen parodieres – at de troende nu forarges. Ligesom så mange muslimer gør. Thomas Jolly, der er denkunstnerisk ansvarlige bag åbningsceremonien, forklarer, at den meget omtalte scene intet havde at gøre med »Den sidste nadver«. Se video:  Was it the Last Supper?“That wasn’t my inspiration”, replies Thomas Jolly, artistic director of the Paris Olympics opening ceremony.The scene portrayed Dionysus, god of wine and festivities, at “a big pagan festival linked to the gods of Olympus”pic.twitter.com/vWCQqqXqPqhttps://t.co/tL9BSfrzhi Jeg mærkede det på egen krop i enP1-debatforleden, hvor en del af de medvirkende blot tog for givet, at jeg som præst var meget vred over nadver-sagen. Vi har desværre mistet en del af den overlegne ro i synet på blasfemi, vi besad før Muhammed-krisen. Jeg er ikke vred, men føler mig af løjerne i Paris inspireret til at gøre mig tanker om den intensive fokusering på køn, krop og seksualitet. Og dette er det andet interessante ved det hele. Fejringen af det eksplicit seksuelle udtryk prægede bestemt også den nadverlignende parodi med den græske vingud Dionysos liggende stort set nøgen som et levende måltid i et frugtfad. I et tweet har Den Olympiske Komiteeskrevet, at fortolkningen af vinguden Dionysis skal »gøre os opmærksomme på absurditeten i vold mellem mennesker«:  The interpretation of the Greek God Dionysus makes us aware of the absurdity of violence between human beings.#Paris2024#OpeningCeremonypic.twitter.com/FBlQNNUmvV Scenens fremstilling af mennesket som et væsen, der i dag kommer til en stor del af sin værdighed gennem kropslig selviscenesættelse, fremstår her ret præcis. Kroppens grænseløshed er omdrejningspunktet, og man kan med udbytte læse det lille essay med titlen »Rumhejren« af den amerikanske forfatter Ursula K. Le Guin fra 1976. Det er er blevet genudgivet med analyserende kommentarer af antropolog Line Dalsgård og digter Ursula Andkjær Olsen. Ursula K. Le Guin kredser her om udviklingen, hvor mennesket op gennem det 20. århundrede i vid udstrækning er blevet frigjort fra opgaven at sætte børn i verden. Hun skriver specifikt om kvinden, men pointerne kan langt hen ad vejen overføres på ethvert menneske. Hør blot: »Modenhedens signifikans er nu ikke længere evnen til at undfange, men bare evnen til at have sex. Da denne evne deles med de præpubertære og postklimaktære, er udviskningen af distinktioner og udryddelsen af muligheder så godt som komplet (…) Hele en kvindes liv fra ti eller tolv til halvfjerds eller firs er blevet sekulært, ensartet, forandringsløst.« Sexlivet er blevet det centrale omdrejningspunkt, eftersom den enkeltes modenhed ikke længere på samme måde som før er knyttet til evnen til at formere sig, og denne tanke om det forandringsløse menneskeliv uden klart definerende faser og opgaver præger vores selvopfattelse. Den seksuelle og kønsfikserede selvpræsentation kan i mangel af en mere væsentlig mission i tilværelsen blive en stor del af selve livsindholdet, for fra man er 12 år til man er 80 ligger banen åben, tavlen er blank, og man må blot forsøge at gøre sig selv så interessant som muligt. Jeg underkender på ingen måde minoriteters krav på anerkendelse, og det var selvsagt denne kamp, man med OL-åbningen ønskede at støtte. Men det er stemningen af individets outrerede opførsel og rådvilde søgen efter en meningsfuld plads i tilværelsen, der står stærkest tilbage. De moderne olympiske lege blev grundlagt af Baron Pierre de Coubertin i 1896, der gennem idræt ønskede at skabe modne voksne franske mænd med kontrol over både krop og laster. Han havde næppe forestillet sig, at nogle af disse franske mænd ved legenes åbning i 2024 på skabagtig vis skulle optræde som kvinder. Tiden går, ting forandres, jeg ved det godt, men når »Modenhedens signifikans«, som Ursula K. Le Guin formulerer det, gradvist reduceres til evnen til at have sex og demonstrere sit køn, og når alt dette nu også sætter sit kraftige præg på den olympiske bevægelse, er endnu et punkt nået. Og så bør man nok sætte spørgsmålstegn ved arten af modenhed. Sørine Gotfredsen er sognepræst og journalist ",
        "metadata": {
            "source": "https://www.berlingske.dk/kommentatorer/aabningsceremonien-efterlod-soerine-godtfredsen-taenksom-det-er",
            "image_url": "https://berlingske.bmcdn.dk/media/cache/resolve/image_x_large/image/182/1822191/24763257-fejringen-af-det-eksplicit-seksuelle-udtryk-prge.jpg",
            "publication_time": "Søndag d. 04. august 2024, kl. 09.39",
            "author": "Sørine Gotfredsen",
            "related_links": [],
            "attachments": []
        }
    }
}