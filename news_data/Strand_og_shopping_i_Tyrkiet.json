{
    "version": "1.0",
    "document": {
        "id": "https://www_berlingske_dk/rejser/strand-og-shopping-i-tyrkiet",
        "title": "Strand og shopping i Tyrkiet",
        "content": "Lokum, Lokum står der på glasdøren. Men indenfor er der ikke et toilet i sigte, derimod slik fra gulv til loft. Læs også:Fredelige dage på tyrkisk ferie-ø Lokum er slik, og noget sødt klisterstads. Det er isen også. Ismanden vrider det op fra aflange trætønder med en lang specialtang og placerer det som en kold, sej karamel på en vaffel. Te serveres i glas med kun plads til én tår til mænd, der sidder med fez på taburetter og beundrer glinsende tingeltangel på storbarmede kvinder, som klirrer, når de danser med mavsen.Men her er også en McDonalds. Kusadasis byliv er en hård konkurrent tilstranden. Den oldgamle by er hypermoderne, når det gælder handel, med bazarer og butikker i hver en sprække. Lort og lagkage i en stor forvirring. Skønne håndknyttede tæpper ved siden af bras fraKina. Fra historiske huse og forter blafrer dagens tilbud i pashminaer og lædertasker. Og der pruttes om prisen, så det er en lyst. Når man er træt, er det ind på en café så langt ude ved vandet, at man kan køle fusserne samtidigt. De godeshoppe-mulighedertrækker lystsejlere, krydstogtskibe og turister til fra både opland ogGrækenland. Sæt fantasien i frigearBlot en kort bustur fraKusa-dasiligger Efesos – engang antikkens storby og hjemsted for et af verdens syv vidundere. I dag er det bare vidunderligt. Et enormt område, hvor man kan sætte fantasien i frigear og trille tilbage til romertiden med togaer, boulevarder af marmor, søjler, mosaikker – og spruttende fontæner på alle gadehjørner. Det var engang så fornemt, at man brugte ægte guld som mørtel til væggene. Nutidens virvar af turister i området gør, at man fornemmer det liv, der har været engang med travle folk og hestevogne, der buldrede på de smalle, blanke veje. Man måtte skære riller i vejen for at holde tempoet nede – verdens første fartdæmpere. Når det var tid til en slapper, gik man i badehuse, der havde gulvvarme og varmluftsblæsere. Bibliotek og bordelEt højdepunkt i Efesos er biblioteket i flere etager, der engang indeholdt 12.000 pergamentruller. Men de fleste veje fører til det offentlige toilet og til bordellet. Fallos-ting viser, hvad der foregik i bordellet, og udenfor gror stadig de træer, hvis blade kvinderne skulle tørre sig grundigt med efter endt arbejde, fordi man troede, at de havde sæddræbende effekt. Ved siden af ligger toiletterne, et tilløbsstykke dengang som nu. Man sad på stribe og trykkede under de dejligste forhold. Under sædet rislede en strøm, der førte alt væk, der kom dumpende, og foran rislede en anden strøm den modsatte vej, som man kunne vaske sig i. Og om vinteren varmede slaver sæderne op, inden romerne satte måsen i. For at skabe yderligere romerstemning opføres der dagen igennem små teaterstykker, hvor både Cæsar og Kleopatra aflægger visit ved amfiteateret med plads til 24.000 tilskuere. Akustikken er så god, at man fra de øverste rækker kan man høre hvisken nede på scenen. Fatal jagt på berømmelseOg så vidunderet: Artemistemplet. Et enormt tempel båret af 127 søjler. Men det er nu mest kendt for sit endeligt. Det brændte, takket være Herostratos, en talentløs mand med trang til at blive berømt. Dengang havde man ikke reality-shows, så han måtte finde på noget andet. Han indrømmede glad at have sat ild til templet for at blive kendt, og udover at han blev dømt til døden, var der derfor den tillægsstraf, at enhver, der nævnte han navn fremover, ville blive dræbt.Lige lidt hjalp det. I dag bruget vi stadig udtrykket herostratisk berømmelse, når man bliver kendt for noget skidt. Jomfru Marias ældreboligKort før Jesus døde, blev han bekymret for sin gamle mor og bad disciplen Johannes om at tage sig af hende. Johannes drog til Efosos for at udbrede kristendommen i Lilleasien, så da han ankom til Efosos, kan han sagtens have haft gamle Jomfru Maria med. I Kusadasi er man stensikre på, at hun har haft sin ældrebolig lige uden for byen i et lille stenhus med to værelser. Det trækker nu pilgrimme til fra hele verden, og  på friluftsscenerne omkring huset holdes der gudstjenester dagen igennem på alverdens sprog.Paverne er også overbeviste, senest har Benedikt XVI i 2006 været forbi med milde gaver, som man kan se i huset. Hovedattraktionen er at tappe vand fra en nærliggnde kilden i små keramikkrukker, lige til håndbagagen. Eller man kan sætte en seddel op på væggen sammen med millioner andre, hvor man udbreder sit hedeste ønske. Også muslimer benytter sig af denne service, der siges at have særlig gavnlig effekt på problemer med frugtsommelighed. Strande med slotDer er fine strande tæt på byen, herunder Dame-stranden, som er særlig populær hos de lokale om søndagen. Engang var den, som navnet antyder, forbeholdt kvinder, men nu er alle velkomne. Der er også gode strande mellem Batihan Hotel og Nazilli samt i Dilek Nationalpark.På strandene for enden af halvøen er der endda et vaskeægte slot.Tæt på byen finder man flere familie-vandparker med kunstige bølger og rutchebaner. Læs også:Fodrejse til dit indre",
        "metadata": {
            "source": "https://www.berlingske.dk/rejser/strand-og-shopping-i-tyrkiet",
            "image_url": "https://berlingske.bmcdn.dk/media/cache/resolve/image_x_large_vertical/image/34/348747/6877721-rejseliv-imported-photo.jpeg",
            "publication_time": "Lørdag d. 19. januar 2013, kl. 09.50",
            "author": "Daniel Grastveit",
            "related_links": [],
            "attachments": []
        }
    }
}