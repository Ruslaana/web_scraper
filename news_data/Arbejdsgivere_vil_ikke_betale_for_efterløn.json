{
    "version": "1.0",
    "document": {
        "id": "https://www_berlingske_dk/oekonomi/arbejdsgivere-vil-ikke-betale-for-efterloen",
        "title": "Arbejdsgivere vil ikke betale for efterløn",
        "content": "Arbejdsgiverne advarer nu LO-fagbevægelsen mod at stille krav om større erstatninger ved fyringer og længere opsigelsesvarsler i overenskomstforhandlingerne for at få mere tryghed i ansættelsen. Netop tryghed står øverst på lønmodtagernes ønskeliste på grund af halveringen af dagpengeperioden og efterlønsforringelser i en situation med tårnhøj arbejdsløshed. Men Dansk Byggeri og DI mener ikke, at de skal betale for regeringens forringelser og frygter, at kravene vil gøre det sværere for dem at ansætte nye medarbejdere. »Hvis kravene om tryghed betyder mindre fleksibilitet, vil det mindske virksomhedernes incitament til at ansætte. Så ruller man i virkeligheden den danske model et skridt baglæns. Det vil ikke være med til at bevare arbejdspladser i Danmark,« siger Kim Graugaard, vicedirektør og hovedforhandler i DI, der understreger, at parterne endnu ikke kender hinandens præcise krav. Også Dansk Byggeri advarer kraftigt mod at gøre det dyrere og mere besværligt at fyre i en krisetid, hvor virksomhederne har brug for mere fleksibel arbejdskraft. »Vi har de senere år bevæget os hen mod mindre fleksibilitet. For eksempel er der kommet flere regler på tillidsmandsområdet, og vi har på nogle områder allerede nu en fast fratrædelsesgodtgørelse, som blev indført ved seneste overenskomst. Det er en underlig tanke, at vi skal kompensere for forringelser, som regeringen har gennemført,« siger Lars Storr-Hansen, adm. direktør i Dansk Byggeri. LO og en række forbund har dog samtidig lagt op til, at tryghed også handler om mere efteruddannelse til medlemmerne. Senest har de været på banen med et krav om to ugers ekstra uddannelse. Her kan parterne måske tale sammen, hvis ikke kravene er alt for dyre. »Et krav om to ugers ekstra uddannelse koster penge, fordi virksomhederne så mangler de ansatte i perioden til produktionen. Uddannelse er et område, hvor vi sagtens kan diskutere nogle ting, men det kommer jo også an på prisen,« siger Lars Storr-Hansen. Fagbevægelsen fastholder dog, at større fratrædelsesgodtgørelser og efteruddannelse er afgørende, fordi medlemmerne føler sig ekstremt utrygge. »Når regeringen forringer dagpengene og efterlønnen, og vores medlemmer samtidig skal holde igen med lønnen, bliver vi nødt til at kræve mere tryghed af arbejdsgiverne. De overdriver retorikken med, at det dræber den danske model. Vi vil da om nogen forsvare den med næb og klør,« siger Jan Villadsen, formand for 3Fs transportgruppe. Samme melding kommer fra fødevareforbundet NNF, hvor tryghed ligeledes er et hovedtema. »Vi bliver jo nødt til at sikre, at medlemmerne står bedst rustet på arbejdsmarket. De skal blive der længere tid uden efterløn, og jobbene forsvinder,« siger formand Ole Wehlast. Ifølge arbejdsmarkedsforsker på Københavns Universitet Søren Kaj Andersen kan forhandlingerne da også ende med at give et fingerpeg om fremtiden for den fleksible danske arbejdsmarkedsmodel. »Hvis vi får nogle markante tryghedskrav, vil det pille ved fleksibiliteten. Men det er en balance, for fagbevægelsen har også selv været glad for den danske model, hvor det er let at hyre og fyre,« siger han og peger på, at uddannelse kan blive afgørende i forhandlingerne. »Arbejdsgiverne har også en interesse i veluddannede medarbejdere. Begge parter vil strække sig meget langt for at nå til enighed så hurtigt som muligt. De ved, at vi står i en situation, som er værre end sidste gang, hvor overenskomsten også var meget mager,« siger han.",
        "metadata": {
            "source": "https://www.berlingske.dk/oekonomi/arbejdsgivere-vil-ikke-betale-for-efterloen",
            "image_url": "https://berlingske.bmcdn.dk/media/cache/resolve/image_x_large/image/44/443319/4589687-overenskomst.jpg",
            "publication_time": "Lørdag d. 15. oktober 2011, kl. 05.01",
            "author": "Rikke Brøndum",
            "related_links": [],
            "attachments": []
        }
    }
}