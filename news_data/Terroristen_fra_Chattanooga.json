{
    "version": "1.0",
    "document": {
        "id": "https://www_berlingske_dk/internationalt/terroristen-fra-chattanooga",
        "title": "Terroristen fra Chattanooga",
        "content": "WASHINGTON: »Active Shooter«. Så kort var den kryptiske sms-besked på Caroline Doves mobiltelefon 16. juli kort efter 10.30 om morgenen. Beskeden var holdt i militærsprog og var sendt af hendes kæreste, korporal Squire »Skip« Wells. Det var det sidste, hun hørte fra ham. Først dagen efter fik hun det svar, hun frygtede – at Wells var et af de fem ofre for den 24-årige Mohammed Youssef Abdulazeez’ angreb på to militære bygninger i Chattanooga i staten Tennessee. Abdulazeez selv blev dræbt under angrebene. Og langsomt er man ved at stykke et billede sammen af en person, amerikanerne frygter mere end alt andet. Den såkaldte »ensomme ulv«, som under indflydelse fra Islamisk Stat benytter den letteste terrormetode overhovedet. At fylde bilen med våben og ammunition og så køre afsted og skyde tilfældige forbipasserende – denne gang primært militært personel.  Men hvem var denne Abdulazeez egentlig? Familien og enkelte af hans venner har tegnet et billede af en depressiv person, der drak meget og røg marihuana. Andre af hans venner siger, at de aldrig opdagede, at han var deprimeret, men derimod at han ændrede sig, efter at han var en tur i Mellemøsten for at besøge familien. Han blev mere religiøs. Abdulazeez blev sendt til Jordan for at besøge familien for at komme væk fra de venner, han havde i Chattanooga, som forældrene mente havde en dårlig indflydelse på ham. Men det står også klart, at historien om Abdulazeez måske i virkeligheden passer meget godt på de tusinder af unge muslimske indvandrerbørn, som er fanget i en kulturfælde og aldrig finder et rigtigt ståsted og begynder at flirte med radikale islamistiske grupper. For hvis han røg marihuana, var han langtfra den eneste. Det er der rigtig mange amerikanske unge, der gør. Og hvis han var depressiv, er det heller ikke den udløsende årsag, hvis man skal tro de psykiatere, som har udtalt sig senere. Som de amerikanske depresssionsforeninger har sagt, så er de trætte af, at denne sygdom hele tiden sættes i forbindelse med massemord.  »Depressive begår ikke bare sådan massemord. Det er ikke en del af sygdomsbilledet,« som psykiateren Martin Hollaway siger. Og billedet af Abdulazeez er også mangefacetteret med en problematisk barndom, som han forsøgte at kæmpe sig ud af ved at være aktiv på skolens bryderhold og en senere interesse for de mere radikale dele af islam. Han fik i øvrigt gennemført en ingeniøruddannelse og havde kortvarigt arbejde på et atomkraftværk i Ohio – som han blev fyret fra, efter en test viste, at han havde gjort brug af marihuana. Hvis man dykker dybere ned i den 24-åriges baggrund, får man også et mere nuanceret billede af en ung mand, der flirtede med martyriet og var optaget af ekstrem islam, selv om han over for sine venner tog afstand fra Islamisk Stat. Han søgte oplysninger på nettet om martyrdød og læste de tekster, som den dræbte al-Qaeda-leder Anwar al-Awlaki havde skrevet om islam. Han tog afstand fra USAs krige mod terror og trak sig mere og mere væk fra sine venner.  Hans baggrund tegner også et billede af en ung mand, der helt fra barndommen bar på en tung arv fra sine forældre. Abdulazeez kom til USA som barn sammen med sine forældre i 1996. Han er født i Kuwait af palæstinensiske forældre, der også har boet i Jordan, og Abdulazeez har flere gange besøgt den israelsk besatte vestbred med sine forældre også for at få palæstinensiske identitetspapirer på plads, således at de kunne søge amerikansk statsborgerskab, som familien fik i 2003. Abdulazeez voksede op i et meget traditionelt muslimsk miljø, hvor palæstinensernes situation konstant blev diskuteret i hjemmet, og hvor faderen også kortvarigt var i de amerikanske myndigheders søgelys, fordi han sendte penge til grupper i de palæstinensiske områder, som var under mistanke for at stå bag terror. Faderen og moderen søgte for nogle år siden skilsmisse på grund af faderens angivelige voldelige optræden. Men parret blev forsonet igen.  Rejserne til Mellemøsten blev gentaget flere gange. Abdulazeez besøgte Jordan fem gange, skriver The Washington Post, og i 2008 var han i Kuwait, ligesom han har rejst i andre mellemøstlige lande. Han blev under disse rejser også rasende over, at palæstinenserne blev svigtet af araberne i golfstaterne, og at de rige olielande ikke støttede den palæstinensiske terrororganisation Hamas nok med økonomiske midler. Hjemme i USA begyndte Abdulazeez at trække sig ind i sig selv igen, men søgte fortsat oplysninger på nettet om martyriet og opsøgte de mere voldelige terrorsider, selv om det amerikanske forbundspoliti FBI siger, at de ikke har fundet nogen beviser på, at han direkte var i kontakt med terrororganisationer i Mellemøsten.  Men der tegnes mange portrætter af den 24-årige Mohammed Youssef Abdulazeez, og det er på mange måder den samme historie, som man kender overalt i den vestlige verden. Den unge indvandrer uden et fast holdested. Og selv om nogle af hans familiemedlemmer fortsat forsøger at tegne et billede af en depressiv ung mand, der ikke var en fanatisk religiøs terrorist, så var hans sidste twitterbesked en tekst fra Koranen. »Enhver, der viser fjendskab over for en af mine venner, erklærer jeg krig imod«. Derefter kørte han afsted i en sølvgrå Ford Mustang fyldt med våben og ammunition. Over 100 skud nåede han at affyre, før politiet fik ram på ham og gav ham det matyrium, han angiveligt søgte.",
        "metadata": {
            "source": "https://www.berlingske.dk/internationalt/terroristen-fra-chattanooga",
            "image_url": "https://berlingske.bmcdn.dk/media/cache/resolve/image_x_large/image/23/233443/9930601-tennessee.jpg",
            "publication_time": "Torsdag d. 23. juli 2015, kl. 22.30",
            "author": "Kristian Mouritzen",
            "related_links": [],
            "attachments": []
        }
    }
}