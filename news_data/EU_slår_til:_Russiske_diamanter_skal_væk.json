{
    "version": "1.0",
    "document": {
        "id": "https://www_berlingske_dk/virksomheder/eu-slaar-til-russiske-diamanter-skal-vaek",
        "title": "EU slår til: Russiske diamanter skal væk",
        "content": "Diamanter varer evigt, men det skal handlen med dem ikke gøre, hvis de kommer fra Rusland. EU agter nu atindføre sanktionermod netop ædelstenene for at lægge yderligere pres på den russiske økonomi og dermed på at få stoppet den russiske krig i Ukraine. Rusland er verdens største producent af rådiamanter fra hundredvis af miner, som ligger under den sibiriske permafrost. Herfra kommer omkring en tredjedel af verdens diamanter, skriver BBC. Diamanterne vil indgå i den 12. sanktionspakke, som EU i løbet af de kommende uger vil indføre mod Rusland. Siden invasionen 22. februar 2022er russisk guld, kul, gas, vodka og kaviar blandt det meget, som der er kommet forbud mod at indføre i de 27 EU-lande og de andre europæiske lande, der følger EUs beslutninger. Dertil kommersanktioner mod russiske rigmændog fremtrædende personer. Diamanter har dog hidtil været undtaget, først og fremmest efter pres fra Belgien, der lægger hus til verdens diamanthovedstad, nemlig havnebyen Antwerpen, der har smykket sig med titlen siden det 15. århundrede. Her findes 1.600 registrerede diamanthandlere og fire diamantbørser, og mere end 80 procent af alle rådiamanter fra hele kloden handles her. Inden krigen brød ud, stammede en af fire rådiamanter fra Rusland, men siden er de blevet anset for at være »bloddiamanter«, og mange er begyndt at se efter andre leverandører. Slebne diamanter vises frem i Antwerpen i Belgien, hvor størstedelen af verdens diamanthandel foregår.Fold sammenLæs mereFoto: Johanna Geron/Reuters/Ritzau Scanpix. Det russiske diamantselskabAlrosa, der er giganten inden for diamanthandel, og som ejes med 33 procent af den russiske regering og med andre 25 procent af lokale, russiske myndigheder, har i en tid stået på den sorte liste i såvel USA som Canada og Storbritannien. Alrosa omsatte i 1. halvår af 2023 for 1,9 milliarder dollar eller 13 milliarder kroner. Nyhedsbureauet Bloomberg har tidligere beskrevet, hvordan russiske diamanter sendes til forarbejdning i Indien, der har bygget en hel industri op med hundreder af frem for alt familiedrevne virksomheder. Her tilskæres og poleres de rå diamanter, der efterfølgende bruges i øre- og vielsesringe samt halvkæder. Et importforbud mod russiske diamanter vil ifølge en diamanthandler betyde, at diamanter fremover vil blive dyrere. »Import af ikkerussiske diamanter vil blive dyrt, fordi alle vil gå efter de samme leverandører,« siger Thierry Tugendhaft, diamanthandler gennem mere end 30 år, til BBC. Han har en aftale på plads med en canadisk diamantmine. Rusland forsøger at holde gang i diamantsalget ved at sænke priserne forfortsat at skaffe indtægter til at finansiere krigen i Ukraine. Ifølge eksperter lykkes det, for nogle diamanthandlere vender det blinde øje til og oplyser ikke, at deres ældesten kommer fra Alrosa. Det kan imidlertid blive svært at spore diamanternes ophav. »Modsat andre produkter som kaffe, te eller chokolade har diamanthandlen aldrig været transparent. En diamant rejser ikke med et certifikat, der viser dens oprindelse. Så det er meget svært at kende dens ophav,« siger Filip Reyniers, direktør for analyseinstituttet IPIS i Antwerpen, til BBC. Diamanter kan skifte hænder mellem 20 og 30 gange på turen fra minen og ud til markedet. Filip Reyniers tror dog alligevel på, at et EU-forbud vil få en positiv effekt og få færre til at købe ædelsten, som finansierer Ruslands krig. Den belgiske regering støtter forbuddet. Under et lynvisit fra Ukraines præsident, Volodymyr Zelenskyj, i oktober lovede den belgiske premierminister, Alexander De Croo, at fjerne »russiske bloddiamanter« fra de europæiske markeder.",
        "metadata": {
            "source": "https://www.berlingske.dk/virksomheder/eu-slaar-til-russiske-diamanter-skal-vaek",
            "image_url": "https://berlingske.bmcdn.dk/media/cache/resolve/image_x_large_vertical/image/173/1736770/24573815-an-employee-looks-at-a-rough-diamond-at-flanders.jpg",
            "publication_time": "Torsdag d. 16. november 2023, kl. 09.59",
            "author": "Thomas Breinstrup",
            "related_links": [],
            "attachments": []
        }
    }
}