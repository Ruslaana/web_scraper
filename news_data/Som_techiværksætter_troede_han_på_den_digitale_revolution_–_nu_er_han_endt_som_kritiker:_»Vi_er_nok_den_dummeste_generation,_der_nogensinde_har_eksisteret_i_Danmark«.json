{
    "version": "1.0",
    "document": {
        "id": "https://www_berlingske_dk/debatinterview/som-techivaerksaetter-troede-han-paa-den-digitale-revolution-nu-er",
        "title": "Som techiværksætter troede han på den digitale revolution – nu er han endt som kritiker: »Vi er nok den dummeste generation, der nogensinde har eksisteret i Danmark«",
        "content": "Du lider formentlig selv af det. Manglende koncentrationsevne, konstante distraktioner og mentalt fravær i samværet med dine omgivelser. Alligevel kan du sikkert ikke rigtig gøre noget ved det. For man kan aldrig helt slippe den tingest, der er skyld i hele miseren. Ja, man kan ligefrem blive panisk angst, hvis den i blot et øjeblik er forsvundet. Smartphonens dragende kraft har en uovervindelig magt over det moderne menneske. 2.617 gange i døgnet rører den gennemsnitlige person i dag ved sin telefon, viser enundersøgelsefra USA. Det svarer til omtrent to gange i minuttet alle døgnets timer. Psykologerne har sågar opfundet et begreb for det. Skærmafhængighed, kalder de det. Symptomerne minder om misbrugslidelser som ludomani og alkoholisme, lyder det. Men afhængigheden er svær at overvinde. En ud af fem danskere har for eksempel de seneste år forsøgt at begrænse deres skærmbrug uden held, viser enundersøgelsefra Megafon. Motivationen mangler ellers ikke. Næsten halvdelen af alle voksne danskere vil gerne bruge mindre af deres tid på telefonen. Kun én procent ville ønske, at de brugte mere tid. Hver fjerde dansker mener selv ifølge undersøgelsen, at de har et problem og bruger for meget tid på skærmen. Tidsforbruget er også steget voldsomt siden smartphonens opfindelse. I dag bruger mere end halvdelen af voksne danskere over to timer dagligt på deres smartphone. Udviklingen går kun én vej, men den må og skal vendes, hvis man spørger en af de fremmeste kritikere herhjemme af den digitale revolution. »Vi har glemt under digitaliseringen, at vi ikke kun skal have en plan for brugen af de digitale værktøjer, men også for fravælgelsen af dem. Overdreven digitalisering kan være direkte skadelig. Man taler eksempelvis i dag om technostress og digital detox,« siger Jesper Balslev, der er ph.d. og docent ved Københavns Erhvervsakademi. Jesper Balslev har i flere år været en af de mest markante kritikere af digitaliseringen, men har selv en fortid som techiværksætter.Fold sammenLæs mereFoto: Nicoline Kjems-Krognos. Han er en af dem, der selv troede på digitaliseringen. Det var dengang i 2000erne, hvor en helt ny verden spirede frem med internettets udbredelse og opfindelsen af sociale medier. Silicon Valley var i de år et symbol på frihed, oplysning og fremskridt. Sådan oplevede han det i hvert fald selv. Med løftet om en transformation af verden skabte digitaliseringens amerikanske frontløbere en idé om, at meget ville blive bedre efter den revolution, som de tilbød verden. Samfundet ville blive mere demokratisk, mere velstående og bedre uddannet, lød det. Uanset problemet var digitaliseringen løsningen. Techvirksomhederne ophævede på den måde modsætningen mellem erhvervslivet og venstrefløjen, mener Jesper Balslev, der også selv har en fortid som it-iværksætter. Pludselig kunne man være progressiv og sælge T-shirts på nettet, siger han. Silicon Valley var i hans øjne symbolet på den »gode kapitalisme«. Mark Zuckerberg, stifter af Facebook, er en af de mest markante techiværksættere fra 2000erne, hvor digitaliseringen repræsenterede ideen om »den gode kapitalisme«, ifølge Jesper Balslev.Fold sammenLæs mereFoto: Paul Sakuma/AP/Ritzau Scanpix. Men glansbilledet krakelerede i løbet af 2010erne. Nu har de fleste forstået, at sociale medier ikke kun kan anvendes til frihedskamp som under Det Arabiske Forår, men også overvågning og kontrol af borgene. At vi ikke nødvendigvis bliver klogere af internettet, men måske snarere dummere, når vi fastholdes i algoritmernes ekkokamre og uendelige gentagelser af ligegyldige kattevideoer. »Vi havde dengang følelsen af, at vi var en del af en fantastisk generation, der løste problemer på en helt ny måde. I det lys er det ret sørgeligt at finde ud af, at vi er nok den dummeste generation, der nogensinde har eksisteret i Danmark – også dummere end 68erne, der i det mindste holdt nogle gode fester,« siger Jesper Balslev. Han fortsætter: »Der var noget fantastisk over, at man med internettet pludselig kunne høre radio fra hele verden. Men det var virkelig naivt. Mennesket er ikke grundlæggende et oplysningsvæsen, der hele tiden vil undersøge nye emner. Vi zoomer ind på det, som vi kan lide – og så bliver vi der. Internettets dannelsesaspekt er i hvert fald fuldstændig fraværende i dag.« Digitaliseringens illusion er bristet? »Ja, men det bekymrende er, at vi kun taler om symptomerne på krisen og ikke den overordnede problematik. Vores demokratiske institutioner har været til fals for naive forestillinger om, hvad den digitale transformation ville bibringe af lyksaligheder. Det digitale er fantastisk til nogle ting og bestemt ikke dårligt, men overdigitalisering er et problem. Hvis man kigger på, hvad man troede, der ville komme ud af det, så er vi uendelig langt fra målet. Det er det, som vi burde tale om, men den analyse mangler.« Jesper Balslev har selv leveret en del af svaret i sin nye bog »Digitaliseringens brudte løfter«. Over det seneste årti har han engageret sig forskningsmæssigt og professionelt i debatten om samfundets digitale revolution. Ved siden af sin forskning er han således også medstifter af den digitaliseringskritiske tænketankAnalogiseringsstyrelsenog medlem af netværketTech&Trivsel. I sin forskning har han beskæftiget sig indgående med forskellen mellem digitaliseringens løfter og de faktiske resultater. Han har i sin ph.d.-afhandling dokumenteret, hvordan digitaliseringen af uddannelsesområdet konsekvent sælges på et løfte om »potentialer«. Til trods for årtiers erfaring fremlægges der ikke evidensbaserede analyser. Politikernes milliarddyre investeringer i en gennemgribende digitalisering af skolerne har været et eksperiment baseret på en romantisk forestilling om geniet, mener han. »I bogen viser jeg, hvordan vi herhjemme er blevet præget af en bestemt slags amerikansk pædagogik, som bruger teknologi til at implementere en mere legende, selvledende og udforskende undervisning, som opgør med den traditionelle frontalundervisning. Altså, læreren som autoriteten, der står oppe ved katederet,« siger Jesper Balslev. Han fortsætter: »Det har haft enorm resonans i Danmark, fordi det spejler vores eget progressive, pædagogiske ideal. Allerede i de første toneangivende danske rapporter om digitaliseringen kan man finde fuldstændig våde fantasier om små børn, der med lys i øjnene leger sig frem til at blive forskere uden voksne undervisere. De børn skulle senere opfinde en masse ting, så vi kunne konkurrere på verdensmarkedet med innovative produkter.« Danske skoleelever har verdensrekord i digitalisering og bruger hver dag mange timer i skoletiden bag en skærm.Fold sammenLæs mereFoto: Steffen Ortmann. Løftet havde stor indvirkning i Danmark. En umage alliance mellem venstrefløjens pædagogiske idealer og erhvervslivets økonomiske interesser købte ind på argumentet om fremtidens innovative medarbejdere, digitale kompetencer og økonomisk vækst, påpeger Jesper Balslev. Alliancen har været så stærk, at man har overhørt advarslerne, mener han. Dem har der ellers været rigeligt af de seneste mange år. Som OECD-rapportenfra 2015, der dokumenterede, at elever fra skoler med et højt forbrug af computere i undervisningen »klarer sig meget dårligere« i alle fag – og at investeringer i it ikke giver »nævneværdige forbedringer i elevernes præstationer«. Eller densenestePISA-undersøgelse, som påviste et kraftigt fald i elevernes grundlæggende færdigheder inden for matematik og læsning. Tag også den senesterapportfra International Computer and Information Literacy Study (ICILS), der dokumenterer, at danske elever bruger mest tid på skærme i undervisningen. Godt tre ud af fire elever angiver, at de anvender it i to timer eller mere hver dag i skolen til skolearbejde. Hver tiende elev angiver desuden, at de anvender it til andet end skolearbejde i tre timer eller mere om dagen i skolen, altså også i undervisningen. Ikke overraskende svarer næsten fire ud af ti elever, at de bliver distraheret af deres egen brug af it i undervisningen. Samme procentdel oplever at blive distraheret af andres brug af computere og telefoner i timerne. Undervisningsminister Mattias Tesfaye (S) har indført retningslinjer for brugen af skærme i skolen.Fold sammenLæs mereFoto: Linda Kastrup. Til sammenligning er det mindre end hver tiende af de tjekkiske elever, der bruger it til skolearbejde en time om dagen eller mere. De har til gengæld bedre digitale kompetencer end de danske elever, viser undersøgelsen. Det overrasker ikke Jesper Balslev. »I Tjekket bruger de nærmest ikke computere i undervisningen, men deres elever er alligevel rigtig gode til at programmere. Det er et paradoks, der simpelthen ikke kan finde vej ind i det politiske miljø i Danmark,« siger han. Han fortsætter: »Der har været en politisk forestilling om, at brugen af digitale værktøjer automatisk vil give eleverne digitale kompetencer. Men det er fuldstændig håbløst. Den her rapport viser, at de danske elever har det højeste forbrug af digitale værktøjer af alle lande, men deres digitale kompetencer er faldende.« Undervisningsministeren har ellers fået udarbejdet retningslinjer for brugen af skærme? »Ja, men det er sådan lidt skizofrent i forhold til de stakkels unge mennesker, som bliver mødt af et dobbelt budskab. På den ene side skal de af skærmen, så de kan være nærværende, fordybe sig og læse bøger. På den anden side beder vi dem hele tiden lave skolearbejde på computeren og tjekke beskeder online. Det er simpelthen ikke tænkt i takt.« Ifølge Jesper Balslev er digitaliseringen »vor tids rygning«. Derfor har vi brug for et opgør med det, som han kalder »det industrielle afhængighedsskabende kompleks«. Vi skal i hans øjne tilbageerobre vores egen opmærksomhed ved at udvikle målrettede strategier for, hvordan vi i højere grad afkobler os selv fra det digitale og afvænner os fra den omsiggribende afhængighed af skærmene. Det gælder både i vores arbejds- og privatliv, mener han. På den måde skal ambitionen om mere skærmfri tid blive mere og andet end »besværgelser«. Fra hans egen omgangskreds kender han masser af programmører, som arbejder specifikt med afkobling under deres arbejde, så de kan koncentrere sig og være produktive. Det kunne vi andre – og ikke mindst skolerne – lære af, mener han. Samtidig skal vi stille større krav til de digitale produkter og tjenesteydelser. Routeren bør eksempelvis kunne tidsindstilles, så man er online på bestemte tidspunkter, mener Jesper Balslev. Ligesom man skal kunne lukke ned for irrelevante hjemmesider. Vi skal ikke have forbud mod digitaliseringen, understreger han. Men industrien skal afkræves dokumentation for effekten af deres produkter i stil med de fleste andre virksomheder, mener han. »Hvis du mener, at børn bliver mere aktive, selvledende, legende, ressourcestærke, små forskergenier af dine digitale værktøjer, skal du kunne dokumentere det,« siger Jesper Balslev. ",
        "metadata": {
            "source": "https://www.berlingske.dk/debatinterview/som-techivaerksaetter-troede-han-paa-den-digitale-revolution-nu-er",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867889/24851410-jesper-balslev-er-kritikerer-af-digitaliseringen-i.jpg",
            "publication_time": "Søndag d. 15. december 2024, kl. 13.18",
            "author": "Christian Foldager",
            "related_links": [],
            "attachments": []
        }
    }
}