{
    "version": "1.0",
    "document": {
        "id": "https://www_berlingske_dk/kommentatorer/christian-egander-skov-derfor-boer-de-borgerlige-kaempe-for-den",
        "title": "Christian Egander Skov: Derfor bør de borgerlige kæmpe for den lokale købmand",
        "content": "Når blækket er tørt, er adventstiden begyndt; den store nedtælling til julen, som markeres med adventskranse stuerne og sporadisk besøgte gudstjenester ude i kirkerne i de mange lokalsamfund. Hjemme hos os er det med skam at erklære ikke kirken, der fylder mest i bevidstheden. I hvert fald ikke hos to tredjedele af husstandens beboere. Nej, her går tanken i stedet til den lokale købmand, for her har landsbyens børn nemlig lov til at hænge en julesok på en snor over en af kølediskene. Og det gør de så. Julen ud er Spar-butikken prydet med et utal af sokker, som hver advent fyldes med slik, pebernødder, klementiner og andet godt. Ikke så meget, at tænderne rasler ud, men nok til at det er festligt – og nok til at man som far tilgiver børnenes deres strenge og hyppigt gentagne formaninger om at »huske at tjekke sokken«, når de er hos deres mor. Nogenlunde sådan går det vel for sig i utallige familier og i utallige købmænd i lige så utallige lokalsamfund. For i dag er det sådan, at købmændene – eller mere præcist de små, lokale dagligvarebutikker – er omdrejningspunkter for det lokale liv. Helt konkret: Det er jo ét af de få steder, mennesker endnu mødes. Ikke dybt og inderligt, men flygtigt. Dog nok til, at lokalsamfundet får ansigter og stemmer. »Det hele sker her, og man kan ind i mellem tænke, at såvel kirken som forsamlingshuset må kaste lange og misundelige blikke efter købmanden,« skriver Christian Egander Skov.Fold sammenLæs mereFoto: Mathias Svold. Kender man kassedamen bare nogenlunde, får man seneste nyt om alskens aktuelle sager. Her bliver også solgt et mindre udvalg af ultralokale varer, og netop på denne tid af året plejer man endda at kunne købe den lokalhistoriske forenings årbog. Snart vil borgerforeningen køre deres »Gløggvuen« ind foran butikken – og skulle enkelte ikke-sønderjyske læsere være i tvivl, så drejer dette sig om en vogn, hvorfra der sælges gløgg. Ja, og spejderne vil sælge både juletræer og juleneg og nogle hjemmegjorte fuglekugler, der alligevel falder af snoren – men »det er itt å gøj«. Det hele sker her, og man kan ind i mellem tænke, at såvel kirken som forsamlingshuset må kaste lange og misundelige blikke efter købmanden. »Vi mødes i Brugsen«, hedder en bog af forfatteren Kristian Ditlev Jensen, som udkom for nogle år siden. Og det gør vi i den grad, men det kan nu også være hos den almindelige købmand. Det gør i denne sammenhæng ikke nogen forskel. Forskellen ligger i, om butikkerne er der eller ej. I et notat fra begyndelsen af 2024 har organisationen De Samvirkende Købmænd, som repræsenterer de små dagligvarebutikker, vist, at vi jævnt hen forstår den betydning, butikkerne har for det nære liv.Over 70 procent mener, at den lokale købmand er vigtig for sammenhængskraften i lokalområdet. Det er naturligvis et af den slags spørgsmål, det er nemt at svare ja til, men undersøgelsen viser også, at der faktisk er en markant forskel mellem folk i små og store bysamfund. Hvor 77 procent i bysamfund med færre end 1.000 indbyggere kan svare ja, gælder det kun 58 procent i byer med over 100.000 indbyggere og endda kun 54 procent i hovedstaden. Dette afspejler vel både et skel i realitet og mentalitet. Den lokale DøgnNetto eller den knap så lokale Bilka spiller bare ikke samme rolle for sammenhængskraften. I de mindre bysamfund er mange også bevidste om, at hele lokalsamfundets fremtid kan afhænge af, om købmanden overlever. Her knytter erkendelsen sig altså også til et medansvar. Det er muligvis derfor, at op imod 40 procent i de mindre byer lægger vægt på at støtte den lokale købmand, når de handler. Det er kun lidt over ti procent i de store byer. »Handelsliv er lokalsamfundets pulsslag og få har stærkere lokalt engagement end de lokale erhvervsdrivende. Det er praksisborgerlighed.«Fold sammenLæs mereFoto: Bo Amstrup/Ritzau Scanpix. I sidste ende lægger alle dog vægt på lave priser og gode tilbud. Danskere er prisbevidste forbrugere før de er bevidste forbrugere, og analysen fra De Samvirkende Købmænd peger også på, at det går hastigt ned ad bakke for den lokale købmand. I årene mellem 2010 og 2022 er der blevet næsten 27 procent færre dagligvarebutikker i landsbyerne, mens antallet er vokset markant i de største byer. I en tid hvor afstanden mellem land og by for alvor præger den politiske debat og udfordrer det borgerlige Danmark, er kampen for det nære erhvervsliv oplagt. Handelsliv er lokalsamfundets pulsslag og få har stærkere lokalt engagement end de lokale erhvervsdrivende. Det er praksisborgerlighed. Købmandens fremtid handler ikke kun om forbrugervalg, men også om politiske prioriteringer, adgang til finansiering, opgør med bureaukrati og en fornuftig planlov, som beskytter de stedbundne kvaliteter. Indsatsen er høj. Det drejer sig om det gode liv og om stærke lokalsamfund. Og de afhænger igen af kirken, af forsamlingshuset, af skolen, af foreningerne – men ikke mindst handler det om købmanden. Bare spørg ungerne eller deres julesok. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/christian-egander-skov-derfor-boer-de-borgerlige-kaempe-for-den",
            "image_url": "https://berlingske.bmcdn.dk/media/cache/resolve/image_x_large_vertical/image/186/1862480/24841403-usaltet-dansk-klehus-smr---98-re-for-250-g-at.jpg",
            "publication_time": "Søndag d. 01. december 2024, kl. 19.10",
            "author": "Christian Egander Skov",
            "related_links": [],
            "attachments": []
        }
    }
}