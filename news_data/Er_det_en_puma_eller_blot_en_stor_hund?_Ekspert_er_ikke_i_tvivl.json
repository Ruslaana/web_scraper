{
    "version": "1.0",
    "document": {
        "id": "https://www_berlingske_dk/danmark/er-det-en-puma-eller-blot-en-stor-hund-ekspert-er-ikke-i-tvivl",
        "title": "Er det en puma eller blot en stor hund? Ekspert er ikke i tvivl",
        "content": "Det er ikke kun ulve, der bliver spottet på fastlandet. De seneste mange måneder har et nyt fænomen nemlig bredt sig. Flere og flere borgere mener at have set en puma, og det store kattedyr skulle angiveligt spankulere frit rundt på Vejle-egnen. Det har blandt andetVejle Amts Folkebladberettet om. Ifølge Bengt Holst, tidligere mangeårig videnskabelig direktør i Zoologisk Have i København, er sandsynligheden for, at borgerne rent faktisk har set en puma, dog ret lav. Pumaer lever nemlig ikke naturligt i Europa. »Problemet er, at pumaer officielt kun findes i zoologiske haver. Så er der måske også nogle private, der har en puma, men det er ulovligt i Danmark,« siger han. Og siden pumaen ikke findes naturligt i Europa, kan den ikke indvandre af sig selv, som ulven for eksempel har gjort. »Så kan den selvfølgelig være sluppet ud et sted fra. Men hvis det var fra en dansk zoologisk have, så har haven pligt til at melde det til politiet.« Dog anerkender Holst, at der er mulighed for, at den kan være undsluppet en zoologisk have i Tyskland, og at vi derfor ikke har hørt om det. Men så render vi ind i endnu et problem. Der er nemlig ikke blevet fundet nogle kadavere, og det undrer Bengt Holst. »Hvis pumaen skulle være spottet i området gennem længere tid – vi snakker flere måneder – så undrer det mig, at man ikke har fundet et kadaver,« siger han: »De lever jo typisk af rådyr og den slags. Og jeg har i hvert fald ikke hørt om nogen kadavere, hvilket er mærkeligt, hvis der skulle være en puma løs.« Sandsynligheden er altså lav. »Jeg kan selvfølgelig ikke stå og sige, at der ikke er en puma i det område. Men der er meget, der taler imod, at den er der,« siger han. Men hvad kan folk i området så have set? Ifølge Bengt Holst kan det have været noget så uskyldigt som en stor hund eller et rådyr. »Nu har jeg jo kun hørt beskrivelserne, men det kan godt lyde som en stor hund. Og hvis du blot lige ser en ryg, og du går med en idé om, at der er pumaer i området, så kan du også godt få rådyrets ryg til at blive en brunlig ryg på en puma.«",
        "metadata": {
            "source": "https://www.berlingske.dk/danmark/er-det-en-puma-eller-blot-en-stor-hund-ekspert-er-ikke-i-tvivl",
            "image_url": "https://berlingske.bmcdn.dk/media/cache/resolve/image_x_large/image/158/1589006/24194644-.jpg",
            "publication_time": "Tirsdag d. 06. september 2022, kl. 19.35",
            "author": "Albert Søgaard Thomsen",
            "related_links": [],
            "attachments": []
        }
    }
}