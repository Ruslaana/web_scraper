{
    "version": "1.0",
    "document": {
        "id": "https://www_berlingske_dk/videnskab/giv-din-gamle-baerbar-mere-batteri-tid",
        "title": "Giv din gamle bærbar mere batteri-tid",
        "content": "Det norske firmaCupp Computinger tæt på at lancere et udvidelseskort til notebooks, som kan mangedoble computerens batteri-tid. Fidusen er enkel: Computeren udstyres med en lille strømbesparende mobil-CPU, der skal fungere ved siden af den eksisterende X86-CPU. Når der er behov for længere batterilevetid, slukker man for det normale Windows OS og tænder for et mobilOS, der afvikles på den lille, strømbesparende mobil-CPU. Den planlagte løsning vil indeholde en ARM-processor, som kendes fra smartphones, og som vil gøre det muligt at skifte mellem normal brug af Windows eller MacOS og batterisparende brug af et ARM-baseret OS, som for eksempel Google Chrome OS, blot ved tryk på en knap. Det står ikke helt klart, hvordan udvidelsen integreres på eksisterende pc'er. Cuppviste sidste åren prototype på en bærbar med den ekstra CPU integreret med south bridge chipsættet. Nu har firmaet fremvist en Macbook Pro, der har fået ARM-løsningen indbygget. Det skete på den igangværende mobilmesse i Barcelona, hvilket resulterede i denne video påEngadget. Et kit, der gør pc-brugere i stand til at indbygge løsningen i deres eksisterende computer, er på trapperne, men det står ikke helt klart, hvordan den ekstra CPU indbygges - eller hvor modig, hjemmehackeren helst skal være for at gå i gang med udvidelsen. Det er også uklart, i hvor høj grad Cupps løsning vil blive udbredt i den store verden via chipssæt-fabrikanter eller via egenproducerede pc'er. Cupp Computing AS er stiftet af tre amerikanere bosat i Norge. De har tidligere fået støtte af diverse angel-investorer samt det halvstatslige Innovation Norge til at udvikle konceptet. Selskabet har været i gang siden 2005 og har i dag patent på sin løsning, som nu så småt ser ud til at være klar til rampelyset. Cupps løsning går i al korthed ud på, at ARM-cpu’er kobles på X86-pc’ens south bridge. Kører man udelukkende på ARM-cpu’en, vil batteritiden blive 20-30 timer, lyder det glade budskab fra de tre Cupp-folk Andrew Keenan, Kevin McDonnall og Omar Ely. Cupp-løsningen lever højt på, at selv en relativt højtydende ARM-processor ofte vil bruge mindre strøm til almindeligt computerbrug end en X86-pcs CPU bruger i sleep-mode. Alligevel kan mange dagligdagsopgaver som tekstbehandling og websurfing fint afvikles med den strømbesparende mobil-CPU. De tre stiftere skal nu i gang med at forhandle med flere af de store pc-firmaer og kan desuden se frem til potentielt indbringende møder med venturefirmaer. Helt konkret er det dog endnu sparsomt med udmeldinger fra Cupp-folkene, men de bekræfter, at en tidligere annonceret lanceringsdato, der siger andet kvartal 2011, nok skal blive holdt. Det store ryk kommer dog nok først, hvis det lykkes for de tre norsk-amerikanere at sælge konceptet på licens og få ARM-løsningen fabriks-indbygget i nye bærbare pc’er.",
        "metadata": {
            "source": "https://www.berlingske.dk/videnskab/giv-din-gamle-baerbar-mere-batteri-tid",
            "image_url": "https://berlingske.bmcdn.dk/media/cache/resolve/image_x_large/image/77/778691/3823262-germany.jpg",
            "publication_time": "Torsdag d. 17. februar 2011, kl. 13.00",
            "author": null,
            "related_links": [],
            "attachments": []
        }
    }
}