{
    "version": "1.0",
    "document": {
        "id": "https://www_berlingske_dk/samfund/hele-verden-skriver-om-dansk-raket-succes",
        "title": "Hele verden skriver om dansk raket-succes",
        "content": "Det er ikke bare den danske videnskabsminister Charlotte Sahl-Madsen (K), der lykønsker de to danske raketbyggere,Peter Madsen og Kristian von Bengtson. Hele verden skriver lige nuom den succesfulde amatøraffyring, der skete under perfekte vejrforhold ved Nexø på Bornholm ved 16.30-tiden fredag. Netmedier fra alle dele af verden har bemærket den danske opsendelse og hæfter sig særligt ved, at raketten var hjemmelavet og blev skudt til vejrs af to amatører. - Holdet, som kalder sig Copenhagen Suborbitals, observerede affyringen i stilhed og brød så pludselig ud i jubel og begyndte at kramme hinanden, skriver den amerikanske side aolnews.com.  'Hjemmebygget dansk raket skudt i vejret,' skriver den britiske nyhedsside uk.news.yahoo.com og tilføjer, at sidste års forsøg gik i vasken på grund af en defekt hårtørrer - for ligesom at understrege, at der er tale om et rendyrket amatørprojekt. Nyheden er sågar nået hele vejen til Australien. 'To danskere affyrer hjemmelavet raket over Østersøen', står der i overskriften på netavisen australianews.com.aus hjemmeside. I artiklen kan man læse, at to danske rumentusiaster med succes fik affyret en hjemmebygget og ubemandet raket.  Også internationale bloggere og debattører i forskellige internetfora skriver livligt om opsendelsen. - Jeg så det via livestram, det gav mig gåsehud. Tillykke til Copenhagen Suborbitals og mere magt til dem, skriver en bruger i et amerikansk debatforum. - Ok, jeg ved, dette på ingen måde er lige så stort, som når Nasa affyrer en raket. Men det her er fucking sejt. De her to fyre fra Danmark har bygget en raket fra bunden og tester den i dag, skrev en anden bruger før den succesfulde affyring.",
        "metadata": {
            "source": "https://www.berlingske.dk/samfund/hele-verden-skriver-om-dansk-raket-succes",
            "image_url": "https://berlingske.bmcdn.dk/media/cache/resolve/image_x_large_vertical/image/73/732165/4127311-.jpg",
            "publication_time": "Fredag d. 03. juni 2011, kl. 22.38",
            "author": "Kristine Bugbee",
            "related_links": [],
            "attachments": []
        }
    }
}