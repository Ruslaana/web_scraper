{
    "version": "1.0",
    "document": {
        "id": "https://www_berlingske_dk/boganmeldelser/runeforskeren-med-de-klare-meninger",
        "title": "Runeforskeren med de klare meninger",
        "content": "Lis Jacobsen (1882-1961) var Danmarks første kvindelige doktor og en frygtet debattør med skarpe holdninger. Hun var født ind i det bedre jødisk-københavnske borgerskab og var datter af nationalbankdirektør Marcus Rubin. Hun skabte Det danske Sprog- og Litteraturselskab i 1911 og stod bag massive udgivelser om dansk sprog og historie. Hun var en ener og gav ikke op, selv om tingene ikke altid fulgte hendes vilje. Hun blev en god ven med den noget ældre Georg Brandes, og historien om hende trækker tråde tilbage til det vel­uddannede kulturradikale miljø i København. Forhenværende folketingsbibliotekar Kristian Hvidt har skrevet hendes livshistorie, der dækker det jødiske borgerskabs historie og kampen for at etablere sig som sprogforsker - og kvinder var ikke altid velsete. Desuden fortæller Kristian Hvidt om hendes privatliv med forskeren Jacob Peter Jacobsen og om flugten til Sverige i 1943. Der er næppe tvivl om, at Lis Jacobsen med sit iltre temperament og sin frækhed har været en usædvanlig skikkelse i de akademiske miljøer; men hun opnåede meget. Kristian Hvidts bog, der er en bestillingsopgave for Det danske Sprog- og Litteraturselskab, har sine problemer. Den er skrevet på en lidt knirkende gammeldags måde med alene­lange citater fra hendes breve og skriverier. Hans skildring af det kønspolitiske aspekt vil heller næppe tilfredsstille feministiske skribenter. Men til gengæld lykkes det meget fint at skildre hendes familiebaggund, det akademiske miljø og hendes heftige intellektuelle og politiske opgør. Kristian Hvidt har tidligere skrevet om Georg Brandes’ bror Edvard og det kulturradikale miljø, og i denne bog lyser skildringen af disse mennesker op. Den er suppleret af fotografier, der på fornemste vis dokumenterer Lis Jacobsens familie og medkæmpere. Det er virkelig fint, at Hvidt med udgangspunkt i Lis Jacobsens rige privatarkiv kan genopvække en af det 20. århundredes mest spændende kvindeskikkelser, og man tilgiver under læsningen gerne den noget omstændelige fremstillingsform. Hvidt får det meste med i sin omfangsrige bog, men dog ikke diplomatkvinden og veninden Sascha Wambergs bemærkning til hende (refereret i Karl Bjarnhofs bog om Sascha), da Lis ringede hende op for at få at vide, hvordan hun skulle rense en kylling. Svaret var:«Græsk og runer kan du, men åbne røven på en kylling kan du ikke.«",
        "metadata": {
            "source": "https://www.berlingske.dk/boganmeldelser/runeforskeren-med-de-klare-meninger",
            "image_url": "https://berlingske.bmcdn.dk/media/cache/resolve/image_x_large/image/70/709991/4561703-bog-cover.jpg",
            "publication_time": "Tirsdag d. 04. oktober 2011, kl. 22.30",
            "author": "Bent Blüdnikow",
            "related_links": [],
            "attachments": []
        }
    }
}