{
    "version": "1.0",
    "document": {
        "id": "https://www_berlingske_dk/kunst/hjemme-i-kina-har-de-revet-hans-atelier-ned-men-i-interview-med-berlingske",
        "title": "Hjemme i Kina har de revet hans atelier ned. Men i interview med Berlingske peger Ai Weiwei på Vestens problem",
        "content": "Det er en stor, sort metaldør, og der står ikke noget navn på den. Jeg kigger mig lidt omkring her i kvarteret Pfefferberg i Berlin, tæt på den tyske hovedstads centrum. Et område, hvor også dansk-islandske Olafur Eliasson har sit atelier. Der er en lille plads og et hostel, som der står på neonskiltet, der hænger på facaden. Det er tidligt på formiddagen, og jeg er kommet flyvende fra København for at interviewe den kinesiske kunstner Ai Weiwei, hvis LEGO-version af Monets hvinende smukke åkander man hen over sommeren kan se påOrdrupgaard. Jeg banker forsigtigt på den store port. Der sker ikke noget, men jeg får så øje på en lille, metallisk knap fældet ind i døren lidt til højre for mig. Jeg trykker på den og mødes øjeblikkeligt af den professionelle venlighed, man forventer af et internationalt »kunstbrand« som Ai Weiwei. En kvindelig assistent svarer, kommer hen til døren og fører mig ad trapper og underjordiske gange til et langt, hvælvet rum med et lige så langt træbord langs den ene væg. Her var engang et bryggeri, fortæller hun mig, mens vi går gennem de underjordiske rum, der altså var lagerkældre i sin tid. Ai Weiwei forlod Kina i 2015 og har ikke været tilbage siden.Fold sammenLæs mereFoto: Holger Dahl. I det grotteagtige rum sidder Ai Weiwei stilfærdigt ved det lange bord og kigger på sin telefon. Assistenten introducerer mig, og jeg hilser på mit bedste kinesisk. Fra jeg var 20, til jeg var 22 år gammel, boede jeg i Beijing, hvor jeg studerede kinesisk sprog og kunsthistorie. Det sidste år studerede jeg på Det Centrale Kunstakademi i Beijing. Ai Weiwei er først meget forvirret ved at møde en vesterlænding, der taler hans modersmål, men da han lige har vænnet sig til tanken, spørger han, hvor jeg har lært det. Da jeg nævner kunstakademiet, lyser han op. »Min far var med til at genopbygge kunstakademiet efter revolutionen,« siger han, og med ét er afstanden mellem os reduceret til ingenting. Nu er vi bare to Beijing-kendere, der snakker om gamle dage. Om pekingand-restauranten på hjørnet, om hospitalet og om den høje bygning, der stod færdig i 1980 – året før Ai Weiwei forlod Beijing for at rejse til New York og studere. Ai Weiweis far, Ai Qing (udtalesai ching), var en meget stor lyriker i Kina, hvor poesi i parentes bemærket stadig har en folkelighed og en udbredelse, vi slet ikke kender her i Vesten. Mange kan citere linjer fra Ai Qings digte, og både derfor, og fordi Ai Qing var »førstegenerationsrevolutionær« – et af de få mennesker, der boede sammen med Mao Zedong og hans kommunisthær i jordhulerne i Yenan i det nordlige midtkina i 1930erne – er Ai Weiwei og hans familie, hvad enten de vil det eller ej, medlemmer af Folkerepublikkens »aristokrati«. Noget, man tydeligt mærker i den selvfølelse, han viser, når han fortæller om sig selv og sin familie. Ellers er der ved første øjekast ikke noget særligt aristokratisk over hans fremtoning. Han sidder som en stor bjørn, let foroverbøjet, ved sit bord. I en lyseblå T-shirt og et par praktiske kakibukser I 2017 viste Ai Weiwei værket »Soleil levant« på Kunsthal Charlottenborgs facade.Fold sammenLæs mereFoto: James Brooks/AP/Ritzau Scanpix. Han begynder at fortælle sin historie. Om, hvordan han som barn boede med sin far langt ude i ørkenprovinsen Xinjiang, om, hvordan hans far allerede fra 1958 blev kritiseret og sendt i arbejdslejr for at være »højreafviger«, og om, hvordan både faderen og Ai Weiwei kom tilbage til Beijing kort tid efter Maos død i 1976, da kulturrevolutionens vanvid begyndte at klinge af. »Min far mistede synet på det ene øje ude i Xinjiang,« fortæller han, »så han brugte det som påskud til at komme tilbage til Beijing. Han forklarede, at han kunne få bedre lægebehandling der.« Så i slutningen af 1970erne blev familien genforenet i Beijing. Ai Weiwei afsluttede gymnasiet i Beijing og blev opfordret til at tage ud på landet ligesom andre unge mennesker, men det nægtede han. »Jeghavdejo været derude,« siger han. »Jegvarblevet genopdraget, så jeg behøvede ikke mere genopdragelse.« I 1978 startede det, der blev kendt som demokratibevægelsen i Beijing. Unge mennesker klæbede store plakater op på en mur ved Tienanmen-pladsen. Plakater, der kritiserede kommunistpartiet og krævede ytringsfrihed, forsamlingsfrihed og demokrati. Ai Weiwei deltog ikke direkte, fortæller han, »men jeg var der hver dag, mens det stod på, og jeg læste plakaterne. Det var første gang, jeg blev involveret i den slags politisk tænkning«, forklarer han. Fra 1981 til 1993 boede Ai Weiwei i New York, hvor han kortvarigt gik på kunstskole og ellers havde alle mulige forskellige job. Det var her, han begyndte at interessere sig for konceptkunst og den slags ting, fortæller han. Så da han i 1993 kom tilbage til et Beijing, hvor alt var forandret – »det hele var blevet til kapitalisme,« siger han – var det naturligt at kaste sig ud i forskellige kunstprojekter. Han var igangsætter for en gruppe unge kunstnere, der gik meget radikalt til værks sammenlignet med Kinas normalt meget traditionelle kunstliv. Vilde eksperimenter med nøgenhed og forskellige kropskunstneriske aktioner. Folk blev arresteret og fik advarsler – »vi kan nemt få nogen til at forsvinde,« sagde myndighederne nogle gange – men Ai Weiwei følte sig beskyttet af sin fars renommé. »Alle respekterede ham,« siger han, »han var en stor, stor helt.« Var det der, du begyndte at kæmpe for demokrati? »Jeg kæmper ikke for demokrati,« siger Ai Weiwei. »Det har altid været noget mere kunstnerisk for mig. Demokratiet har også store problemer. Jeg kæmper for ytringsfrihed og humanisme. Det er kernen i det, jeg kæmper for. Ytringsfrihed handler aldrig om det, du gerne må sige, men mere om det, man ikke må sige. Hvis myndighederne er ligeglade med det, du siger, så er det ikke relevant – det er sådan, man kan se, om man har ytringsfrihed.« Ai Weiwei var også i København i anledning af CPH-DOX 2019.Fold sammenLæs mereFoto: Niels Ahlmann Olesen. Med tiden begyndte Ai Weiwei at publicere sine tanker i en blog. På få år skrev han over fem millioner tegn, fortæller han, og styret begyndte at blive bekymret over hans aktiviteter. Tonen i hans projekter blev da også gradvist mere kritisk, og da han lavede en række værker, som kritiserede myndighedernes håndtering af det store jordskælv i Sichuan-provinsen i 2008, blev han efterhånden set som en ballademager og et problem. I 2011 blev han tilbageholdt af myndighederne i 81 dage – uden nogen form for anklage. »De frygtede et kinesisk forår – ligesom det arabiske forår,« siger han i dag. Han forlod Kina i 2015 og har ikke været tilbage siden. Hvordan ser du dig selv i dag? Er du kunstner eller aktivist? »Jeg er ikke aktivist,« siger Ai Weiwei. »Aktivister er ret dumme, synes jeg. For mig har det altid handlet om æstetik, om moral, om filosofi. Vesten har det problem, at I deler alting op. Enten er man aktivist, eller også er man kunstner.« »I det gamle Kina hang det sammen. En dannet mand kunne male, kunne skrive poesi, kunne kalligrafere – og kunne også være kriger eller konge. I Kina er verden ikke så opdelt mellem kunstner eller aktivist – det er Vestens problem.« I Europa har vi altid set Kina som »det store anderledes« og tolket alle mulige ideer ind i den fordom. Ideer, som sjældent har bundet i en egentlig forståelse af Kina. Jeg tænker lidt over den virkelighed og tænker også over, i hvor høj grad kineserne gør det samme med »Vesten«. Som han sidder der bag bordet, er Ai Weiweis udstråling 100 procent kineser. Med en tavs, reserveret værdighed, jeg tydeligt kan kende fra mine møder med kinesiske professorer og fine embedsmænd. Jeg fornemmer ikke en mand, der har boet i New York og Berlin i en stor del af sit liv. Ai Weiwei er ikke kosmopolit. »Ingen ved, hvad en panda tænker,« siger Ai Weiwei.Fold sammenLæs mereFoto: Ai Weiwei Studio. Ai Weiweis far blev sendt i arbejdslejr af Mao Zedongs vanvittige kampagner, men alligevel vil han ikke tage total afstand fra Mao. »Han var en kunstner,« siger Ai Weiwei om Mao Zedong, da jeg spørger ham. »Og jeg vil sige, at 70 procent af, hvad han gjorde, var godt nok. Efter krigen mod japanerne fik han genrejst Kina. Landet var så fattigt og så ødelagt i begyndelsen af det 20. århundrede, og det fik Mao ændret.« I det hele taget er det interessant, at Ai Weiwei, på trods af alt det, han har været igennem – husarrest, varetægtsfængsling og almindelig chikane, for slet ikke at tale om en barndom i en jordhule langt ude i Xinjiangs ørken – alligevel tydeligt viser stolthed over den forandring, der er sket i Kina siden begyndelsen af 1980erne. »Lige meget hvad man siger, så er det lykkedes at hive 1,4 milliarder mennesker ud af fattigdom. Ingen sulter længere,« siger Ai Weiwei, der også tydeligt viser, at han er stolt over Kinas nye position i verden. »USA ville ikke bryde sig om, at Kina blev et demokrati,« siger han, »for man kan ikke kontrollere et demokrati. USA kan kun kontrollere et land, der er fattigt og desperat. Et land, der lader andre forurene og producere ting billigt.« »Vesten forstår ikke Kina. I spiller skak, og vi spiller go (weiqi på kinesisk, red.) – det er forskellen. Skak handler om at dræbe nogen, om at vinde her og nu, men weiqi er et mere tålmodigt spil. Det handler om at vinde territorium.« Myndighederne i Kina har revet Ai Weiweis atelierer ned – både det i Shanghai og det i Beijing. Jeg spørger, om han nogensinde tror, han kan vende tilbage til Kina. »Måske,« siger han. »Min mor og min bror bor der stadig. De er meget respekterede. Måske kan jeg tage tilbage som en hest eller et æsel eller en hund – eller måske en panda. En panda tror jeg er sikker,« siger Ai Weiwei med et lille smil. »Den siger ikke noget. Og man ved aldrig, hvad en panda tænker.« Jeg slukker for min diktafon og siger tak for samtalen Ai Weiwei læner sig tilbage. Og den er god nok: Han ligner nok mere en panda end en bjørn. En »bjørnekat« (xiongmao) er det kinesiske navn for panda, så måske er det det, han er. En panda, der leger med LEGO-klodser.",
        "metadata": {
            "source": "https://www.berlingske.dk/kunst/hjemme-i-kina-har-de-revet-hans-atelier-ned-men-i-interview-med-berlingske",
            "image_url": "https://berlingske.bmcdn.dk/media/cache/resolve/image_x_large/image/181/1810084/24736947-ai-weiwei-ved-bningen-af-udstillingen-search-of.jpg",
            "publication_time": "Søndag d. 30. juni 2024, kl. 10.24",
            "author": "Holger Dahl",
            "related_links": [],
            "attachments": []
        }
    }
}