{
    "version": "1.0",
    "document": {
        "id": "https://www_berlingske_dk/business/thomas-bernt-henriksen-om-200-procents-champagnetold-en-markant",
        "title": "Thomas Bernt Henriksen om 200 procents champagnetold: »En markant eskalering af den handelskrig, USA selv har udløst«",
        "content": "Donald Trumps seneste trussel om straftold mod EU viser den »grimmeste side af en handelskrig«. Sådan lyder det fra Berlingskes erhvervskommentator, Thomas Bernt Henriksen, efter at den amerikanske præsident tidligere torsdag truede EU med at pålægge 200 procents told på vin, champagne og andre alkoholiske drikke. »Gør Trump alvor af sine planer, taler vi om en markant eskalering af den handelskrig, USA selv har udløst,« siger Thomas Bernt Henriksen. Truslen om yderligere straftold kommer, efter at EU svarede tilbage på USAs told på aluminium og stål, som blev indført onsdag. »Når USA lægger told på europæisk stål og aluminium, så svarer EU igen med told på både, whisky og motorcykler. Og når så Trump ser, hvad EU rammer med sit svar, så eskalerer han handelskrigen,« forklarer Thomas Bernt Henriksen. »Man må le ad, at Trump ikke tror, at Europa undlader at gengælde hans straftold.« Donald Trumps »champagnetold« illustrerer hele problemet med den amerikanske præsidents handelspolitik, forklarer Thomas Bernt Henriksen. »Det eneste, der kommer til at ske, er, at de amerikanere, og dem er der en del af, som insisterer på at drikke fransk champagne, skal betale ud af næsen for at få den. Der er ret mange forbrugere, som ikke er prisfølsomme, når det gælder champagne. Det er dem, Trump gør ondt på,« siger Thomas Bernt. Han fortsætter: »Hvem tror på, at Moët & Chandon, Bollinger eller Dom Pérignon æder regningen fra Trumps told?« Men der er måske alligevel noget positivt at fremhæve. Thomas Bernt Henriksen forklarer, at man selvfølgelig ikke kan komme udenom, at en champagnetold og told på andre alkoholiske drikke vil ramme salget til USA. Det kan medføre, at producenterne kommer til at stå med for meget champagne i hænderne. »Så mon ikke der blive gode tilbud på champagne i Europa og Danmark, når straftolden rammer,« siger Thomas Bernt Henriksen. Frankrig eksporterede i 2023 for 966 millioner dollar champagne til USA svarende til syv milliarder kroner. Der bliver sendt over 34 millioner flasker champagne til USA hvert år. Berlingskes erhvervskommentator, Thomas Bernt Henriksen.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/business/thomas-bernt-henriksen-om-200-procents-champagnetold-en-markant",
            "image_url": "https://berlingske.bmcdn.dk/media/cache/resolve/image_x_large_vertical/image/190/1900003/24910052-donald-trumps-seneste-trussel-om-straftold-mod-eu.jpg",
            "publication_time": "Torsdag d. 13. marts 2025, kl. 15.00",
            "author": "Simon Wincentz Heim",
            "related_links": [],
            "attachments": []
        }
    }
}