{
    "version": "1.0",
    "document": {
        "id": "https://www_berlingske_dk/kommentatorer/christian-egander-vor-tids-nationalisme-baerer-kimen-til-sin-egen",
        "title": "Christian Egander: »Vor tids nationalisme bærer kimen til sin egen undergang«",
        "content": "Vi lever i en uklar tid, men en ting er alligevel klart: Både nationen og nationalisme er tilbage. I lang tid har vi ellers bildt os ind, at det var passé. I folkeskolen lærte jeg, at den var en »konstruktion«, og i gymnasiet at folk nok ville gå i krig, men i dag kun for demokrati og frihed. Men virkeligheden er en nådesløs tugtemester, og nu i 2025 er nationalismen overalt. Trump er naturligvis nationalist. Han vil lukke grænserne, give amerikanske job til amerikanske arbejdere, ekspandere territorielt og sætte Amerika først i udenrigspolitikken. Putin er nationalist. Han vil genrejse Rusland, renationalisere. Han vil også underlægge sig Ukraine, hvis han får lov, fordi han mener, at ukrainerne i virkeligheden er russere. Og så er det jo trist, at de ikke lever i Rusland. Den slags er fast repertoire i national tænkning. I 1800-tallet mente tyske historikere, at jyderne i virkeligheden var tyskere, der gennem tiden var blevet fordansket. Ligesom tyskerne ville have Sønderjylland, hvor jyderne var tyskere, vil Putin have Ukraine, hvor ukrainerne er russere. Ovre i Kina er Xi Jinping også nationalist. Nok vil han tilbage til Mao, men Xis Mao er ikke den historiske Mao. Det er Mao som nationalt symbol, Mao som et modbillede til Vesten. I takt med at kommunismen har mistet sin legitimitet, og Kina har opgivet drømmen om at blive stadigt mere vestligt, har man besluttet sig for at blive stadigt mere sig selv. Men det er ikke kun vores modstandere, der er nationalister. Zelenskyj er nationalist. Derfor taler han ukrainsk i stedet for sit russiske modersmål. Derfor kæmper han for den ukrainske stats overlevelse som en selvstændig nationalstat. Og med til den kamp hører kampen for at sikre et ukrainsk Ukraine. I et land, der har fået splittelse og tvedragt i dåbsgave, har en national vækkelse siden den russiske invasion af Krim i 2014 skabt et sammentømret ukrainsk folk, der om sig selv først og sidst ved, at de i hvert fald ikke er russere. Krig skaber folk. Også i det danske rige blomstrer nationalismen. »Det nationale opgør med den liberale orden baner ikke vejen for nationerne, men for imperierne.«Fold sammenLæs mereFoto: Mathias Svold. Grønlændernes ønske om et selvstændigt Grønland er intet andet end en gentagelse af den samme drøm, som de fleste folk i Europa har dyrket: en nationalstat, som kan danne rammen om folkets fremtid. Nogle vil endda have inuitregistre, så man kan kende forskel på rigtige grønlændere og fremmede danskere. Sådan går det tit. Hernede tænker vi mindre over den slags – ja, vi har endda svært ved at forstå det. Men det er, fordi vi kan tage vores nationalstat for givet. Ja, eller i hvert fald sådan da. For har vi ikke de sidste 30 år diskuteret indvandring og islamisering? Jo, og det handler om det nationale, vores identitet og Danmarks fremtid som et dansk land. Indvandringsspørgsmålet er kort sagt altid et nationalt spørgsmål, fordi masseindvandringen altid og alle steder udfordrer fundamentet for nationalstaten. Men også på en anden måde er vi blevet mere nationale. Engang handlede det hele om »jeg«, nu handler det om »vi«. Mattias Tesfaye ønsker, at skolen skal gøre os tilpatrioter. Det er en pæn måde at sige »nationalister«. Og så skal vi opruste. Det betyder: Vi skal igen være villige til at falde for fædrelandet. Hvorfor? Fordi dets frihed ikke længere er givet. Hvorfor vedkommer det os? Ja, fordi dette land er vores, og vi intuitivt skal forstå, at vores skæbne, fremtid og frihed er uløseligt knyttet til dets frihed og skæbne. Nationalismen er ideelt set en modideologi til imperialismen. Nationalisme er antiimperialisme. Derfor var alle de marxistiske oprørsbevægelser i den tredje verden i gamle dage nationalistiske. Og derfor hader moderne nationalkonservative den internationale liberale orden. De opfatter den som imperialistisk. Men her ligger det store paradoks. For i virkeligheden garanterede denne orden de små nationalstaters eksistens. Det var en årsag til, at der kom så mange flere af dem. Bare spørg i Østeuropa. Vor tids nationalisme bærer kimen til sin egen undergang, for i en anarkisk verden tumler de store altid de små. De prygler dem til lydighed, som var de uartige skolebørn. Det er dét, Ukraine er ved at lære. Det nationale opgør med den liberale orden baner ikke vejen for nationerne, men for imperierne. Ja, i det 19. århundrede delte de store europæiske imperier Afrika mellem sig. I det 21. århundrede vil de store imperier ikke nøjes med mindre end at dele hele verden mellem sig. »Vældige riger rives om jorden. Rovgriske ørne stirrer mod Norden,« sådan sang man engang i nationale kredse herhjemme. Det skal vi til igen. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/christian-egander-vor-tids-nationalisme-baerer-kimen-til-sin-egen",
            "image_url": "https://berlingske.bmcdn.dk/media/cache/resolve/image_x_large_vertical/image/189/1897525/24905513-epaselect-epa11938085-a-carnival-float-by-artist-j.jpg",
            "publication_time": "Mandag d. 10. marts 2025, kl. 10.35",
            "author": "Christian Egander Skov",
            "related_links": [],
            "attachments": []
        }
    }
}