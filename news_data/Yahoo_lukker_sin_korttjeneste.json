{
    "version": "1.0",
    "document": {
        "id": "https://www_berlingske_dk/virksomheder/yahoo-lukker-sin-korttjeneste",
        "title": "Yahoo lukker sin korttjeneste",
        "content": "Den trængte internetgigant Yahoo fortsætter sin oprydning og lukker nu sin korttjeneste, Yahoo Maps. Maps.yahoo.com, som giver anvisninger om kørsel og trafikforhold, lukker med udgangen af juni, oplyser Yahoos chefarkitekt, Amotz Maimon, i en blog. Årsagen er den intense konkurrence fra Googles digitale landkorttjeneste, Google Maps. Yahoos søgestjeneste og andre tjenester - herunder fotodelingsnetstedet Flickr - vil fortsat understøtte Yahoo Maps. Yahoo er i gang med en større op- og udrydning i forsøget på at få økonomien i omdrejninger igen. Derfor har topchef siden juli 2012, den 40-årige Marissa Mayer, både købt op, lukket produkter og udviklet dele af internetgiganten. Men hun har fået kritik for, at det går for langsomt. I slutningen af 2014 blev konsulentfirmaet McKinsey hyret for at finde sparemuligheder, og i februar 2015 meldte Marissa Mayer ud, at en procent af Yahoos globale stab skal afskediges. I 2014 blev medarbejderstaben tre procent mindre. Nu lukker også Yahoo music i Frankrig og Canada og Yahoo Movies i Spanien. I Storbritannien, Frankrig, Tyskland, Spanien og Italien lukker Yahoo TV og Yahoo Autos med udgangen af juni. Desuden lukker Yahoos hovedside i Filippinerne, og brugerne sendes til Yahoo Singapore i stedet. ",
        "metadata": {
            "source": "https://www.berlingske.dk/virksomheder/yahoo-lukker-sin-korttjeneste",
            "image_url": "https://berlingske.bmcdn.dk/media/cache/resolve/image_x_large/image/14/148379/9207178-pix-yahoo-maps.jpg",
            "publication_time": "Mandag d. 08. juni 2015, kl. 09.05",
            "author": "Thomas Breinstrup",
            "related_links": [],
            "attachments": []
        }
    }
}