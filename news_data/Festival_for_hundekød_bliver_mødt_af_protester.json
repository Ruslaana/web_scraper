{
    "version": "1.0",
    "document": {
        "id": "https://www_berlingske_dk/internationalt/festival-for-hundekoed-bliver-moedt-af-protester",
        "title": "Festival for hundekød bliver mødt af protester",
        "content": "En kinesisk dyreven har købt 100 hunde, der ellers var udset til at ende i den sorte gryde. Den 65-årige Yang Xiaoyan betalte 7.000 yuan for hundene, hvilket giver små 75 kroner pr. snude. Sidste år lykkedes det hende at købe 360 hunde fri for den nette sum af 160.000 kroner. Den pensionerede skolelærer anser den årlige festival for hundekød i Yulin for en grusom tradition, og dyreværnsorganisationer har allerede arrangeret en række demonstrationer i Guangxi-provinsen, hvor byen ligger. Omkring 10.000 hunde ventes at blive slagtet og fortæret under festivalen, der hvert år finder sted op mod midsommerens solhverv. Traditionen med at spise hundekød går flere hundrede år tilbage i Kina, Sydkorea og andre lande i regionen, og ifølge overleveringen hjælper hundekødet til at modstå varmen i sommermånederne. Dyreværnsaktivisterne ser imidlertid behandlingen og aflivningen af hundene som brutal dyremishandling, og kampagnen imod festivalen tiltrækker hvert år stadig flere kendte navne i Kina selv såvel som i udlandet. I år har den britiske komiker Ricky Gervais været fremme med en appel på Twitter under hasttag @Stop YuLin2015. De fleste hunde, der ender i kinesernes gryder, er enten herreløse hunde eller stjålne husdyr, viser en undersøgelse fra organisationen Animals Asia. De kinesiske myndigheder er begyndt at lægge afstand til traditionen – dels fordi den giver dårlig omtale i udlandet, dels fordi en moderne dyreværnsbevægelse er i færd med at spire frem i landet. ",
        "metadata": {
            "source": "https://www.berlingske.dk/internationalt/festival-for-hundekoed-bliver-moedt-af-protester",
            "image_url": "https://berlingske.bmcdn.dk/media/cache/resolve/image_x_large/image/26/265600/9394853-china-dog-meat-yulin.jpg",
            "publication_time": "Mandag d. 22. juni 2015, kl. 18.00",
            "author": "Lars Rosenkvist",
            "related_links": [],
            "attachments": []
        }
    }
}