{
    "version": "1.0",
    "document": {
        "id": "https://www_berlingske_dk/samfund/43_000-danske-pas-forsvandt-sidste-aar-dybt-alarmerende",
        "title": "43.000 danske pas forsvandt sidste år: »Dybt alarmerende«",
        "content": "»Tallene er meget høje – de er faktisk dybt alarmerende,« siger Peter Kofod Poulsen, retsordfører for Dansk Folkeparti (DF): »Det kalder på en gennemgang fra regeringens side.« Sidste år blev 43.818 danske pas stjålet eller forsvandt på anden vis. I EU er flere end 18 mio. pas og ID-dokumenter forsvundet de seneste fem år. Samtidig er handlen med stjålne og forfalskede pas ifølge Europol en grundpille i menneskehandlere, organiserede kriminelle og terroristers virke.  Sverige har efter mistanke om svindel og misbrug af svenske pas vedtaget en lov, som betyder, at svenskere fra 1. juli kun kan få udstedt tre pas i løbet af en femårig periode. Samme løsning kan også være en mulighed i Danmark, mener DF. »Vi kan alle miste et pas, men det skal ikke være muligt at kunne få et ubegrænset antal udstedt,« siger Peter Kofod Poulsen.  Men Pernille Skipper fra Enhedslisten afviser den svenske model som »lidt for firkantet«. »Der skal jo ikke andet end to tasketyverier i Paris og London til, før du ender i problemer. Måske er det mere værd at få efterforsket et netværk af menneskesmuglere end at stoppe en enkelt person,« siger hun. Venstres Preben Bang Henriksen er overrasket over omfanget af forsvundne pas. »Det er for mig at se et ekstremt højt tal. Udover at kunne bruges til at krydse grænser, kan et stjålet pas også bruges til identitetstyveri. Det taler alt sammen for, at der bør gøres noget ved det her,« siger retsordføreren, som heller ikke støtter en svensk model: »Det virker som en besynderlig ordning. De fleste mennesker mister jo forhåbentligt ganske uforvarende deres pas, så man kommer til at straffe offeret og ikke tyven.«  Preben Bang Henriksen foreslår i stedet at genoverveje strafferammen for tyveri af pas og for forfalskning af pas: »Jeg vil bede Justitsministeriet redegøre for, hvor strafniveauerne ligger for at stjæle eller forfalske et pas. Det vil ikke stoppe alt tyveri af danske pas, men måske kan det have en afskrækkende effekt«.",
        "metadata": {
            "source": "https://www.berlingske.dk/samfund/43.000-danske-pas-forsvandt-sidste-aar-dybt-alarmerende",
            "image_url": "https://berlingske.bmcdn.dk/media/cache/resolve/image_x_large/image/20/200198/12373004-partier-vil-forringe-politikeres-pension-helle-thorning-i-samr.jpg",
            "publication_time": "Torsdag d. 18. februar 2016, kl. 22.30",
            "author": "Allan Sørensen",
            "related_links": [],
            "attachments": []
        }
    }
}