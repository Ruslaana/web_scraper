{
    "version": "1.0",
    "document": {
        "id": "https://www_berlingske_dk/virksomheder/dagbladet-informations-direktoer-skifter-til-politiken",
        "title": "Dagbladet Informations direktør skifter til Politiken",
        "content": "Efter seks år som administrerede direktør for dagbladet Information får Mette Davidsen-Nielsen fremover arbejdsplads i JP/Politikens Hus på Rådhuspladsen i København Mette Davidsen-Nielsen skal fra årsskiftet være kulturredaktør på Politiken, hvor hun også får ansvar for avisens læserarrangementer og events. Hun indtræder samtidig i både avisens redaktions- og forretningsledelse. »Mette har stor indsigt i og kærlighed til kulturens områder, og hun er samtidig en af landets stærkeste og mest inspirerende medieledere.« »Hun har en enestående evne til som leder at kombinere professionalisme med passion på en måde, så alle føler sig animerede, inspirerede og på en rejse mod fælles mål,« siger Politikens chefredaktør, Christian Jensen, i en kommentar til ansættelsen.  Mette Davidsen-Nielsen er uddannet cand.comm. og har tidligere arbejdet som medieforsker. Hun har inden sin tid på Information arbejdet for DR, både som programredaktør og kanalchef på DR2. En række ledende medarbejdere har på det seneste skiftet arbejdssted fra Information til Politiken og omvendt. Tidligere i år skiftede Christian Jensen chefredaktørposten på Information ud med en tilsvarende på Politiken.  Hans post blev overtaget af Rune Lykkeberg, som inden da var kulturredaktør på Politiken - og som tidligere i karrieren var ansat på Information som redaktionschef for kultur og weekend. Jobkarrusellen mellem de to aviser stopper dog her. Mette Davidsen-Nielsens job som administrerende direktør for Information overtages nemlig af Stine Carsten Kendal, der lige nu er udviklingsdirektør for Information.",
        "metadata": {
            "source": "https://www.berlingske.dk/virksomheder/dagbladet-informations-direktoer-skifter-til-politiken",
            "image_url": "https://berlingske.bmcdn.dk/media/cache/resolve/image_x_large/image/14/147025/15521510-dagbladet-informations-direktr-skifter-til-politiken.jpg",
            "publication_time": "Mandag d. 21. november 2016, kl. 10.50",
            "author": null,
            "related_links": [],
            "attachments": []
        }
    }
}