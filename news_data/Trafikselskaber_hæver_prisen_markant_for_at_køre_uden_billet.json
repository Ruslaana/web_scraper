{
    "version": "1.0",
    "document": {
        "id": "https://www_berlingske_dk/indland/trafikselskaber-haever-prisen-markant-for-at-koere-uden-billet",
        "title": "Trafikselskaber hæver prisen markant for at køre uden billet",
        "content": "Fremover bliver det endnu dyrere at køre i offentlig transport uden billet. Hvis en bøde på 750 kroner ikke er incitament nok til at købe en billet, skal du følge godt med nu: Kontrolafgiften bliver nemlig 33 procent dyrere. Det skriverDR. Movia, der kører bus og tog på Sjælland, hæver kontrolafgiften 1. oktober, mens det hos Midttrafik, Fynbus og Nordjyllands Trafikselskab sker 1. september. Hos Arriva er det allerede sket. Movias ressourcedirektør, Eskil Thuesen, forklarer tilDR,at det sker, fordi kontrolafgiften ikke er hævet siden 2011, mens både billetpriser og lønninger er steget siden – og der skal være sammenhæng mellem priserne på billetter og kontrolafgifter, lyder det. Ifølge DR vækker det undren hos Forbrugerrådet Tænk, der ikke forstår, at man hæver afgiften med 33 procent på en gang. Også Enhedslistens transportordfører, Henning Hyllested, mener, at stigningen er voldsom. »Vi befinder os i en postcoronatid. Vi kæmper for at få passagererne tilbage i den kollektive trafik, og selvom de selvfølgelig ikke skal tilbage for at køre gratis, så synes jeg, at det er et underligt signal at sende. 750 kroner er da højt nok i forvejen,« siger han tilDR.",
        "metadata": {
            "source": "https://www.berlingske.dk/indland/trafikselskaber-haever-prisen-markant-for-at-koere-uden-billet",
            "image_url": "https://berlingske.bmcdn.dk/media/cache/resolve/image_x_large/image/158/1581438/24175260-.jpg",
            "publication_time": "Tirsdag d. 16. august 2022, kl. 21.24",
            "author": "Anna Sofie Harboe Andersen",
            "related_links": [],
            "attachments": []
        }
    }
}