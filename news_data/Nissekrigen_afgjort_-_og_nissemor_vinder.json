{
    "version": "1.0",
    "document": {
        "id": "https://www_berlingske_dk/virksomheder/nissekrigen-afgjort-og-nissemor-vinder",
        "title": "Nissekrigen afgjort - og nissemor vinder",
        "content": "Det startede i de dage i sommeren 2015 engang, da Klarborg-familien opsagde den licensaftale, der ellers var lang. Aftalen tillod Rikki Tikki Company at forhandle Klarborg-nisserne under varemærket Trip Trap. Men der var uenighed mellem parterne om omfanget af Rikki Tikki Companys såkaldte sell off-ret, og da Rikki Tikki blev ved med at opkøbe og sælge nisserne under varemærket Trip Trap, tog nissemor skeen i den anden hånd og slæbte dem i Sø- og Handelsretten.  Retten slår nu fast, at licensaftalen indebærer, at Rikki Tikki Companys sell off-ret kun omfatter de Klarborg-/Trip Trap-produkter, som Rikki Tikki Company havde på lager, da aftalen udløb. Nye bestillinger fra nissemors værksted skulle altså være solgt videre i hendes navn. En af Klarborg-nisserne.Fold sammenLæs mereFoto: Martin K. Bach. Og hun er glad for, at tvisten nu er afsluttet, så hun kan få sine nissebørn - bette Hugo og bette Charlotte og årets nissepar Olivia og Bastian - med hjem igen: »Det er en stor lettelse, at jeg nu har fået mine nissebørn hjem igen i god behold. Nu er der ikke længere nogen, der kan gøre dem fortræd. Så fremtiden tegner lys – både for nisserne og for Klarborg-familien,« siger Etly Klarborg.  Det er Horten Advokatpartnerselskab, der har ageret ledestjerne og ført sagen i retten for Etly Klarborg. Her blev det slået fast, at Rikki Tikki Company har krænket Klarborgs ophavsrettigheder og handlet i strid med god markedsføringsskik. Virksomheden har fået forbud mod at fortsætte sin ulovlige praksis, og samtidig har retten pålagt dem at betale 375.000 kr. i skyldig royalty til Klarborg. Det beløb kommer oveni den frivillige efterbetaling af royalty på 525.000 kr., som Rikki Tikki Company allerede har foretaget til Klarborg. Og der er glæde at spore i hele nissebande-familien. Mads Klarborg, der er kreativ direktør i Klarborg ApS, glæder sig også over dommen, men han er samtidig vred over Rikki Tikki Companys handlemåde.  »De har gennem mange år været vores nære samarbejdspartner, som vi har betroet at tage vare på min mors livsværk. Vi troede, at det var folk, som vi kunne stole på. Så det har både på det menneskelige og på det økonomiske plan været en rystende oplevelse at skulle igennem denne sag. Nu glæder vi os over Sø- og Handelsrettens dom. i forventer derfor, at dommen tages til efterretning, således at der ikke forhandles ulovlige kopier af vores produkter,« siger Mads Klarborg. »Jeg føler, at retfærdigheden er sket fyldest i dag. Jeg har lavet nisserne, siden jeg var en lille pige, og jeg har altid gjort det med hjertet,« siger Etly Klarborg.",
        "metadata": {
            "source": "https://www.berlingske.dk/virksomheder/nissekrigen-afgjort-og-nissemor-vinder",
            "image_url": "https://berlingske.bmcdn.dk/media/cache/resolve/image_x_large/image/9/90225/14746978-nissemor.jpg",
            "publication_time": "Torsdag d. 15. september 2016, kl. 10.45",
            "author": "Malthe Sommerand",
            "related_links": [],
            "attachments": []
        }
    }
}