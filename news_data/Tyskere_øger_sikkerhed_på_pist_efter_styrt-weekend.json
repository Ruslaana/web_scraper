{
    "version": "1.0",
    "document": {
        "id": "https://www_berlingske_dk/sport/tyskere-oeger-sikkerhed-paa-pist-efter-styrt-weekend",
        "title": "Tyskere øger sikkerhed på pist efter styrt-weekend",
        "content": "Garmisch-Partenkirchen: Når de bedste mandlige alpinløbere i weekenden skal køre World Cup i tyske Garmisch-Partenkirchen, bliver det med øget sikkerhed sammenlignet med den seneste weekends konkurrencer i østrigske Kitzbühel. De farligste områder på pisten bliver således markeret med farve i sneen for at komme flere ulykker til livs. Det siger løbsdirektøren i Det Internationale Skiforbund (FIS), Hannes Trinkl, til Servus-TV ifølge norske NTB. Han vil selv orientere skiløberne om sikkerheden. - Jeg kommer til at snakke med alle udøverne, det gælder ikke bare stjernerne eller de rutinerede, det gælder også de unge. - Jeg tager mod al kritik, bare vi kan gøre vores produkt bedre, siger løbsdirektøren. Weekendens løb i Kitzbühel var præget af mange styrt, og det fik kritikken til at regne ned over arrangørerne, som ikke valgte at stoppe konkurrencerne. De mange styrt gav flere overrevne korsbånd - blandt andet hos nordmanden Aksel Lund Svindal, der samlet fører World Cuppen, men nu må opgive at køre flere løb i sæsonen. /ritzau/NTB",
        "metadata": {
            "source": "https://www.berlingske.dk/sport/tyskere-oeger-sikkerhed-paa-pist-efter-styrt-weekend",
            "image_url": "https://berlingske.bmcdn.dk/media/cache/resolve/image_x_large_vertical/image/65/655231/12124606-germany-weather-snow.jpg",
            "publication_time": "Tirsdag d. 26. januar 2016, kl. 18.59",
            "author": null,
            "related_links": [],
            "attachments": []
        }
    }
}