{
    "version": "1.0",
    "document": {
        "id": "https://www_berlingske_dk/samfund/foraeldreforening-jubler-over-moedetider-til-b-boern",
        "title": "Forældreforening jubler over mødetider til B-børn",
        "content": "Det er langt fra alle børn, der springer morgenfriske ud af sengen om morgenen og er klar til en skoledag, der begynder klokken otte. Mange poder kunne godt bruge en time ekstra under dynen, og det har Frederiksberg Ny Skole nu givet dem lov til. Det er vigtigt at imødekomme samfundets B-børn, mener formand for Skole og Forældre, Benedikte Ask Skotte, der glæder sig over initiativet, hvor skolen på Frederiksberg som forsøg har to mødetider. - Det giver en fleksibilitet for familien og samfundet, som der i høj grad er brug for. Skolen er i dag meget fasttømret og traditionel, og vi har brug for inspiration fra hinanden til, hvordan vi kan nytænke den. Så jeg håber, at forsøget kan sprede sig, hvis man rundt omkring på de enkelte skoler vurderer, at det vil fungere, siger Benedikte Ask Skotte.  På Frederiksberg Ny Skole har man på baggrund af en omfattende spørgeskemaundersøgelse blandt skolens forældre indført en A-mødetid klokken otte og en B-mødetid klokken ni. 55 procent af forældrene benytter sig af B-ordningen og har derfor en time ekstra om morgenen til at gøre børnene skoleklar. Det er et meget vigtigt initiativ, vurderer ph.d. Camilla Kring, der har forsket i balancen mellem arbejdsliv og privatliv. Hun har været konsulent på forsøget og understreger, at skolens mødetider bør afspejle samfundets struktur, hvor arbejdstiderne er mere fleksible, og halvdelen af befolkningen er B-mennesker. - Den forskudte time gør en kæmpe forskel for barnet og forældrene. Vi skal have et mere fleksibelt samfund, der understøtter vores forskelligheder. Skolens mødetider skal tænkes med ind i det her, for hele samfundet behøver ikke nødvendigvis at begynde klokken otte, siger hun. Camilla Kring vil samtidig gerne aflive myten om, at alle børn er A-mennesker, for sådan ser det bestemt ikke ud. - Det ligger i vores kultur, at man bare antager, at alle børn står tidligt op. Men vores undersøgelse på Frederiksberg Ny Skole viser, at halvdelen af børnene er B-mennesker, og det er især for deres skyld, at forsøget er blevet indført, siger hun. Ifølge forskeren giver det familierne mere livskvalitet og en bedre balance mellem arbejdsliv og privatliv, at de kan vælge en anden mødetid. Forsøget kører i første omgang frem til efterårsferien i uge 42 og skal evalueres næste år.",
        "metadata": {
            "source": "https://www.berlingske.dk/samfund/foraeldreforening-jubler-over-moedetider-til-b-boern",
            "image_url": "https://berlingske.bmcdn.dk/media/cache/resolve/image_x_large/image/61/614826/5559312-b-brn.jpg",
            "publication_time": "Fredag d. 07. september 2012, kl. 17.05",
            "author": null,
            "related_links": [],
            "attachments": []
        }
    }
}