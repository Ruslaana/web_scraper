{
    "version": "1.0",
    "document": {
        "id": "https://www_berlingske_dk/virksomheder/kort-efter-koeb-af-estisk-filial-fik-danske-bank-en-hidtil",
        "title": "Kort efter køb af estisk filial fik Danske Bank en hidtil hemmeligholdt advarsel: Konti blev »brugt af hvidvaskere til deres vanvittige formål«",
        "content": "En hårrejsende advarsel landede i maj 2007 i indbakken hos en medarbejder i Danske Banks estiske filial. Afsenderen var ansat i International Moscow Bank (IMB), en af Ruslands største banker og dengang samarbejdspartner med Danske Bank. Der var tegn på – lød det i e-mailen – at Danske Banks konti hos den russiske bank»i vidt omfang bliver brugt af hvidvaskere til deres vanvittige formål«, som den ansatte skrev. Advarslen – der langtfra var en enlig svale i de måneder – kom kort efter Danske Banks køb af den estiske filial og blev sågar delt med folk på Danske Banks hovedkontor i København. Reaktionen fra Danske Bank? Samarbejdet med den russiske bank blev opsagt. Den estiske filial fik beroliget hovedkontoret. Ingen større undersøgelse af anklagerne blev iværksat. Og over de følgende otte år skulle tusindvis af lyssky kunder fortsætte med at sende mistænkelige milliardbeløb gennem filialen. »Alarmklokkerne burde have ringet dengang. Summen af de her forhold understreger, at der var en stor viden om problemerne i Estland allerede i 2007,« siger selvstændig hvidvaskekspert Jakob Dedenroth Bernhoft, der har fulgt hvidvasksagen i Danske Bank tæt. Advarslen fra den russiske storbank har aldrig før været omtalt, men den fremgår af omfattende fortroligt materiale, Berlingske er i besiddelse af. Berlingske har siden mandag kunnet afsløre, at væsentlige oplysninger fra Danske Banks egne undersøgelser af hvidvasksagen blev holdt hemmelige for offentligheden på trods af bankens løfte om, at intet ville blive fejet ind under gulvtæppet. Afsløringerne har allerede fået flere oppositionspartier til atønske et samråd med erhvervsministeren. De nye oplysninger viser blandt andet: Men det hemmelige materiale fra Danske Banks omfattende hvidvaskundersøgelser kaster altså også nyt lys over omfanget af de meget tidlige advarsler til banken. Danske Bank offentliggjorde sit køb af Sampo Bank, Finlands tredjestørste bank, i november 2006, og med i købet fulgte blandt andet Sampo Banks filialer i de tre baltiske lande. Allerede inden købet fandt advokater, der var hyret af Danske Bank til at foretage såkaldtdue diligence –grundige forundersøgelser – at det estiske finanstilsyn havde udtrykt bekymring over russiske højrisikokunder i filialen med konti i skattely. Den oplysning har aldrig før været omtalt, men fremgår af det hemmelige materiale, Berlingske er i besiddelse af. Og det er i samme materiale, den føromtalte e-mail til den estiske filials medarbejder fremgår. E-mailen blev sendt et halvt år efter købet, præcis 21. maj 2007, og kom fra storbanken International Moscow Bank (IMB), der i dag er en del af den paneuropæiske bankkoncern UniCredit med hovedsæde i Milano. For den estiske filial var IMB en såkaldt korrespondentbank, der håndterede Danske Banks pengeoverførsler i russiske rubler, og det var aktiviteterne på disse rubelkonti, der fik IMB til at råbe vagt i gevær: IMB så klare tegn på, at lyssky udenlandske skuffeselskaber med russere i spidsen åbnede konti hos Danske Bank i Estland og derigennem overførte enorme summer i russiske rubler med henvisning til »formodentligt falske kontrakter«. Man »kan kun gætte på oprindelsen af midlerne«, skrev medarbejderen videre. Af det hemmelige materiale fremgår også, at IMB ti dage forinden havde kontaktet direktøren for filialen i Estland, Aivar Rehe, for at få oplysninger om nogle specifikke kunder. FAKTABag om historienBerlingske er kommet i besiddelse af to hidtil hemmeligholdte rapporter, som Danske Bank i 2017 og 2018 fik udarbejdet om hvidvasksagen i banken.Den ene rapport er en over 200 sider lang »fact-finding«-rapport udarbejdet af det amerikanske konsulentfirma Promontory.Den anden rapport, »Project Acorn«-rapporten – opkaldt efter undersøgelsens navn internt i banken, er en over 400 sider lang og fortrolig version af den 90 sider lange advokatrapport, som Bruun & Hjejle udarbejdede for Danske Bank og offentliggjorde 19. september 2018.Berlingske har nærlæst de to hemmelige rapporter og sammenholdt oplysningerne i dem med oplysningerne i den offentliggjorte rapport. Relevante nye oplysninger har vi sammenfattet i et notat, som vi har delt med en række eksperter.I artiklerne har Berlingske i mange tilfælde oversat direkte uddrag fra den hemmelige Bruun & Hjejle-rapport fra engelsk til dansk.FOLD UD Berlingske er kommet i besiddelse af to hidtil hemmeligholdte rapporter, som Danske Bank i 2017 og 2018 fik udarbejdet om hvidvasksagen i banken. Den ene rapport er en over 200 sider lang »fact-finding«-rapport udarbejdet af det amerikanske konsulentfirma Promontory. Den anden rapport, »Project Acorn«-rapporten – opkaldt efter undersøgelsens navn internt i banken, er en over 400 sider lang og fortrolig version af den 90 sider lange advokatrapport, som Bruun & Hjejle udarbejdede for Danske Bank og offentliggjorde 19. september 2018. Berlingske har nærlæst de to hemmelige rapporter og sammenholdt oplysningerne i dem med oplysningerne i den offentliggjorte rapport. Relevante nye oplysninger har vi sammenfattet i et notat, som vi har delt med en række eksperter. I artiklerne har Berlingske i mange tilfælde oversat direkte uddrag fra den hemmelige Bruun & Hjejle-rapport fra engelsk til dansk. Estiske Aivar Rehe var filialdirektør frem til 2015, hvor han blev fyret efter en mistillidserklæring fra det estiske finanstilsyn. Han blev i september 2019fundet død i sin have, 56 år gammel, og ifølge politiet var der tale om selvmord. IMB skrev i maj 2007 til Aivar Rehe, at små russiske banker – kort inden de havde fået frataget deres banklicens »på grund af russisk hvidvasklovgivning« – havde brugt den estiske filials rubelkonto hos IMB til at overføre store pengebeløb. IMB anmodede Aivar Rehe om, at Danske Bank »tog alle skridt for straks at stoppe disse pengestrømme«. Men i Danske Banks estiske filial tillagde man ikke advarslerne den store betydning. Herfra lød det, at den russiske henvendelse snarere var udtryk for en nabostrid med rødder i sovjettiden, fremgår det af de hemmelige rapporter. Specifikt blev der tilsyneladende fra den estiske filials side argumenteret med, at russerne blot var sure over, at den estiske regering i april samme år havde besluttet at flytte et russisk krigsmindesmærke i Tallinn. Den analyse delte Mads Jacobsen, daværende chef for de baltiske bankforretninger, med blandt andet Danske Banks chefjurist. Det har ikke været muligt for Berlingske at komme i kontakt med Mads Jacobsen. Ifølge de hemmelige rapporter understregede Mads Jacobsen i et svar til esterne, at han forventede, at filialen havde styr på sine kunder, og at IMB ville modtage et »officielt og tilfredsstillende« svar på henvendelsen. Det bekræftede de estiske ansatte angiveligt over for Mads Jacobsen, fremgår det af rapporterne. Men i IMB var man ikke tilfreds med svaret, og ifølge de interne rapporter blev samarbejdet med den russiske bank kort efter afsluttet. Advarslerne fra IMB har aldrig før været omtalt offentligt. Det har til gengæld andre advarsler, ligeledes fra midten af 2007. Som det fremgik af Bruun & Hjejles offentliggjorte rapport i september 2018, havde den russiske centralbank i juni 2007 sendt et kritisk brev til det danske finanstilsyn, som blev delt med Danske Bank. Brevet omhandlede netop den estiske filials såkaldte non-residentportefølje, der – som det skulle vise sig – førte 1.500 mistænkelige milliarder kroner gennem filialen mellem 2007 og 2015. I brevet blev der peget på, at der foregik mulig skatteunddragelse og »kriminel aktivitet i sin rene form, herunder hvidvaskning af penge« for »milliarder af rubler hver måned«. Men ligesom med advarslen fra den russiske bank IMB fik heller ikke denne advarsel fra russisk side større konsekvenser i Danske Bank. Danske Bank svarede fejlagtigt det danske tilsyn, at det estiske finanstilsyn havde blåstemplet bankens kontroller. Samlet vidner advarslerne i 2007 om, at banken dengang havde grundlag for at bremse skandalen tidligt i forløbet, siger CBS-lektor Kalle Johannes Rose, der forsker i hvidvask: »Dette vidner umiddelbart om, at Danske Bank har været orienteret fra start om, at der i tilfældet med den estiske filial var tale om et højrisikoopkøb. Altså et opkøb, hvor der skulle ryddes op. En oprydning, de dog ikke synes at få igangsat.« Et synspunkt, advokaterne hos Bruun & Hjejle tilsyneladende delte. I denoffentlige version af advokatrapportenlød det om advarslen fra centralbanken, at »Danske Bank forpassede imidlertid denne første klare mulighed« for at rydde op i filialen. Om Bruun & Hjejles advokatundersøgelse har seniorpartner Ole Spiermann, der ledte undersøgelsen, tidligere i en e-mail påpeget, at det ifølge ham tydeligt fremgik af den offentlige rapport, at den var et »resumé« af undersøgelsens fund. Han henviste også til, at »centrale og kritisable« forhold blev lagt frem, og at forskellige juridiske hensyn også dengang påvirkede, hvad der kunne offentliggøres. Danske Banks pressechef, Stefan Kailay Wind, har i en e-mail skrevet, at Danske Bank fortsat beklager sagen. Han påpeger også, at Danske Bank længe »har samarbejdet fuldt ud med myndighederne« og henviser til, at banken på den baggrund også i 2022 betalte historisk store bøder på over 15 milliarder kroner til danske og amerikanske myndigheder. FAKTALæs de fulde svar fra Borgen, banken og Bruun og Hjejle:Thomas Borgens advokat, Peter Schradieck, skriver i en e-mail:»I foråret 2018, mens Thomas Borgen stadig var administrerende direktør, foretog Finanstilsynet en udførlig undersøgelse af sagen og kom i den forbindelse frem til, at der ikke var grundlag for at rejse sager efter fit & proper-reglerne. Sagskomplekset, herunder det af Berlingske fremhævede materiale, har endvidere været meget grundigt behandlet af politiet og anklagemyndigheden i perioden 2019-2021. I den forbindelse blev anklagerne opgivet mod alle de sigtede, også Thomas Borgen.«»Der har endvidere verseret en erstatningssag mod Thomas Borgen siden 2020. Denne sag blev afgjort af tre dommere i Retten i Lyngby, der i 2022 meget klart frifandt Thomas Borgen. Sagen er anket af sagsøgerne til Østre Landsret, hvor den fortsat verserer og skal afgøres. Vi kan derfor ikke kommentere yderligere på sagen, udover at det i sagens natur fuldstændigt kan afvises, at Thomas Borgen skulle have haft indflydelse på undersøgelsens konklusioner.«Ole Spiermann, seniorpartner i Bruun & Hjejle, skriver i en e-mail:»Bruun & Hjejle er afskåret fra at kommentere den fulde interne rapport. Vi kan dog efter aftale med banken udtale følgende. Det fremgår tydeligt af den eksterne rapport, at rapporten er et resumé, og det har selvfølgelig medført redaktionelle valg og dermed forskelle mellem de fulde undersøgelser og resuméet. Derudover fremhævede vi i 2018 udtrykkeligt bankens fortrolighedsforpligtelser over for medarbejdere, kunder og myndigheder, ligesom vi fremhævede 'legal privilege'.«»Der var en høj grad af offentlighed om vores undersøgelse. Inden for de rammer medtog vi i den eksterne rapport de centrale og kritisable dele af hændelsesforløbet. Banken har samarbejdet fuldt ud med danske og udenlandske myndigheder, og konklusionerne i den interne og den eksterne rapport er de samme. Vi står ved vores konklusioner og vurderinger. Selve undersøgelsesprocessen er foregået efter bogen. Alle individer blev behandlet lige og blev foreholdt faktuel kritik og juridisk bedømmelsesgrundlag i forbindelse med interviews og omfattende høringer.«Danske Banks pressechef, Stefan Kailay Wind, skriver i en e-mail:»Vi er alle enige om, at hvad der foregik i denne sag aldrig skulle være sket. Det er en sag, som vi både dengang og nu beklager. Sagens omfang og alvor er gentagne gange fremhævet af både banken og medierne, der har dækket sagen. Vi har ikke nogen kommentarer til detaljerne tilbage fra 2018 og før da. Vi har samarbejdet fuldt ud med myndighederne om sagen, og det var på den baggrund, at vi indgik forligene med de danske og amerikanske myndigheder i 2022.«FOLD UD Thomas Borgens advokat, Peter Schradieck, skriver i en e-mail: »I foråret 2018, mens Thomas Borgen stadig var administrerende direktør, foretog Finanstilsynet en udførlig undersøgelse af sagen og kom i den forbindelse frem til, at der ikke var grundlag for at rejse sager efter fit & proper-reglerne. Sagskomplekset, herunder det af Berlingske fremhævede materiale, har endvidere været meget grundigt behandlet af politiet og anklagemyndigheden i perioden 2019-2021. I den forbindelse blev anklagerne opgivet mod alle de sigtede, også Thomas Borgen.« »Der har endvidere verseret en erstatningssag mod Thomas Borgen siden 2020. Denne sag blev afgjort af tre dommere i Retten i Lyngby, der i 2022 meget klart frifandt Thomas Borgen. Sagen er anket af sagsøgerne til Østre Landsret, hvor den fortsat verserer og skal afgøres. Vi kan derfor ikke kommentere yderligere på sagen, udover at det i sagens natur fuldstændigt kan afvises, at Thomas Borgen skulle have haft indflydelse på undersøgelsens konklusioner.« Ole Spiermann, seniorpartner i Bruun & Hjejle, skriver i en e-mail: »Bruun & Hjejle er afskåret fra at kommentere den fulde interne rapport. Vi kan dog efter aftale med banken udtale følgende. Det fremgår tydeligt af den eksterne rapport, at rapporten er et resumé, og det har selvfølgelig medført redaktionelle valg og dermed forskelle mellem de fulde undersøgelser og resuméet. Derudover fremhævede vi i 2018 udtrykkeligt bankens fortrolighedsforpligtelser over for medarbejdere, kunder og myndigheder, ligesom vi fremhævede 'legal privilege'.« »Der var en høj grad af offentlighed om vores undersøgelse. Inden for de rammer medtog vi i den eksterne rapport de centrale og kritisable dele af hændelsesforløbet. Banken har samarbejdet fuldt ud med danske og udenlandske myndigheder, og konklusionerne i den interne og den eksterne rapport er de samme. Vi står ved vores konklusioner og vurderinger. Selve undersøgelsesprocessen er foregået efter bogen. Alle individer blev behandlet lige og blev foreholdt faktuel kritik og juridisk bedømmelsesgrundlag i forbindelse med interviews og omfattende høringer.« Danske Banks pressechef, Stefan Kailay Wind, skriver i en e-mail: »Vi er alle enige om, at hvad der foregik i denne sag aldrig skulle være sket. Det er en sag, som vi både dengang og nu beklager. Sagens omfang og alvor er gentagne gange fremhævet af både banken og medierne, der har dækket sagen. Vi har ikke nogen kommentarer til detaljerne tilbage fra 2018 og før da. Vi har samarbejdet fuldt ud med myndighederne om sagen, og det var på den baggrund, at vi indgik forligene med de danske og amerikanske myndigheder i 2022.« ",
        "metadata": {
            "source": "https://www.berlingske.dk/virksomheder/kort-efter-koeb-af-estisk-filial-fik-danske-bank-en-hidtil",
            "image_url": "https://berlingske.bmcdn.dk/media/cache/resolve/image_x_large/image/190/1900578/24911071-suspekte-kunder-sende-i-rene-2007-2015-godt-1500.jpg",
            "publication_time": "Lørdag d. 15. marts 2025, kl. 09.34",
            "author": "Julie Søltoft",
            "related_links": [],
            "attachments": []
        }
    }
}