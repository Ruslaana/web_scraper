{
    "version": "1.0",
    "document": {
        "id": "https://www_berlingske_dk/virksomheder/danmarks-rigeste-kan-glaede-sig-over-flot-fremgang-i-legoland",
        "title": "Danmarks rigeste kan glæde sig over flot fremgang i Legoland",
        "content": "Et hav af gæster og en stærk dollarkurs har sikret Legoland-parkerne verden over et flot halvårsresultat. Og ikke mindst et vigtigt rygstød til  Merlin Entertainments, som har Danmarks rigeste familie, Kirk Kristiansen i Billund, som storaktionær. Lego-familiens fond, Kirkbi, ejer således 30 procent af selskabet.  Merlin har torsdag udsendt regnskab for første halvdel af 2015, og det viste, at de seks Lego-parker omsatte for knap 1,9 milliarder kroner, og kom ud med et driftsresultat på 613 millioner kroner. Omsætningen er steget med 10 procent, mens driftsresultatet er gået frem med 21,8 procent i forhold til samme periode sidste år. Og de gode resultater skal først og fremmest tilskrives en stærk dollar, skriver Merlin Entertainments i regnskabet.  I dag er der Lego-parker i England, Tyskland, Malaysia, Billund og to parker i USA. Over de kommende tre år vil de få selskab af parker i Dubai, Japan og Sydkorea. Især parkerne i USA har leveret flotte resultater. Legoland-resultatet har afgørende indflydelse på, at moderselskabet Merlin Entertainments samlet set kan præsente et tilfredsstillende regnskab med en omsætning på 5,8 milliarder. En stigning på seks procent i forhold til sidste år.  I alt kom 27,7 millioner gæster på besøg i Merlin Entertainments forlystelsesparker, som tæller 110 attraktioner i 23 lande og fire kontinenter. Udover Legoland ejer Merlin Entertainments blandt andet også Madame Tussauds' vokskabinetter, London Eye og Gardaland i Italien. Årets første halvår blev dog skæmmet af en alvorlig ulykke, der ramte Storbritanniens største forlystelsespark Alton Towers i begyndelsen af juni. To vogne kørte sammen i en rutsjebane og fem mennesker kom alvorligt til skade.  Kort efter ulykken lukkede Merlin Entertainments hele Alton Towers-parken ned i fem dage. Samtidig besluttede man, at standse markedsføringen af forlystelsesparkerne lige op til højsæsonen. Den beslutning har kostet selskabet omtrent 400 millioner kroner, meddelte Merlin for få dage siden. ",
        "metadata": {
            "source": "https://www.berlingske.dk/virksomheder/danmarks-rigeste-kan-glaede-sig-over-flot-fremgang-i-legoland",
            "image_url": "https://berlingske.bmcdn.dk/media/cache/resolve/image_x_large/image/22/220038/10015009-skolepatruljer-i-legoland.jpg",
            "publication_time": "Torsdag d. 30. juli 2015, kl. 14.15",
            "author": "Mikkel Danielsen",
            "related_links": [],
            "attachments": []
        }
    }
}