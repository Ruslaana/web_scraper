{
    "version": "1.0",
    "document": {
        "id": "https://www_berlingske_dk/kommentatorer/en-halv-gandhi",
        "title": "En halv Gandhi",
        "content": "Det udtalte skuespilleren og debattøren Anne-Grethe Bjarup Riis torsdag efter hun på alt andet end fredelig manér havde svinet både prostituerede og deres kunder til i en voldsom klumme i Ekstra Bladet og i et opsigtsvækkende raserianfald i TV 2s Go'morgen Danmark på Susanne Møller fra Sexarbejdernes forening. Gandhi var Anne-Grethe Bjarup Riis i hvert fald ikke, for hun vendte ikke ligefrem den anden kind til - faktisk slog hun først, igen og igen og igen. Den der råber, taber, og det er nemme point at give igen til en tumpe som Bjarup Riis, men desværre er hun udtryk for en verdensfjern puritanisme, der har god grobund i Skandinavien. Det er et genkommende tema for Riis, at prostitution er forfærdeligt, men af en eller anden grund elsker hun - som så mange andre i den boldgade - at bruge sproglige billeder, der er så hadske og misogyne, at man ikke kan lade være med at få en mistanke om, at der bag den beskyttende holdning over for »staklerne« ligger et had til kvinder, der har valgt et andet liv end Bjarup Riis. I sin nyeste klumme skrev hun, at luderne lod sig behandle som »fissehuller« mens prostitution bestod i at »en fed fremmed mands pik skal mase sig op i piger, få spermet af og gå igen«. I januar 2010 skrev hun i en klumme om livet for en prostitueret, at »efter at hun har haft lillefars medisterpølle i munden, ryger hun ud i kulden igen og har gode udsigter til at blive taget i røven op ad en skraldespand, for det giver en plovmand«. Et trist billede, jo da. Dækkende for prostitution i Danmark, for eksempel for de massagepiger, der annoncerer bag i Ekstra Bladet, hvor Bjarup Riis skriver sine klummer? Næppe. Sandheden er jo, at prostitution er mange ting, og at der både findes lykkelige og ulykkelige ludere, ligesom der findes lykkelige og ulykkelige bankdirektører og skuespillere. I sin iver efter at forbyde en livsstil, Bjarup Riis ikke bryder sig om, og i sit korttog for at få ram på årsagerne til de onde skæbner, der også findes blandt prostituerede, skyder Bjarup Riis med spredehagl, som vil ødelægge livet for de tilfredse sexarbejdere, for ikke at tale om deres kunder, der af mange forskellige grunde må købe sig til ydelser, de ellers ikke kan få. Som alle fanatiske heksejægere er Anne-Grethe Bjarup Riis villig til at ødelægge livet for mange almindelige mennesker for at få ram på nogle få dæmoner. Den slags hensynsløshed er altså ikke en Gandhi værdig.",
        "metadata": {
            "source": "https://www.berlingske.dk/kommentatorer/en-halv-gandhi",
            "image_url": "https://berlingske.bmcdn.dk/media/cache/resolve/image_x_large/image/75/751673/3141886-lars-hvidberg-forfatter-og-journalist.jpg",
            "publication_time": "Lørdag d. 19. februar 2011, kl. 21.36",
            "author": null,
            "related_links": [],
            "attachments": []
        }
    }
}