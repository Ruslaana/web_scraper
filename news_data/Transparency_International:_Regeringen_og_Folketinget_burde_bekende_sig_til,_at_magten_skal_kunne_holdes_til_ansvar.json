{
    "version": "1.0",
    "document": {
        "id": "https://www_berlingske_dk/kommentarer/transparency-international-regeringen-og-folketinget-burde-bekende-sig",
        "title": "Transparency International: Regeringen og Folketinget burde bekende sig til, at magten skal kunne holdes til ansvar",
        "content": "Folketinget skal efter påske behandle lovforslaget om udvidelsen af FE-undersøgelsen. I den indføres en »særlov«, hvor forældelsesfristen for ministres ansvar udvides, så Folketinget har mindst seks måneder til at tage stilling til, om rapporten skal have retlige konsekvenser for ministre. Det er ikke første gang, dette spørgsmål opstår. Senest måtte Instrukskommissionen tilrettelægge sit arbejde sådan, at der blev afgivet en delrapport om ministrene. Folketinget havde meget kort tid til at beslutte at rejse rigsretssagen mod forhenværende minister Inger Støjberg. Dengang var der bred enighed om, at forældelsesfristerne måtte udvides. Lige så bred enigheden var, lige så lidt har der siden været appetit på at gøre det. Derfor foreslog Transparency International i forbindelse med høringen om udvidelsen af FE-undersøgelsen, at regeringen fremsatte et generelt ændringsforslag om forældelsesreglerne i ministeransvarsloven. I dag er reglerne således, at forældelsesfristen er fem år. Hvorfor fem år? Fordi beslutningen om en tiltale ved rigsretten er en politisk beslutning, så der skal være afholdt mindst et valg. Det politiske flertal skal kunne skifte fra det flertal, der har holdt hånden over en minister. Men er et valg nok? Og sætter de fem år ikke et stort pres på en undersøgelseskommission, så den ikke har den nødvendige tid til at gøre sit arbejde? Jeg hører ikke til dem, der generelt har stor appetit på flere undersøgelseskommissioner, eller at politiske konflikter skal retliggøres. Jeg ville ønske, at der herskede en anden politisk kultur, hvor det politiske ansvar ikke som i dag gemte sig bag jura. Det efterlader alt for store gråzoner. Men hvis det retlige ansvar skal have en realitet, skal det også kunne håndhæves. Tiden er løbet fra den korte femårige forældelsesfrist. Moderne regeringsførelse er langt mere kompliceret, end da ministeransvarsloven blev vedtaget i 1964. Man kan altid spekulere i, hvorfor der ikke er sket noget siden Instrukskommissionen. Lige som man kan spekulere i, hvorfor regeringen prøver ved en særlov at indhegne problemstillingen til FE-sagen. En generel udvidelse vil jo også kunne få betydning for andre sager i denne og den forrige valgperiode. Men den aktuelle sag er en god anledning, og det kræver ikke de store årelange forberedende analyser. Det handler om politisk vilje til at stå ved det retlige ministeransvar. En passende frist kunne være ti år. Hvis man er bange for, at der med mange års forsinkelse skal komme mange sager, tror jeg ikke, man skal være så bekymret. Der vil altid være et oppositionsparti eller to, der prøver at holde liv i en sag og af den vej slide en regering op. Men det kræver stadig et flertal at rejse en rigsretssag. Der tror jeg, at den politiske afvejning af sagernes alvorlighed vil sætte en helt naturlig grænse. Det handler helt principielt om, at magten skal kunne holdes til ansvar. Det ville klæde regeringen og Folketinget at bekende sig til dette, ikke kun i teorien, men også i realiteten. Jesper Olsen er formand for Transparency International Danmark og ekstern lektor i offentlig ret ",
        "metadata": {
            "source": "https://www.berlingske.dk/kommentarer/transparency-international-regeringen-og-folketinget-burde-bekende-sig",
            "image_url": "https://berlingske.bmcdn.dk/media/cache/resolve/image_x_large/image/177/1779392/24669245-jeg-ville-nske-at-der-herskede-en-anden-politis.jpg",
            "publication_time": "Fredag d. 29. marts 2024, kl. 22.11",
            "author": null,
            "related_links": [],
            "attachments": []
        }
    }
}