{
    "version": "1.0",
    "document": {
        "id": "https://www_berlingske_dk/virksomheder/ny-boss-i-bladhuset-paa-raadhuspladsen",
        "title": "Ny boss i bladhuset på Rådhuspladsen",
        "content": "Til april får Dorte Bjerregaard-Knudsen sin debut på direktionsgangen i JP/Politikens Hus. I stillingen som koncerndirektør får hun det overordnede ansvar for Morgenavisen Jyllands-Posten, Politiken, Ekstra-Bladet og Politikens Lokalaviser.  Med jobbet fratræder Dorte Bjerregaard-Knudsen sin hidtidige stilling som administrerende direktør i medievirksomheden OMD, der er blandt verdens førende reklame- og marketingsspecialister.  »Jeg har haft 12 fantastisk spændende år i Omnicom Media Group fyldt med udvikling og muligheder. Jeg har ikke mindst nydt samarbejdet med mine mange dygtige kollegaer, og den stærke faglighed stedet repræsenterer. Det har været med til at forme mig, og det tager jeg stolt med videre i mit virke,« siger hun i en pressemeddelelse fra mediekoncernen. Stillingen som administrerende direktør bliver overtaget af Bo Damgaard, der hidtil har været virksomhedens »Head of Digital.« ",
        "metadata": {
            "source": "https://www.berlingske.dk/virksomheder/ny-boss-i-bladhuset-paa-raadhuspladsen",
            "image_url": "https://berlingske.bmcdn.dk/media/cache/resolve/image_x_large/image/21/218994/7241370-ny-boss-i-bladhuset-p-rdhuspladsen.jpg",
            "publication_time": "Tirsdag d. 18. marts 2014, kl. 10.03",
            "author": "Thue Ahrenkilde Holm",
            "related_links": [],
            "attachments": []
        }
    }
}