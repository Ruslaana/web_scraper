{
    "version": "1.0",
    "document": {
        "id": "https://www_berlingske_dk/dine-penge/stor-test-saa-langt-koerer-de-forskellige-elbiler-i-kuldegrader",
        "title": "Stor test: Så langt kører de forskellige elbiler i kuldegrader",
        "content": "Med skiferierne i fuld gang kan det være interessant at vide, hvor langt din elbil kan køre på en opladning – vel at mærke når der er hvidt og koldt udenfor. Det har detnorske bilmagasin Motorundersøgt under realistiske forhold i de vinterklædte fjelde nord for Lillehammer. De norske motorjournalister har kørt batterierne helt tomme på en række af de mest solgte elbiler. Og så har de sammenlignet den reelle rækkevidde om vinteren med den opgivne rækkevidde ifølge den internationale WLTP-standard, som alle bruger. Det gav en ny konge af rækkevidde i nordmændenes test. »Tesla har hersket i toppen af ​​vores lister i tidligere test af rækkevidde. Med en WLTP-rækkevidde på 702 kilometer var Model 3 med baghjulstræk forventet at gå væsentligt længere end konkurrenterne. Men den skuffede stort, selvom den gik næsten lige så langt som Polestar 3,« skriver testteamet. Målt på denne måde var Teslas rækkevidde nemlig tæt på 25 procent kortere end WLTP-tallet. Og det er netop afvigelserne fra de opgivne rækkevidder både sommer og vinter, der er Motors pointe med testkørslerne. »Med endeligt stop efter 531 kilometers kørsel havde Polestar 3 en afvigelse på 5,18 procent – det næstbedste tal vi har fået i seks udgaver af vintertesten,« skriver nordmændene. Den laveste afvigelse var på kun fire procent i en BMW iX3 i 2021. I denne test kom kun BYD Tang også under ti procent i afvigelse, mens Mini Countryman var den næste på listen med 11 procent i negativ afvigelse.  Nu er det ret uforudsigeligt, hvilket vejr danskere på skiferie møder på køreturen. Denne test foregik i relativt milde grader, der kun nåede ned på minus fem på en del af strækningen. Til gengæld var føret krævende med en ekstremt glat vejbane mellem Lunner og Gjøvik. Men uanset hvad skiferien byder på, er elbilers litiumionbatterier følsomme over for kulde. Det hænger blandt andet sammen med litiumionernes bevægelse gennem den såkaldte elektrolytvæske under op- og afladning – i denne sammenhæng afladning under kørslen. De kan ikke bevæge sig så hurtigt gennem væsken ved lave temperaturer, og dermed betyder kulden, at batteriet hurtigere når det punkt, hvor det ikke kan drive bilen – og hvor rækkeviddeangst kan sætte ind. ",
        "metadata": {
            "source": "https://www.berlingske.dk/dine-penge/stor-test-saa-langt-koerer-de-forskellige-elbiler-i-kuldegrader",
            "image_url": "https://berlingske.bmcdn.dk/media/cache/resolve/image_x_large/image/188/1881166/24875225-tesla-er-blandt-de-biler-der-kan-kre-lngst-p-e.jpg",
            "publication_time": "Torsdag d. 23. januar 2025, kl. 09.30",
            "author": "Povl Dengsøe",
            "related_links": [],
            "attachments": []
        }
    }
}