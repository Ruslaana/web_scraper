{
    "version": "1.0",
    "document": {
        "id": "https://www_berlingske_dk/kommentatorer/karsten-moeller-hansen-hvad-oensker-aarets-konfirmander-sig-noget",
        "title": "Karsten Møller Hansen: »Hvad ønsker årets konfirmander sig? Noget andet end det, der står på ønskelisten. Det er helt sikkert«",
        "content": "Jeg er blevet inviteret til en konfirmation her i maj og har modtaget en ønskeliste. Men det sidste, jeg har lyst til at give, er penge. Den der leg konfirmanderne har med, hvem der fik flest penge, er vel det sidste en konfirmation handler om. Men hvis man heller ikke vil give et eller andet, som står på listen, som konfirmanderne vil være flove over om et par måneder, hvad giver man så? Det bedste ved præstejobbet er at have konfirmander. Jeg er ikke specielt god til det, har skudt forbi mange gange, taget mig til hovedet over mig selv, men jeg kan virkelig godt lide at være sammen med dem. Sådan har det været alle årene. Lige om lidt bliver de forelskede. Om lidt finder de deres bedste ven. De prøver at spille en rolle, men de kan ikke blive i den. Det hele står og falder. Og de falder nogle gange hårdt. De har ikke lært at reservere sig. Det er meget smukt. Mest af alt længes de. Efter alle mulige forskellige ting. De ved ofte ikke engang selv, at de længes efter noget. De kan bare mærke, at det hele trækker i alle mulige retninger, og at de ikke kan være i deres egen krop. Selv hvis de kom nærmere et svar, ville de ikke have sprog for det. Men de mærker en længsel, og den fylder hele lokalet ud. Jeg kan mærke den, idet jeg træder ind. Nogle af dem taler hen over længslen, overdøver den, griner dramatisk højt. Andre bliver helt tavse og indadvendte. Tankerne er et stort kaos. De ved ikke, hvor de skal starte, og de er lige så selvoptagede og anstrengende, som unge mennesker altid har været. Hårde ved sig selv. Hårde ved hinanden. Men hvem ved egentlig selv, hvad man længes efter? »Ingen af os har prøvet at leve i 2025 før, og det er svært for os alle,« skriver Karsten Møller Hansen.Fold sammenLæs mereFoto: Søren Bidstrup. Som jeg ser det, længes de ikke efter at komme ud, men efter at komme hjem – hjem til dem selv, til verden, til Gud, til os andre. Hjem er der, hvor man føler sig hjemme, hvor man ikke tænker over, hvem man er eller hvem man skal være. Mit job som præst er at give dem et ekstra hjem. Kirken er et hjem. Jeg er ligeglad med deres diagnoser. Jeg kan ikke bruge dem til noget. Er det mobiltelefonens skyld? Er det klimaangst? Har vi gjort det for svært for dem? Det er nok lidt af det hele. Men jeg kan ikke bruge min og deres tid på at finde et svar. Den uro, som verden befinder sig i, må også have fundet vej til dem. Ingen af os har prøvet at leve i 2025 før, og det er svært for os alle. De der konfirmander skal bare elskes nu. Jeg kan ikke vente på, at endnu en ny skolereform træder i kræft, at de skal udredes, at tingene måske går i en bedre retning, at de får tid hos psykologen, og der er ikke brug for flere trivselsrapporter. De sidder lige foran mig, og jeg har ikke mødt en eneste konfirmand, som ikke har brug for at blive elsket. Jeg lærer dem jo, at Gud er kærlighed, og at kun den, der elsker, kender Gud, så det må være min og kirkens opgave at elske dem, så de kan lære Gud at kende. Selvfølgelig er det ikke nok bare at elske de unge mennesker. Der skal alt muligt andet til også; viden, erfaring, pligter, ansvar, de skal rustes til livet. Men uden kærlighed går det ikke. Det er læren i kristendommen; man kan kun ændre verden ved at elske den. Det lyder sikkert som noget taget ud af en popsang, noget meget blødt og eftergivende, men sådan skal kærligheden ikke forstås. Der er ikke noget let over den. Kærlighed er ikke at give, hvad andre siger, de vil have. »Kærlighed er at blive fundet. De vil findes. Af deres familie, af deres venner, af Gud, af livet selv. De vil høre til.«Fold sammenLæs mereFoto: Asger Ladefoged. Kærligheden kræver først og fremmest, at man sætter sig så meget ind i dem, man står overfor, at man får en fornemmelse for, hvordan man skal elske dem, så det får dem til at vokse, hvilket ofte sker bedst ved at give dem det, de ikke vidste, de havde brug for. Hvad ønsker årets konfirmander sig? Noget andet end det, der står på ønskelisten. Det er helt sikkert. Kig ikke for længe på den. Det står der ikke, men de ønsker sig noget kærlighed. Det er der, verden står. Kærlighed er at blive fundet. De vil findes. Af deres familie, af deres venner, af Gud, af livet selv. De vil høre til. Det må være vores opgave; hver dag at finde dem, hver dag at finde hinanden. De kan ikke finde fodfæste. De kan ikke finde ud af, hvem de er, eller hvem de synes, de skal være. De kan ikke engang finde deres skoletaske. Så vi skal finde dem. De skal mærke, at de er blevet fundet – og fundet gode nok. Og her kan de selv begynde at finde nogle andre. Karsten Møller Hansen er præst i den danske kirke i London ",
        "metadata": {
            "source": "https://www.berlingske.dk/kommentatorer/karsten-moeller-hansen-hvad-oensker-aarets-konfirmander-sig-noget",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916340/24940847-jeg-er-ligeglad-med-deres-diagnoser-jeg-kan-ikke.jpg",
            "publication_time": "Tirsdag d. 29. april 2025, kl. 20.05",
            "author": "Karsten Møller Hansen",
            "related_links": [],
            "attachments": []
        }
    }
}