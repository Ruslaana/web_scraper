{
    "version": "1.0",
    "document": {
        "id": "https://www_berlingske_dk/indland/ekspert-vi-maa-indstille-os-paa-restriktioner-i-stoerre-eller-mindre-grad",
        "title": "Ekspert: »Vi må indstille os på restriktioner i større eller mindre grad til engang i marts«",
        "content": "For eksperterne er regnestykket enkelt. Det handler om, at danskerne ikke bliver smittet med den nye coronavariant omikron i løbet af den næste måneds tid, men i stedet bliver smittet med omikron i løbet af tre måneders tid. Derfor er de nye coronarestriktioner fra søndag morgen ifølge eksperterne rigtige at indføre. De indebærer blandt andet, at kulturlivet stort set lukker, og at der ikke må være udskænkning efter klokken 22. »Lidt kynisk sagt …,« lyder det fra formand for Lungeforeningen, anæstesilæge og tidligere lægelig direktør på Hvidovre Hospital, Torben Mogensen: » … gælder det om, at vi alle sammen bliver smittet i løbet af tre måneder i stedet for en måned.« De ekstra måneder vil ifølge Torben Mogensen betyde, at sundhedsvæsenet ikke i samme grad bliver presset eller ligefrem overbelastet. De vil også betyde, at endnu flere kan blive vaccineret med tredje stik. Det tredje stik vil ifølge Torben Mogensen om ikke helt beskytte mod omikron, så i hvert fald »betyde, at man ikke bliver nær så syg.« Han vurderer, at de fleste danskere vil blive smittet med omikron de kommende måneder. Men de vil ikke nødvendigvis have symptomer, opdage det eller blive meget syge. Den nye coronavariant spreder sig hurtigt. Fredag var det 25 dage siden, den blev opdaget herhjemme, og fredag var der konstateret 11.559 smittetilfælde med omikron. »Alle er overraskede over, hvor hurtigt den spreder sig,« siger Torben Mogensen: »Jeg tror, det hænger sammen med, at det er børn og unge, der driver den.« På et pressemøde fredag sagde statsminister Mette Frederiksen (S), at »de seneste data viser, at omikron udgør mere end hver femte af alle smittetilfælde«. Ifølge tidligere direktør for Statens Serum Institut (SSI), Nils Strandberg Pedersen, »kan man ikke stoppe smitten med de her tiltag«. »Så det handler om at gøre toppen af smitten mindre høj,« forklarer han: »Vi skal nok blive smittet. Halvdelen af os vil måske ikke opdage det eller kun have få symptomer.« Mens omikron er meget smitsom, tyder forskning på, at den ikke er helt så virksom. Altså, at den ikke kan gøre smittede så syge som deltavarianten. Særligt, hvis de i forvejen er vaccinerede eller har været smittet tidligere. »Det taler for at få så mange af os som muligt vaccineret og endnu flere med tredje stik,« siger Nils Strandberg Pedersen: »Men dem, der har fået to stik og haft delta, de kan jo godt blive smittet alligevel.« Torben Mogensen tør godt allerede nu komme med et bud på, hvor længe der på baggrund af den nuværende situation og viden vil være restriktioner. »Vi må indstille os på restriktioner i større eller mindre grad til engang i marts,« vurderer han. ",
        "metadata": {
            "source": "https://www.berlingske.dk/indland/ekspert-vi-maa-indstille-os-paa-restriktioner-i-stoerre-eller-mindre-grad",
            "image_url": "https://berlingske.bmcdn.dk/media/cache/resolve/image_x_large/image/149/1498025/23959367-.jpg",
            "publication_time": "Lørdag d. 18. december 2021, kl. 16.29",
            "author": "Jens Ejsing",
            "related_links": [],
            "attachments": []
        }
    }
}