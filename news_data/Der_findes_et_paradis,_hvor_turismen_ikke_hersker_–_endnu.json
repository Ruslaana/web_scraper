{
    "version": "1.0",
    "document": {
        "id": "https://www_berlingske_dk/rejser/der-findes-et-paradis-hvor-turismen-ikke-hersker-endnu",
        "title": "Der findes et paradis, hvor turismen ikke hersker – endnu",
        "content": "Hver og en har sit særlige kendetegn. Kulsort sand, fløjlsbløde, hvide sandstrande, majestætiske klipper, roligt badevand eller vilde bølger. Guadeloupes kystbyer overrasker, og jo mere vi kommer omkring på øerne, jo tydeligere bliver det, hvor varieret landskabet er. Min kæreste, vores otte måneder gamle datter og jeg er kørt langs kysten i en lejet Polo og holder lidt uden for en lille by på øen Grande-Terre, den ene af de to øer Grande-Terre og Basse-Terre, der er hovedøerne i østaten Guadeloupe. Her er stille. Bølgernes brusen er det eneste, vi hører, da vi står på, hvad der synes som kanten af verden, og ser ud på det store, åbne hav. Himlen er blå, og skyer, der ligner uldne totter af vat, bevæger sig af og til forbi solen og giver os en pause fra dens brændende stråler.  Vi kigger os om efter et sted at spise frokost og sætter os ikke langt fra en klippeafsats med madpakker, bleer, en kold øl og udsigt ud over det vilde ocean. En bølge skyller hæmningsløst ind over klippeafsatsen, presser sig flere meter op i luften og sprøjter til alle sider for derefter at trække sig tilbage samme vej, som den kom fra. Det var tilfældigt, at vi endte på denne feriedestination, vi nærmest ikke kender til. Men nu hvor vi sidder her, synes det som et helt vidunderligt sted at at være. Væk fra alting, på en måde afsondret fra omverdenen, men alligevel ikke helt, for vi er stadig inden for EU. Mens den sydlige kyst på øen Grande-Terre er præget af hvide strande med roligt vand, er kysten på den nordlige del af øen præget af klipper og vilde bølger.Fold sammenLæs mere Sydøst for Haiti, på breddegrad med Kap Verde, mellem Puerto Rico og Barbados. Dér ligger Guadeloupe med sine 1.628 kvadratkilometer, omtrent på størrelse med Lolland-Falster. Øen, eller rettere øerne, er formet som en sommerfugl, hvor de to vinger hedder henholdsvis Basse-Terre og Grande-Terre. Østaten er officielt en del af Frankrig, hvilket forklarer de franske stednavne. Selv om øerne ligger tæt op ad hinanden og er forbundet af to broer, er de vidt forskellige – som tveæggede tvillinger. Hvor Grande-Terre har flade landskaber med sukkerplantager, består Basse-Terre mest af alt af bjerge med tætbevokset regnskov. Af de to øer er Basse-Terre den største. En stor del af øen er nationalpark, og ud over at være den største i omkreds besidder øen tilmed Guadeloupes højeste punkt: den aktive vulkan La Soufrière, der går under navnet ’La vieille dame’ – ’Den gamle dame’ – hvis aske har efterladt flere af Basse-Terres strande sorte af lavasand. FAKTARejseinfoTransport: Fra Danmark kan man flyve via Paris med SAS, Air-France-KLM og Norwegian til Point-á-Pitre på Guadeloupe. Flyvetiden er omkring 13 timer med stop. Er man heldig, kan flybilletterne komme ned omkring de 3.500 kr. tur/retur. Det er også muligt at sejle til øen, og i byen Point-á-Pitre kan store krydstogtskibe lægge til, så skibsgæster kan opleve øen.Ophold: Udvalget af hoteller er ikke prangende på Guadeloupe, og de fleste overnatningsmuligheder finder man på Airbnb, hvor private og professionelle lejer ferielejligheder ud. Er man flere familier af sted, kan man finde nogle helt fantastiske huse med havudsigt til rimelige priser. Er man en familie eller et par af sted, kan man få en hyggelig og unik ferielejlighed fra 600 kr. pr. nat.Bedste rejsetidspunkt: Temperaturerne ligger på behagelige 30 grader året rundt, men vil man undgå regnsæsonen, skal man undgå at rejse mellem juni og november.FOLD UD Transport: Fra Danmark kan man flyve via Paris med SAS, Air-France-KLM og Norwegian til Point-á-Pitre på Guadeloupe. Flyvetiden er omkring 13 timer med stop. Er man heldig, kan flybilletterne komme ned omkring de 3.500 kr. tur/retur. Det er også muligt at sejle til øen, og i byen Point-á-Pitre kan store krydstogtskibe lægge til, så skibsgæster kan opleve øen. Ophold: Udvalget af hoteller er ikke prangende på Guadeloupe, og de fleste overnatningsmuligheder finder man på Airbnb, hvor private og professionelle lejer ferielejligheder ud. Er man flere familier af sted, kan man finde nogle helt fantastiske huse med havudsigt til rimelige priser. Er man en familie eller et par af sted, kan man få en hyggelig og unik ferielejlighed fra 600 kr. pr. nat.  Bedste rejsetidspunkt: Temperaturerne ligger på behagelige 30 grader året rundt, men vil man undgå regnsæsonen, skal man undgå at rejse mellem juni og november. Vi kommer tilfældigt forbi en af Basse-Terres lavastrande, da vi kører rundt om øen. Stranden, der ligger en kilometer syd for Guadeloupes hovedstad, Basse-Terre, fanger vores opmærksomhed fra vejen. Som mange andre steder, vi besøger undervejs, er der kun få mennesker at se. En ældre dame med badehætte driver rundt i havet med en pink skumstang til at holde sig ovenvande, og på stranden ligger en familie med mor, far og to teenagebørn. Det kulsorte sand fra La Soufrière fortsætter ud i havet og giver det klare vand et mørkt skær. Her vokser ingen palmetræer, som kan bruges til skygge, og stedet synes på en måde goldt og en smule fjendtligt. Samtidig ser det sorte hav besynderligt indbydende ud, som det ligger der og glitrende spejler sig i solen. Det brænder, da jeg sætter tæerne i sandet og i en spurt sætter af sted ned mod det mørke ocean. Vandet er køligt, og efter få meter bliver det så dybt, at jeg ikke kan bunde. Selv midt i en af Frankrigs største ferieuger har vi de fleste steder stort set helt for os selv, når vi kører rundt til de forskellige kystbyer. Ligesom her i byen Anse-Bertrand, hvor ikke ét menneske er at se.Fold sammenLæs mere Sådanne strande finder vi ikke på Grande-Terre. Her kan man derimod opleve indbegrebet af caribisk øliv med kridhvidt sand, store palmer og turkisblåt vand. Strandene her er mere besøgte – i hvert fald omkring feriebyerne Saint-Anne og Saint-Francois. Det første sted, vi bor, ligger på en tange få kilometer øst for Saint-Francois. Det tager os tre minutter at gå til stranden La Douche, der ligger isoleret omringet af klipper, koralrev og slangen i paradiset: de yderst giftige manchineel-træer. Her bruger vi de fleste morgener, hvor vi uforstyrret bader og plasker rundt, inden de første lokale kommer dryssende op ad formiddagen, slæbende på liggestole og parasoller.  Alle lokale, vi snakker med, taler fransk, nærmere kategoriseret patois, der er en lokal fransk dialekt bedst forklaret som slangsprog, der kan være svært at forstå. Samtalerne ender derfor ofte i tegnsprog og små, korte fraser som ’oui, merci’, ’une fille’ og ’elle a huit mois’. Vores begrænsede ordforråd skræmmer endskønt ikke de lokale fra at snakke med os, og modsat pariserne virker de indfødte her til at have mere tålmodighed, når det kommer til gebrokkent turistfransk. Selv om der er flere mennesker på stranden nær Saint-Francois, virker det alligevel ikke overbefolket, da manchineel-træerne vokser helt ned til strandkanten og skaber små indhug, hvor man kan ligge afskærmet fra de andre strandgæster og nyde paradiset. I byen Saint-Anne på øen Grand-Terre bliver der solgt stråhatte, krydderier, friske frugter og hjemmesyede kjoler i røde, gule og blå farver.Fold sammenLæs mere Godt 17 kilometer vest for Saint-Francois i havnebyen Saint-Anne har turismen trods alt sat sit præg, og små boder med souvenirs, krydderier og frugter fylder strandpromenaden. Alligevel er det ikke prangende, hvad man finder af butikker og restauranter i, hvad der omtales som Guadeloupes mest populære ferieby, og de få steder, der er at se, holder lukket på grund af øens store karneval. Her dikterer turismen ikke. Den dikterer slet ikke. Selv her, midt i en af Frankrigs største ferieuger, må besøgende, der ønsker at spise ude, reservere bord dagen i forvejen for at få plads på byens eneste åbne restaurant. På den måde minder Guadeloupe lidt om et dansk sommerhusområde, hvor franskmænd tager til i ferierne for at slappe af, lave god mad og bruge tiden i den private pool eller på den nærmeste strand. For os, der har en lille pige og alligevel laver mad hjemme, gør det ikke spor, at restauranterne har lukket. Faktisk synes vi, det er ret charmerende, at Guadeloupe ikke lader sig diktere, og at vi kan få lov til at opleve øen fra dens egen side.  Selv om byerne er forskellige fra hinanden, er det lidt den samme følelse, vi får, hvert sted vi befinder os. En følelse af at være ved verdens ende, hvor livet er sat på standby og alt omkring en passerer forbi i et roligt tempo. Vi snakker om at forlade det hele derhjemme, starte et nyt liv her og købe og renovere et af de forladte huse, vi så ofte er kørt forbi. Alt ved Guadeloupe gør det let at forelske sig i stedet og forestille sig et liv her, hvor man stadig er inden for EUs grænser, men hvor turismen endnu ikke reagerer. ",
        "metadata": {
            "source": "https://www.berlingske.dk/rejser/der-findes-et-paradis-hvor-turismen-ikke-hersker-endnu",
            "image_url": "https://berlingske.bmcdn.dk/media/cache/resolve/image_x_large/image/15/158870/21029930-21rejbt-guadeloupe-111716-9jpg.jpeg",
            "publication_time": "Tirsdag d. 29. maj 2018, kl. 19.00",
            "author": null,
            "related_links": [],
            "attachments": []
        }
    }
}