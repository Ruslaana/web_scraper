{
    "version": "1.0",
    "document": {
        "id": "https://www_berlingske_dk/kronikker/min-julefred-doede-i-afghanistan_-hver-jul-vender-krigen-tilbage-til-mig",
        "title": "Min julefred døde i Afghanistan. Hver jul vender krigen tilbage til mig",
        "content": "I dag er det ti år siden, at en mand, jeg elskede, blev dræbt. Min ven gennem otte år, og ekskæreste, blev 23 år. Fem dage før jul blev han sprængt i luften i en ørken i det sydlige Afghanistan. For en opgave, som den danske regering havde sendt ham ud på. Forhåbentlig fordi det var god idé og tjente et vigtigt formål. Måske. Glade julefrokoststemmer lød i de københavnske gader uden for lejligheden den fredag aften, hvor jeg modtog beskeden. Resten af natten husker jeg kun, at jeg skreg »hvorfor?« og »sig det er en drøm.« I det øjeblik tabte mit 24-årige jeg noget. Jeg blev lammet og siden arret. På sjælen. Når julestjernerne hver december stråler ned over gaderne, slukker de hastigt i mit sind, som er permanent amputeret for julestemning. Stadigvæk. Og det samme spørgsmål, som jeg dengang gentog i en udgrædt chokrus, har over tid boret sig fast som en insisterende tvivl hos mig: Hvorfor? Før han rejste ud på missionen, var Danmarks plan for Afghanistan svær at begribe for mig. Jeg downloadede strategien og læste den igennem, men jeg forstod ikke helt den gode idé. Det var svært og virkelighedsfjernt at diskutere testamenter og begravelsessalmer med min 23-årige kæreste. Svært at vide, hvad jeg skulle svare til hans uro. Svært da vi gik fra hinanden, fordi vi ikke længere kunne rumme frygten sammen. Endnu sværere var det at høre salmerne blive sunget i kirken. Svært at stå op om morgenen lang tid efter. Svært i det hele taget at få lyst til at leve. Svært at fortælle mig selv, at hans død skulle have tjent et større og værdifuldt formål. Et formål der legitimerede, at alle os der elskede ham måtte betale den pris, at vi måtte bære på et traume for livet. »Som årene er gået, er det stadigvæk svært. Svært at overbevise mig selv om, at det hele gav mening. Jeg forstår det muligvis mindre nu. Hvad skulle hans død egentlig til for?« spørger Rikke Østergård, der mistede sin ven og ekskæreste for ti år siden i Afghanistan, hvor han var udsendt som soldat.Fold sammenLæs mereFoto: Anne Bæk. Om som årene er gået, er det stadigvæk svært. Svært at overbevise mig selv om, at det hele gav mening. Jeg forstår det muligvis mindre nu. Hvad skulle hans død egentlig til for? Kan vi tale lidt om det? Må vi? Gider vi? Jeg er en pårørende. Men jeg ønsker ikke, at hensynet til mig skal hindre en ærlig diskussion om baggrunden for og værdien af Danmarks krigsførelse og de ofre, det har krævet. Tværtimod. Jeg er også journalist, så jeg kunne jo egentlig bare gå i gang med at researche for at forstå, ligesom jeg plejer at gøre i mit arbejde. I flere år kunne jeg ikke overskue det. Tanken tog pusten fra mig og bedrøvede mig på forhånd. Mens jeg rent professionelt kastede mig over at arbejde journalistisk med andre krige i verden, holdt jeg mig på lang afstand af Afghanistan, mit mørkekammer. I frygt for, hvad det gemmer på. Inden for de seneste år er jeg alligevel begyndt at åbne bøgerne, at læse rapporter og spørge dem, der måtte vide noget. For at finde de svar, der kan lukke døren til det mørke, rungende dyb i mig. Svar der kan forsikre mig om, at det var hans liv værd. At det virkelig gjorde en afgørende forskel for afghanerne. At deres liv blev bedre. At verden ville blive et fredeligere sted med færre terrorister i den. At der var vigtigere grunde til vores krig i Afghanistan, end blot at skulle pleje et godt forhold til det, der i dag er Donald Trumps USA.  Jeg håbede, at research ville berolige mig, men sådan gik det nu ikke rigtigt. Blandt andet kan jeg læse mig til, atrekordmange civile har mistet livet i konflikten i Afghanistan i første halvdel af 2018. Taliban har overtaget mange af de områder, vi kæmpede mod dem i. Freden er udeblevet. Min tvivl om min ekskærestes døds værdi for Afghanistan er kun vokset for hver side, jeg har vendt, og hvert et TV-program jeg har set. Det gør ondt. Jeg var dybt interesseret i Mellemøstens konflikter og studerede dem på universitetet, længe før jeg vidste, at min største konflikt skulle blive Afghanistan. Men døden kom ind i mit liv forklædt som et vejbump i Helmand og rev mig itu. Det fik mig, måske ikke overraskende, til at genoverveje, om jeg skulle fortsætte med at arbejde med konflikter. Jeg har haft en tryg opvækst i et fredeligt samfund, hvor vores krige var langt væk. Men pludselig fik alt, der vedrører krig, et skær af noget alt for personligt og hårdt. Jeg valgte at holde fast i min interesse, og min karriere har i de sidste ti år ført mig på arbejdsrejser til blandt andet Syrien, Irak og Libyen. Lande der også har krige, men krige som ikke er mine. Eller er de det måske alligevel lidt? Måske er de også dine. Eller danskernes. Rikke Østergård. Privatfoto.Fold sammenLæs mere De lande har nemlig præcis det til fælles med Afghanistan, at de også har været enten udsat for eller været på tegnebrættet i forhold til vestlig militær indblanding. Ofte har jeg mødt min egen tvivl derude, når jeg har stået over for et menneske, der bærer på en smerte, jeg synes at genkende. Mennesker som også har elsket. Som har mistet. I krige som mit land også har købt sig en aktie i. Det tvinger mig til at tænke over, om vores krige egentlig har været det værd for dem? »Hvorfor væltede I Gaddafi?« spørger min libyske bekendt. »Hvorfor væltede I Saddam?« spørger min irakiske chauffør. Jeg ved ikke, hvad jeg skal svare dem. Det er et kaos. Libyen er i dag ikke en sammenhængende stat, men et puslespil af militser, overgreb, kidnapninger og talrige terrorgrupper. Skrøbelige Irak er plaget af interne stridigheder, blodige terrorangreb og udbredt mistillid. Jeg vil ikke tage stilling til, om militær indblanding i andre landes konflikter er godt eller skidt. Det er en svær beslutning, er jeg sikker på. En beslutning som kan kræve ofre, men nok stadigvæk være den bedste løsning. Angrebene på USA 11. september i 2001 krævede selvfølgelig et modsvar og en indsats for at nå frem til bagmændene. Men jeg har så svært ved at forstå, hvorfor vi i de efterfølgende år skulle helt ud i afkrogene af det afghanske stammesamfund. I en kamp mod en svær fjende og hos en befolkning, som måske hverken ønskede vores tilstedeværelse eller hjælp til demokrati og et liv uden opium. Hvad lavede vi dog der? I dag er det, jeg ønsker mig, mere ærlighed. At vi almindelige danskere får lov til at få en ærlig forklaring på, hvorfor en mission er så vigtig, at både vi og mange civile derude forskellige steder i verden skal acceptere risikoen for tab og dyb sorg. Jeg ønsker mig, at vi gennemtænker vores langsigtede plan og de mulige konsekvenser, før vi sender vores unge mennesker til udlandet for at vælte andre landes statsledere. Jeg ønsker mig, at vi efterfølgende gerne må tale om krigen, evaluere den og forske i den på et oplyst grundlag og sige højt, hvad vi har lært af den. Men blandt andetlukningen af Irak- og Afghanistankommissionenfår mig til at tænke, at vi måske helst vil tie vores krige ihjel. Der er gået ti år nu, og jeg må konkludere, at hverken biografier, tunge bøger, interviews eller hastigt nedlukkede kommissioner har kunnet eller fået lov til at give mig et ærligt svar, der retfærdiggør min ekskærestes død og min årlige fortvivlede jule-nedtur. En sen aften for to år siden fik et talkshow på DR2 mig dog til at spidse ører. Både jeg, og endda også intervieweren, var mundlamme, da vores tidligere statsminister, Anders Fogh Rasmussen, pludselig for rullende kameraer kaldte deten fejl, at han havde ført Danmark ud i flere krige uden at have en velgennemtænkt plan. Både i Libyen, Irak og Afghanistan. Jeg gøs. Var det en indrømmelse? »Jeg husker, at jeg aftenen efter hændelsen for ti år siden stod i mine forældres stue. Fastfrosset, høj på chok, skæv af surrealisme,« skriver Rikke Østergård, der mistede sin ven og ekskæreste i Afghanistan for præcis ti år siden.Fold sammenLæs mereFoto: Anne Bæk. I et øjeblik øjnede jeg en mulighed for, at vi endelig kunne få en ærlig diskussion om grundlaget og konsekvenserne. I dagene efter ventede jeg på en reaktion, som ikke kom. Donald Trump havde lige vundet valget i USA, og et øjebliks ærlighed om dansk krigsdeltagelse druknede i det amerikanske valgdrama. Det kom til at handle om en amerikansk præsident i stedet for en statsminister, der har ført Danmark ind i tre dårligt planlagte krige. Jeg kunne ikke lade være med at tænke, at dansk krigsførelse måske egentlig længe har handlet om amerikanske præsidenter. Der døde 43 danskere i Afghanistan, og det vedkommer åbenlyst mig mere end mange andre danskere. Måske er mange af os ret ligeglade med en krig så langt væk. Men interviewet har siddet i mig lige siden. Jeg husker, at jeg aftenen efter hændelsen for ti år siden stod i mine forældres stue. Fastfrosset, høj på chok, skæv af surrealisme. Den aften tonede Søren Gade, vores daværende forsvarsminister, frem på skærmen med ansigtet i de rette folder. Han blev spurgt til min ekskærestes og hans to unge kollegaers død i den afghanske ørken. Han kaldte det den værst tænkelige start på en juleferie. Jeg tror ikke engang, jeg havde juleferie det år. Men det fik jeg pludselig. I meget lang tid. Ordene vender tilbage til mig hvert eneste år ligesom julepynten og klejnerne. I stedet for en rigtig dårlig start på juledagene for længe siden, er det blevet et traume, en politisk mistillid og et »hvorfor«, som jeg har båret på i ti år. For mange er december lysets fest. Min er altid et mørke.",
        "metadata": {
            "source": "https://www.berlingske.dk/kronikker/min-julefred-doede-i-afghanistan.-hver-jul-vender-krigen-tilbage-til-mig",
            "image_url": "https://berlingske.bmcdn.dk/media/cache/resolve/image_x_large_vertical/image/109/1098020/22526035-.jpg",
            "publication_time": "Onsdag d. 19. december 2018, kl. 11.00",
            "author": null,
            "related_links": [],
            "attachments": []
        }
    }
}