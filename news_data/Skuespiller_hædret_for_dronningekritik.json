{
    "version": "1.0",
    "document": {
        "id": "https://www_berlingske_dk/kultur/skuespiller-haedret-for-dronningekritik",
        "title": "Skuespiller hædret for dronningekritik",
        "content": "Kim Larsen har gjort det, og Jesper Christensen har gjort det: sagt nej til at modtage ridderkorset af dronningen. Og nu belønnes Jesper Christensen med en pris for sin modstand og kritik af monarkiet i Danmark. - Jeg mener, at selve ideen om at have et kongehus er en slags forbrydelse mod medlemmerne af samme og aldeles ude af trit med et moderne menneskesyn. Det udtalte skuespilleren i 2006 som begrundelse for sit afslag af ridderkorset. Fem år senere, den 14. december 2011, bliver Jesper Christensen udnævnt til \"Årets Republikaner\" med begrundelsen: - \"Årets Republikaner\", Jesper Christensen, som er en internationalt kendt dansk skuespiller, har haft modet til offentligt at kritisere monarkiet som en institution ude af trit med virkeligheden og demokratiske idéer i øvrigt. - Samtidig har han gjort sig til talsmand for republikanske værdier som frihed, lighed og menneskerettigheder. Derfor modtager han årets pris, udtaler Den Republikanske Grundlovsbevægelses formand, Arvid Aagaard, i en pressemeddelelse. Hvert år uddeler Den Republikanske Grundlovsbevægelse en pris til en person eller organisation, som har gjort sig særligt bemærket i kampen for at fremme demokratiet i Danmark gennem afskaffelsen af monarkiet og indførelsen af en republik i stedet. Sidste år modtog Ekstra Bladet prisen som \"Årets Republikaner\". /ritzau/ INFOshop:Danskernes holdning til Kongehuset gennem 20 år INFOshop:Hvad mener danskerne om Kongehuset",
        "metadata": {
            "source": "https://www.berlingske.dk/kultur/skuespiller-haedret-for-dronningekritik",
            "image_url": "https://berlingske.bmcdn.dk/media/cache/resolve/image_x_large/image/46/466080/4730265-jesper-christensen.jpg",
            "publication_time": "Onsdag d. 14. december 2011, kl. 17.00",
            "author": null,
            "related_links": [],
            "attachments": []
        }
    }
}