{
    "version": "1.0",
    "document": {
        "id": "https://www_berlingske_dk/kommentatorer/hun-anstrengte-sig-for-at-tale-ty-de-ligt",
        "title": "»Hun anstrengte sig for at tale ty-de-ligt«",
        "content": "Regeringen vil have flere i fleksjob - men svarer ikke på, hvor jobbene skal komme fra. Som det foregår nu, kan ingen være tjent med det - hverken fleksjobberne eller samfundet, som gennem tilskud til de private jobkonsulenter betaler til en yderst inkompetent og ufrugtbar ordning. Min muskelsvinddiagnose til trods har jeg haft et stort ønske om at bidrage til samfundet og gøre mit, dvs. inden for de rammer, jeg nu kan arbejde under. Efter en humanistisk kandidatgrad i juni 2007 kom jeg på dagpenge som alle andre dimittender og blev efter diverse samtaler, arbejdsprøvning m.v. visiteret til fleksjob ca. otte måneder senere. Efter en periode som ledig fleksjobber kom jeg i virksomhedspraktik i efteråret 2008. Det gav mig efterfølgende en kontrakt fra -2009 til 31/1-2010 med mulighed for forlængelse. Der var venlige kollegaer og udfordringer, der matchede min uddannelse og kompetencer, men desværre også dårlig økonomi. Pga. det fik jeg ikke forlænget kontrakten og røg tilbage i køen af ledige i 2010. Det var tydeligt at mærke, at finanskrisen havde bidt sig fast. Deltidsjob m.v. er forsvundet fra arbejdsmarkedet som følge af den øgede fokusering på løntilskudsjob. Det er ret umuligt at hamle op med så massivt et antal af ledige, der pludselig søger den samme type stillinger i desperation over at komme i gang og undgå et tomt CV.  Det betyder, at arbejdsgiverne bliver kræsne, hvilket f.eks. gav sig udslag i en udtalelse, jeg fik, da jeg søgte på et museum: »Nej, vi er ikke interesseret. Her har vi en politik om, at alle skal kunne give et nap med, når det gælder.« Den slags er direkte diskriminerende over for en fysisk handicappet. Værst blev det, da jeg i sommeren 2011 blev tvunget til at overgå til en ny anden aktør. I dette tilfælde kom jeg til firmaet Job Vision. Forløbet var nedværdigende. Jeg blev mødt af en storsmilende kvinde, der anstrengte sig for at tale ty-de-ligt og pædagogisk, alt imens hun smilede påtaget. »Jeg kan jo se, at du har afsluttet folkeskolens afsluttende eksamen på 9. klasses niveau. Det er da flot,« sagde hun bl.a. og afslørede, at hun ikke havde nået at læse ret langt ned i mine papirer. Og sådan fortsatte det. Hendes spørgsmål tog udgangspunkt i en forestilling om, at jeg nok slet ikke havde løftet en finger i det seneste års tid, hvor jeg havde været ledig. Spørgsmål som »har du egentlig et CV?« og »kender du Jobnet?« viste på pinagtig vis, at hun ikke forventede sig meget fra min side. Hun rådede mig ligefrem til at søge praktik med det argument, at så ville Job Vision få et større tilskud fra kommunen. Det motiverede mig ikke synderligt, og de hårde afslag fra tidligere praktikansøgninger havde drænet mig. Man mister selvværdet, når folk ikke engang vil ansætte én gratis. Men jeg skulle stadig aktiveres, så jeg sagde i stedet ja til at deltage på et kursus med temaet »Virksomhedskontakt for fleksjobbere«. Det lød relevant og lærerigt. Først informerede konsulenten os om det grundlæggende problem for fleksjobbere: Alle arbejdsgivere mener, at alle fleksjobbere er narkomaner eller i bedste fald tidligere misbrugere. Det er en meget udbredt fordom. »Jeg siger det bare, for at I skal vide, hvad I er oppe mod,« forklarede hun os. Derfor mente hun, at det var vigtigt, at vi ikke gjorde os til mere, end vi var. Vores opgave lå i at møde arbejdsgiveren som den, vi var, så de kunne se, at vi altså ikke var misbrugere, lød logikken. Det var en vigtig pointe for hende, at vi som fleksjobbere ikke måtte skuffe en arbejdsgiver. For det ville falde tilbage på alle andre fleksjobbere, hvis en arbejdsgiver havde en dårlig oplevelse med en fleksjobber. Hun gav et eksempel: »Tænk på torskerogn. Ni ud af ti kan ikke lide torskerogn. Jeg kan heller ikke lide det. Men I er torskerogn! Ligesom med torskerogn kan ni ud af ti arbejdsgivere heller ikke lide fleksjobbere. Prøv så at tænke på flæskesteg og forestil jer, at I var en arbejdsgiver, der skulle til at spise en lækker flæskesteg. Men når arbejdsgiveren så skærer i flæskestegen og opdager, at der er torskerogn indeni, bliver arbejdsgiveren jo skuffet! Det ville I da også blive,« sagde hun og pegede rundt på os kursister med formynderisk mine: »Det er derfor, I ikke skal gøre jer til mere, end I er.« Den dag var jeg lykkelig for at have en familie og et netværk at gå hjem til. Tænk at være en stakkel, som skulle hjem til et tomt hus uden nogen støttende skulder og en hjælpende hånd til at komme op af det hul, man var blevet talt ned i. Jeg fik udleveret en mappe med materiale, hvoraf det fremgik, at man skulle tænke positivt for at få positive resultater. På den måde blev det hele behændigt lagt over på den lediges bord. Der blev lukket af for at tænke og tale kritisk, for hvis man gør det, får man jo ingen positive resultater. Der stod endda, at det var vigtigt for alle, at man mødte op med en positiv holdning, så alle kunne få en god dag. Hele forløbet var fra start til slut præget af en nedladende og arrogant attitude kombineret med et irettesættende tonefald, der manede til underdanighed, men også gav en følelse af desperation og afmagt over at være tvunget gennem sådan et system. Jeg har hverken oplevet arbejdsmarkedet som rummeligt, tolerant eller imødekommende. Men netop derfor er det altså meget afgørende, at jobkonsulenterne er opmuntrende og støttende, og da især når samfundet i dyre domme understøtter dem med tilskud. Hvis behandlingen fra både arbejdsgivers og jobkonsulenters side opleves som uanstændig og nedladende, føles det, som om samfundet som helhed er afvisende, alene fordi man har et handicap. Derfor er det også vigtigt at give plads til individuelle jobplaner med udgangspunkt i den enkeltes egne erfaringer, diagnose og samfundets aktuelle arbejdsmarkedssituation. Med andre ord burde fleksibilitet være nøgleordet for fleksjobbere.",
        "metadata": {
            "source": "https://www.berlingske.dk/kommentatorer/hun-anstrengte-sig-for-at-tale-ty-de-ligt",
            "image_url": "https://berlingske.bmcdn.dk/media/cache/resolve/image_x_large/image/66/669710/5021088-gris.jpg",
            "publication_time": "Tirsdag d. 27. marts 2012, kl. 22.15",
            "author": null,
            "related_links": [],
            "attachments": []
        }
    }
}