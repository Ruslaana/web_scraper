{
    "version": "1.0",
    "document": {
        "id": "https://www_berlingske_dk/kommentatorer/hans-hauge-spekulerer-i-fortsaettelse-af-badehotellet-tragedien",
        "title": "Hans Hauge spekulerer i fortsættelse af Badehotellet: »Tragedien lurer«",
        "content": "»Badehotellet« blev afsluttet på klassisk vis med et fælles måltid (komos), og da komedien er forårets mythos, slutter den med, at det nye liv (foråret) sejrer over det gamle (vinteren), symboliseret ved at de unge overtager magten fra de gamle, og de unge får hinanden. Amanda (hun, som bør elskes) vinder over sin far; ham som hun kæmpede mod lige fra begyndelsen, og hun får sin elskede Uwe, der også besejrer faren. Badehotellet viderefører en meget gammel tradition, der går tilbage til de romerske komedieforfattere Plautus og Terents. Komediens særkende er, at den til slut forsøger at inkludere så mange som muligt. Det gælder alle komedier, men for at inkludere skal nogen ekskluderes. I komedien er der en (eller flere) pharmakos – en syndebuk – der ofres for fællesskabet. »Badehotellet« indledtes med, at Andersen blev slået ihjel. Hr. Aurland blev til slut udelukket. Han fik ikke sin elskede. Der var andre end hr. Aurland, som blev ekskluderet, og som ikke blev tilgivet: Mitzi og grev Ditmars mor. Mitzi fik ikke sin mand, fordi han var homoseksuel og havde skjult det. De to kvinder var for belastede af nazitiden. Nazister kan vi ikke tilgive. Og den sidste, som blev ekskluderet, var Mrs. Seerup. De ekskluderede er således: Politiken-læseren (Radikale Venstre), en amerikaner (modernisering), en tidligere nazist og en adelig (grev Ditmars mor). Skuespillerne fra den 10. sæson af Badehotellet. Fra venstre: Anton Rubtsov, Simon Stenspil, Sigurd Holmen le Dous, Ulla Vejby, Kamille Yde Wenneberg, Olaf Johannessen, Amalie Dollerup, Jens Jacob Tychsen, Anette Støvelbæk, Cecilie Stenspil, Morten Hemmingsen, Sonja Oppenhagen, Peter Hesse Overgaard og Lars Ranthe.Fold sammenLæs mereFoto: Ida Marie Odgaard/Ritzau Scanpix. Molin blev inkluderet. Han og frk. Hansen fik et barn og Amanda og Uwe en søn. Hun og Uwe repræsenterede forsoningen mellem det nye Tyskland og Danmark. »Badehotellet« inkluderede svindlere og forbrydere. Morten tjente penge på smugleri og voldtog Amanda, grev Ditmar var skyld i en dødsulykke, Vera Madsen slog Andersen ihjel, Molin var værnemager. Weyse, som er den storskrydende soldat, vi kender fra utallige komedier, ville blive dømt i enhver #metoo-domstol. Så på en måde måtte alle de gamle forlade hotellet og bo alene i sommerhuse, mens de savnede badehotellet. I »Badehotellet« er badehotellet et billede på Danmark, som vi vil ønske, det skal være: inkluderende og ikke for stort. Der må ikke være konflikt mellem arbejdere og arbejdsgivere, kunstnere og ikkekunstnere, offentligt ansatte og private, radikale og konservative, kvinder og mænd, yngre og ældre, homoseksuelle og singler. Edith og Valter kom til at styre det nye Danmark. De blev det vindende par – for en tid. Det spændingsfyldte ved »Badehotellet« er, at det slutter, før efteråret og vinteren kommer. Mytefortælling og natur er i konflikt. Tragedien lurer. Hvis »Badehotellet« skulle fortsætte, ville det blive som en forfaldshistorie. Hotellet ville brænde. Et nyt ville blive bygget. Der ville komme tusinder af sommerhuse fyldt med tyskere. Naturen ville lide nederlag til moderniseringen. Mrs. Seerup gik således til sidst af med sejren over »Badehotellet« – altså Danmark. Hans Hauge er lektor emeritus og dr.phil. ",
        "metadata": {
            "source": "https://www.berlingske.dk/kommentatorer/hans-hauge-spekulerer-i-fortsaettelse-af-badehotellet-tragedien",
            "image_url": "https://berlingske.bmcdn.dk/media/cache/resolve/image_x_large/image/179/1790353/24693311-i-badehotellet-er-badehotellet-et-billede-p-da.jpg",
            "publication_time": "Onsdag d. 01. maj 2024, kl. 09.36",
            "author": "Hans Hauge",
            "related_links": [],
            "attachments": []
        }
    }
}