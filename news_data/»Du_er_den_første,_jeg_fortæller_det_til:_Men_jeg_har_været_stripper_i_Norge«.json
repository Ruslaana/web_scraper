{
    "version": "1.0",
    "document": {
        "id": "https://www_berlingske_dk/kultur/du-er-den-foerste-jeg-fortaeller-det-til-men-jeg-har-vaeret-stripper-i",
        "title": "»Du er den første, jeg fortæller det til: Men jeg har været stripper i Norge«",
        "content": "»Han var jo min far. Jeg var hans datter,« slår hun fast med en stille konstateren. Det er meget muligt, at der er isnende koldt nede i kælderen under Plænen, Tivolis udendørs scene, hvor vi har trukket et elektrisk varmeelement hen mellem os og forsynet os med en kop te. Men skuespilleren og koreografen Susanne Breuning har talt sig varm. »Han var en meget romantisk mand. En uovertruffen gentleman. Hvis der var nogen, der sad ved vores bord som gæster og begyndte at bande, kunne han finde på at sige: »Vent lige lidt, inden du taler videre. Susanne, nu går du ind på dit værelse.« Eller: »Det er ikke for noget, vel, men der er damer til stede.« Og så røg han cigaretter med cigaretrør. Jeg elskede ham. Elskede ham. Det er måske også derfor, jeg vel har dyrket ham lidt: Jeg vil ikke have, han skal være død. Årh, nu begynder jeg at få tårer i øjnene igen.« Susanne Breuning har en travl sommer foran sig. De sidste 20 år har hun været tilknyttet Tivolis sommerunderholdning, og hun er allerede i fuld gang på Plænen. Hun skal også instruere syngepigerne i Bakkens Hvile på Dyrehavsbakken, Og så skal hun spille revy i Rødvig.Fold sammenLæs mereFoto: Mathias Eis. Susanne Breuning taler om sin far – revyforfatteren, teaterdirektøren og skuespilleren Knud Pheiffer – som mange stadig husker for evergreens som »En lille pige i flade sko« og »Kærlighed« – og for eksempel også for teksten til »Lille Peter Edderkop«. En mand, hun på sin egen måde har forsøgt at restituere i den moderne bevidsthed. Dels gennem en kabaretforestilling, hvor hun har sunget hans viser. Dels gennem en bog og en cd med sange af manden,der havde stor indflydelse på dansk underholdning i tiden efter Anden Verdenskrig, og som hun forgudede. »Men han var også ofte meget syg. Indlagt med mavesår. Der var altid havregrød hjemme til far: lyserød havregrød, for der var frugtsaft i. Han var lidt skrøbelig, og jeg var bange for at miste ham,« forklarer hun. Og det var der tilsyneladende god grund til. I sommeren 1961 spillede hendes far og mor, skuespilleren  og revydirektøren Jytte Breuning, operetten »Sommer i Tyrol« ude på Dyrehavsbakken. Den niårige Susanne stod ovre på madstedet Fish’n Chips, da hun så en ambulance rulle op foran Den hvide hest. »Da jeg kom tilbage, fortalte min mor mig, at far havde fået en blodstyrtning. Han var blevet kørt på Frederiksberg Hospital. Det endte med, at jeg blev sendt til Frederikshavn, hvor far og mor havde nogle rigtig gode venner, anlægsgartneren Arnold og hans familie. Jeg boede hos dem i 14 dage. Og jeg har siden tænkt over, at jeg ikke måtte se fjernsyn, mens jeg var der, men det måtte jeg ikke. Da jeg kom hjem, fik jeg fortalt, at Knud var ude at rejse. Og der gik i hvert fald en måned eller to, før jeg fik at vide, at han var død.« Men ville man skåne dig? »Ja, jeg tror ikke, min mor kunne finde ud af at sige det. Det var så svært for hende selv. Der skulle ligge en sten, som vi fysisk kunne gå ud og kigge på, før hun kunne finde ud af at fortælle det til mig. Den ligger stadig ude på Søndermark Kirkegård på Frederiksberg. Jeg havde slet ikke regnet noget ud. Kan ikke huske, at jeg fik et chok. Men at jeg simpelt hen ikke forstod det.« Det skulle ikke blive sidste gang, Susanne Breuning fik ændret sin tilværelse på baggrund af fortielser, der kom for en dag. Da hun var 14 år, fortalte hendes mor hende, at Knud ikke var hendes rigtige far. Faktisk var Susanne to år gammel, da forældrene fandt sammen, mens de begge spillede i revyen i Nykøbing Falster. »Mange spørger mig om, hvorfor jeg ikke åbner en danseskole. Men det kan jeg godt love dig, at jeg ikke gider. Det vil blive det samme og det samme og det samme. Jeg kan godt lide de forkskellighed, mit liv har været præget af.«Fold sammenLæs mereFoto: Mathias Eis. »Min far på papiret er Victor Kjærulff. Han var automobilhandler fra Aalborg. Han og min mor blev skilt umiddelbart efter, at jeg blev født. Jeg reagerede med forbløffelse: »Hvad? Nå?« Men så blev jeg gal. For det ville jeg bare ikke have. Knud var jo min far. Jeg blev så første gang præsenteret for Victor, da han blev inviteret til min konfirmation: »Goddag.« Men han var jo sød. Og jeg mødte også hans familie, så efterhånden var det jo fint nok.« Men heller ikke det skulle vise sig at være hele sandheden om Susannes ophav. »Nu fortæller jeg dig noget, som ingen andre har fået at vide,« siger hun. »Min mor sagde mange år senere, få år før hun døde i 1995: »Nu skal du altså høre, det var sådan her, det var …« Og så afslørede hun, at hun havde en affære, mens hun var gift med Victor, og at det er en helt tredje, der var min far. En amerikansk sanger. Der er ikke noget bevis for det overhovedet, men det skulle ikke undre mig, om det var rigtigt, for ellers ville hun ikke sige sådan noget. Men sikke noget rod.« Den dag i dag kalder hun stadig Knud Pheiffer for »sin far i hjertet«. Susanne Breunings mor startede sin karriere i dansk teater som balletbarn på Pantomimeteatret i Tivoli. »Desværre fik hun polio, da hun var ret ung. Hun skvattede om på scenen og blev lam. Hun blev totalt skæv i ryggen, hvilket prægede hele hendes liv. Hun kæmpede for at holde sig oppe. Jeg synes, hun var lidt excentrisk: Mig, mig, mig. Der var meget kæft, trit og retning hjemme hos mig. Men samtidig var der en fest, hvis der var anledning til en fest.« Susanne kom til at gå på katolsk skole. Forældrene var på turné, og det var sikrere at lade den lille pige gå den korte vej til skole langs Søerne, når hun midlertidigt blev passet hos mormoren, der boede i Fredensgade. Og så blev hun hængende. Susanne Breuning synes ikke, hun har meget til gode i dansk showbusiness.Fold sammenLæs mereFoto: Mathias Eis. »Jeg elskede at gå hos mine nonner. I en sådan grad, at jeg drømte om selv at blive nonne. Det var nok meget godt, jeg opgav det. Jeg plejer at sige, at jeg fik for store bryster til at være nonne,« griner hun. »Men jeg kunne rigtig godt lide dem. Man bad bøn, når man kom, inden maden, når man gik hjem. Vi bad hele tiden. Det gør jeg ikke længere, kun en enkelt gang om dagen, når jeg skal sove eller huske at vende blikket opad og sige tak. Men jeg trivedes med den form for orden.« Disciplin lærte hun også på danseskolen. »Jeg begyndte med at gå til ballet hos Hans Brenaa ude på Amager i en alder af otte år. Det var meningen, jeg skulle have søgt ind på Det Kongelige Teater, for jeg ville være balletbarn. Men pinsen før, jeg skulle til optagelsesprøve, blev jeg kørt ned af en scooter ude i Dragør. Jeg løb bagom en bus, blev ramt og fløj gennem luften. Jeg lignende én, der havde været i slagsmål. Og så kom jeg ikke til optagelsesprøve. Jeg var nok ikke kommet ind alligevel. Jeg havde overlagte tæer og sådan noget.« Men danse videre gjorde hun. Hun gik til jazzballet og blev indrulleret på mannequinskole. »Jeg lærte at gå og dreje og var med på mannequinopvisninger og modemesser over hele Danmark. Jeg turnerede meget rundt med et lille firma, kørte rundt med den her herre alene i en bil. Det var som at være på tur med min far, så det var helt i orden. Engang imellem fik jeg at vide, at jeg ikke behøvede at danse så meget, når jeg viste tøjet frem. »Du skal bare komme ind og stå og så gå ud igen. Du skal ikke sælge dig selv, du skal sælge tøjet.« Jeg skulle hele tiden vise alt, hvad jeg kunne, dreje og snurre.« Hun kom med i balletten i moderens revy nede i Nykøbing Falster. Og da hun kun 15 år gammel gik til optagelsesprøve på byens nye store musical, »Annie Get Your Gun«, med Daimi og Dirch Passer i fremtrædende roller, fik hun til sin store overraskelse en plads i koret. »Det var egentlig utroligt, at jeg fik det job. Okay, jeg var pæn og havde lange ben. Men de andre var så veltrænede og dygtige, mens jeg jo bare var lårsvinger. Instruktøren, Preben Kaas, har nok tænkt, at hende Jyttes datter nok havde noget.« Det lå i kortene, at det var showbusiness, Susanne skulle ind i. Hendes mor have aldrig interesseret sig for hendes skolegang. Og miljøet kendte hun jo i forvejen, for som barn havde hun mange gange ligget på sofaen i taglejligheden og lyttet til forældrenes teatersnak med gæster som Dirch Passer, Kjeld Petersen og Jørgen Ryg. Susanne Breuning var dansk teaters store musicalprimadonna i 1970erne og 1980erne. I dag har hun stadig status af ikon i branchen.Fold sammenLæs mereFoto: Mathias Eis. »Jeg bankede på rektors, Søster Giselas, dør – det var ikke nemt. Med mig havde jeg et brev fra min mor om, at jeg gerne måtte holde op i skolen. Så afleverede jeg mine bøger. Rektor stod og kiggede lidt forundret på mig. Så sagde hun: »Pas godt på dig selv, mit barn, og lev vel.« Og så lukkede hun døren,« fortæller Susanne Breuning. »Susanne alene i verden! Så gik jeg ned i porten, hvor min yndlingslærer, hr. Tesch, kom forbi. »Vi ses i frokostpausen,«  sagde han strengt. Vi sad vi nede ved Søerne. Han fattede intet og syntes, det var fuldstændig meningsløst. Jeg fik et møgfald.« Men efterhånden fik Susanne begge sine lange ben indenfor i teatret. Hun dansede i revyerne om sommeren og turnerede ellers Danmark tyndt som korpige i musicals. Hun var også med i forskellige dansegrupper og havde selv en overgang én af slagsen med en svensk pige. Mannequinjobs blev det også stadig til. Men det var ikke altid lige let at holde skuden lige i vandet. »På et tidspunkt var jeg på den og havde ikke så mange penge. Det har været i 1972. Min gode ven Keld Holm, som var kostumier i København, sagde: »Jeg kan skaffe dig et job oppe i Norge.« Og så var det et stripjob på noget, der hed Rosenkjelleren i Oslo. Jeg smed kun overdelen, men alligevel. Jeg var ikke så populær, for jeg var jo ikke rigtig fræk. Jeg var en meget seriøs danser, der strippede. Jeg havde alt det fede musik med og dansede og dansede og drejede, så kjolen røg af. Vi havde lige optrådt med vores dansetrup som Copenhagen Dancers på et sted i Oslo, der hed Regnbuen. Et halvt år senere var jeg så stripper i kælderen overfor.« Dengang i 1970erne var det med at have bare bryster eller vise sig i ingenting ikke noget, der bekymrede nogen, mener Susanne Breuning. Også Bakkens Hvile har Susanne Breuning prøvet kræfter med: »En ting er at synge sangene, det kan jeg jo godt. Jeg har jo trods alt øvet mig gennem årene. Men den dialog, bakkepigerne har, som jo er aftalt og så alligevel ikke – det er svært: Jeg sagde næsten ikke noget. Men de skal bare spørge, så kommer jeg. Det var så sjovt.«Fold sammenLæs mereFoto: Mathias Eis. »Du var underlig, hvis du sagde, at det ville du ikke være med til. Jeg har da også vist mine bryster i adskillige film,« siger hun og refererer blandt andet til titler som »I Tyrens tegn« og »I Tvillingernes tegn«. »Og hvad så? På stranden var der jo i forvejen bare topløse piger,« siger hun. »Det værste ved at strippe på den der natklub var ikke så meget det til sidst at stå der med et par bare bryster. Det var at gå ud. For der skulle jeg gennem folkemængden.« Fulde mennesker med lidt for løstsiddende hænder? »Jeg kan godt sige dig, at der havde jeg fart på. Jeg var der heldigvis kun en måned,« siger hun og gyser let. Fortalte du vidt og bredt om det, da du kom hjem til København, eller holdt du det for dig selv? »Jeg tror aldrig, jeg har fortalt det til andre end dig.« Susanne Breuning er tit blevet spurgt, om hun som kvinde i showbusiness oplevede en masse ubehageligheder dengang i begyndelsen af 1970erne. »Jeg har selvfølgelig tænkt over det. Men jeg mindes aldrig, at jeg er blevet antastet på en forkert måde. Eller blevet set ned på: »Det må du ikke gøre« eller »så er du en billig tøs«. Jeg synes aldrig, der er nogen, der har udnyttet situationen over for mig. Måske ligner jeg én, der ville give dem én på hatten, hvis de ikke opførte sig ordentligt.« Susanne Breuning bor i Brønshøj i et gammelt kolonihavehus, som forlængst er konverteret til helårsbolig.Fold sammenLæs mereFoto: Mathias Eis. Op gennem årtiet var hun flere gange hyret som korpige til Aarhus Teaters musikforestillinger. En dag i 1976 tog hun modet til sig. »Jeg gik ned til teatrets direktør, Henrik Bering Liisberg. »Nu synes jeg, det er på tide, at jeg kommer ind på teaterskolen,« sagde jeg. »Men hvem skal jeg læse hos, inden jeg forsøger at komme ind?« »Ved du hvad, Susanne, du kommer sgu ikke ind. Du har prøvet for meget. Du er for bevidst om tingene. De vil have nogen, de kan forme. Men jeg vil give dig en toårig kontrakt på teatret. Så skal du selvfølgelig danse i de musicals, vi spiller, men du kan samtidig læse hos en skuespiller, og jeg vil give dig nogle småroller i nogle af de andre stykker,« fortæller hun. »Hvor heldig kan man være?« Heldet fulgte hende, for da en amerikansk koreograf skulle sætte musicalen »Chicago« op på teatret, viste det sig, atUlla Henningsen, der var udset til at spille rollen, ikke kunne danse de trin, der krævedes.»Velma Kelly er danser. Gene Foote var lidt på den. Men der måtte da være én i ensemblet, som kunne danse? Så blev det mig. Men jeg skulle jo også synge. Jeg gik til sang hele sommeren. Man kan spørge sig selv, om det var kønt eller ej, men det var i hvert fald effektivt.« Danmarks førende musicalstjerne: Titelrollen i \"Sweet Charity\", Aarhus Teater, 1980. Rollen skulle Susanne Breuning også senere spille på Det Ny Teater i København.Fold sammenLæs mereFoto: Rolf Linder. Succesen var hjemme. Og så gik det slag i slag. Med Susanne Breuning i front etablerede Aarhus Teater sig som Danmarks førende musicalteater med titler som »Pippin«, A Chorus Line«, »West Side Story« og »Sweet Charity«, samtidig med at hun udviklede sig med syvmileskridt, boltrede sig i alle mulige andre genrer og blev skuespiller. De ældre kolleger var ganske vist efter hende, fordi hun havde for mange flade a'er. »Til gengæld har jeg altid været åben med hensyn til, hvis der var noget, jeg ikke havde erfaring med: »Jeg skal have noget hjælp. Vil du hjælpe mig?«« Anita i »West Side Story«, Aarhus Teater 1979. De fem sæsoner på den midtjyske landsdelsscene har været Susanne Breunings eneste fastansættelse i en lang karriere.Fold sammenLæs mereFoto: Rolf Linder. Susanne Breuning blev dansk teaters musicalprimadonna, som stadig den dag i dag har status af et ikon i den danske musicalverden. Efter fem år i Aarhus rykkede hun til København. Inden da havde hun orlov for at medvirke i en forestilling på Det Ny Teater. »Jeg havde ikke rigtig nogen kæreste. Jeg synes også, det var underligt at være tilbage i København, og boede i en lille lejlighed nede på Aaboulevarden. Det hele var lidt trist. Men så kom der et brev ovre fra hotel Sheraton, der ligger skråt over for teatret, fra direktøren, Manfred Nissen. Han ville gerne invitere mig på middag. »Nå ja,« tænkte jeg, »hvorfor ikke?« Så gik jeg over og spiste middag på hotel Sheraton. Og så blev jeg der.« Hoteldirektøren havde set et billede af hende i avisen og var blevet lun på hende. »Han var jo en dejlig mand. En flot mand. En skøn mand,« forklarer hun. »Han tog chancen. Han sagde til mig: »I´m the best offer you’re ever gonna get«. Vi talte engelsk sammen i mange år, selv om han talte udmærket dansk.« Parret boede  i en suite på 15. sal. »Det var jo et luksusliv. Jeg behøvede ikke at gøre rent, jeg behøvede ikke at købe ind, jeg behøvede ikke at vaske tøj. Det var selvfølgelig også rart, men jeg behøvede jo intet at bestille: »Nej, lad nu være med at bruge penge på at gå over og købe appelsiner, lille skat. Se her, du løfter telefonen, og så bestiller du en kande med friskpresset appelsinsaft.« Ægteskabet med Manfred Nissen holdt ikke. Susanne Breuning så ikke sig selv som hoteldirektørfrue. 1979.Fold sammenLæs mereFoto: Jørgen Jessen. Da Manfred Nissen skulle forlade sin stilling i Danmark for at rykke videre ud i verden, opstod der problemer. »Jeg kunne slet ikke se mig selv som medfølgende hotelfrue.  Jeg er jo i bund og grund en artistpige, jeg er gøgler. Jeg kunne ikke finde ud af det. Jeg blev virkelig ked af det. Jeg spillede titelrollen i »Irma la Douce« på Betty Nansen Teatret. Og så må jeg jo sige, at jeg løb ind iKurt Ravn. Så var jeg nødt til at blive skilt.« I havde jo en datter? »Ja. Det var ikke så smart. Manfred blev virkelig gal. Det kan jeg jo godt forstå. Hvad var det for noget? Man gifter sig ikke for at blive skilt. Så jeg havde det virkelig skidt med det. Men jeg kunne ikke andet. Jeg har sgu haft lidt dårlig samvittighed nogle gange over, at jeg ikke blev hos Christinas far. Der har været lidt skiften. Men vi har jo talt om det. Hun har været rasende på mig, men det er også i orden.« Men han var jo også en flot mand, Kurt Ravn, så man kan måske godt forstå dig. »Ja, jeg skal ikke klage.« Nu var du pludselig sammen med en kollega? »Ja, og en dygtig kollega. Man kunne godt slå ørerne ud.« John Gays »Tiggeroperaen« på Folketeatret med Kurt Ravn, som hun på det tidspunkt dannede par med. I baggrunden Anette Karlsen og Lotte Gunlev. 1984.Fold sammenLæs mereFoto: Gert Bardrum. Kan der godt være lidt misundelse, når to skuespillere lever sammen? »Nogle gange kunne der da godt være en lille smule. Dengang havde man faxmaskiner, og Kurt medvirkede jo i de der ugerevyer i fjernsynet. De fik faxet manuskripterne sent om aftenen, så de kunne lære dem til næste morgen. Så sad han der og øvede dem. Og så kunne jeg da godt klynke lidt: »Hvorfor får jeg aldrig sådan nogle opgaver?« Jeg har aldrig været den, der har fået muligheder på film og tv,« siger hun, men fortsætter. »Der er selvfølgelig altid noget, man også gerne ville have haft mulighed for at prøve kræfter med. Men ved du hvad? Man kan ikke få lov til det hele.  Jeg synes, jeg har grund til at være taknemmelig.« Til gengæld har hun nemlig altid haft gang i butikken. Hun har spillet, koreograferet og instrueret i et utal af sammenhænge. »Det med at koreografere de store musicals kommer jeg ikke til at gøre mere. Dansen har udviklet sig i alle mulige nye retninger, og det, jeg kan komme med, ville virke gammeldags. Helt ærligt er jeg heller ikke den store instruktør, selv om jeg godt kan få noget over en scene. I mange år, da jeg begyndte at spille teater, svarede jeg også: »Nej, jeg er en danser, der får lov til at spille teater.« Det har taget rigtig mange år, før jeg turde kalde mig skuespiller. Nu er det okay.« Allergladest har hun været for at koreografere musicalen »Grease«, der blev en kæmpe succes på Nørrebro Teater i slutningen af 1990erne, og som hun også satte op i Holland.Og hun har været såkaldtresident directorpå store internationale musicals som»Phantom of the Opera« og»Mamma Mia!«. »Man er skidenervøs for, at de skal vende tommelfingeren nedad, når de store producenter kommer fra London.« Men i mange sammenhænge har Susanne Breuning været sin egen producent. Hendes kalender er også fyldt op til langt ind i næste vinter. »Jeg er et omvandrende excel-ark. Jeg har altid kørt i et højt drive, og jeg kan godt lide det. Og jeg er sådan indrettet, at hvis der ligger noget på mit skrivebord, kan jeg ikke begynde at gøre noget for mig selv, før de opgaver, der ligger der, er krydset af. Ordnung muss sein.« Du insisterer på at blive ved? »Jeg bliver kun 70 næste gang. Jeg har sgu ikke tænkt mig at holde op. Jeg tror, jeg ville komme til at kede mig,« siger hun og fortæller, at hun i flere år i har stået i bod på Kultorvet, når der er julemarked. »Jeg ser først og fremmest mig selv som danser,« siger Susanne Breuning, der først efter mange år i branchen også turde kalde sig skuespiller.Fold sammenLæs mereFoto: Mathias Eis. »Jeg har haft en bod med æbleskiver. Jeg har solgt julepynt. Det var hårdt, men det var da også sjovt. Det var ikke, fordi jeg var tvunget til det. Hvorfor skulle jeg sidde hjemme og kukkelure?« Hun har også gjort rent i De Gamles By. »Så har det været sådan, det var. Og jeg har været servitrice ovre på det gamle Nybo, da jeg dansede på Bakken. Så var jeg der hele dagen, til klokken var seks, hvor jeg skulle over og danse. Jeg har ikke været for fin til noget. Og hvorfor ikke bare klø på?« Da hun var teenager, ringede hun til sin gamle klasselærer, hr. Tesch, som hun bevarede kontakten med til hans død. Hun skulle have arbejde som kassedame i Irma, men havde ikke noget afgangsbevis fra folkeskolen. »»Prøv at høre her,« forklarede han mig. »Jeg kan ikke give dig din karakterbog, og jeg vil ikke kommentere på den, for den vil ikke bringe dig nogen steder hen. Men jeg vil skrive dig en anbefaling«,« fortæller Susanne Breuning, der stadig har anbefalingen derhjemme et eller andet sted: »Der er én ting, De kan være helt sikker på: Hvis Susanne siger ja, så er det et ja. Hende kan De stole på.« Det har jeg skrevet mig bag øret. Det tog jeg til mig. Jeg har forsøgt at passe mit arbejde.« Susanne Breuning kan godt savne at have sin datter i nærheden, men de Skyper sammen et ar gange om ugen. Chriustina bor i dag på Mallorca med sin svejstiske mand og parrets to børn.Fold sammenLæs mereFoto: Mathias Eis.               ",
        "metadata": {
            "source": "https://www.berlingske.dk/kultur/du-er-den-foerste-jeg-fortaeller-det-til-men-jeg-har-vaeret-stripper-i",
            "image_url": "https://berlingske.bmcdn.dk/media/cache/resolve/image_x_large/image/153/1535853/24059386-susanne-breuning.jpg",
            "publication_time": "Søndag d. 10. april 2022, kl. 12.13",
            "author": "Jakob Steen Olsen",
            "related_links": [],
            "attachments": []
        }
    }
}