{
    "version": "1.0",
    "document": {
        "id": "https://www_berlingske_dk/internationalt/is-jihadister-er-tilbage-og-kaemper-i-syrisk-oldtidsby",
        "title": "IS-jihadister er tilbage og kæmper i syrisk oldtidsby",
        "content": "Ekstremister fra Islamisk Stat (IS) er tilbage i den syriske oldtidsby Palmyra, hvorfra de blev fordrevet af især russiske kampfly tidligere på året. Det Syriske Observatorium for Menneskerettigheder (SOHR) melder, at jihadisterne har besat den nordvestlige del af byen. - IS er lørdag trængt ind i Palmyra. Gruppen har besat den nordvestlige del af byen. Der er også kampe med hæren i centrum af byen, siger Rami Abdel Rahman, som står bag overvågningsgruppen. Jihadisterne blev fortrængt fra byen for otte måneder siden. Inden da havde de smadret dele af de oldtidsminder, som er på Unescos liste over verdenskultur. Inden krigen i Syrien var Palmyra blandt landets vigtigste turistmål. /ritzau/AFP",
        "metadata": {
            "source": "https://www.berlingske.dk/internationalt/is-jihadister-er-tilbage-og-kaemper-i-syrisk-oldtidsby",
            "image_url": "https://berlingske.bmcdn.dk/media/cache/resolve/image_x_large/image/7/76308/15726660-files-syria-conflict-jihadists.jpeg",
            "publication_time": "Lørdag d. 10. december 2016, kl. 18.39",
            "author": null,
            "related_links": [],
            "attachments": []
        }
    }
}