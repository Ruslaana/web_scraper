{
    "version": "1.0",
    "document": {
        "id": "https://www_berlingske_dk/virksomheder/tre-lande-traekker-endelig-stikket-til-russisk-stroem",
        "title": "Tre lande trækker endelig stikket til russisk strøm",
        "content": "Efter 80 år trækker Estland, Letland og Litauen på lørdag det sidste stik og slukker for elforsyningen fra Rusland. Helt siden slutningen af Anden Verdenskrig, i Sovjetunionens dage, har de tre baltiske stater været koblet til det såkaldte BRELL-system, som har forbundet dem til Rusland og Belarus. Den 9. februar bliver de tre lande i stedetkoblet på EUs elnet. Det sker på et tidspunkt, hvor frygten forsabotage mod afgørende kritiske kablerer større end nogensinde tidligere. »Vi fjerner nu Ruslands mulighed for at bruge elsystemet som et værktøj til geopolitisk afpresning,« siger Litauens energiminister, Žygimantas Vaičiūnas, til nyhedsbureauet AFP. I Litauens hovedstad, Vilnius, tæller et kæmpestort digitalur ned til den skelsættende dag, som Žygimantas Vaičiūnas kalder »en historisk og symbolsk meget vigtig handling«. Skiftet til EUs elnet er mest symbolsk. Ingen af de tre lande har købt russisk eller belarusisk elektricitet eller gas siden maj 2022, hvor de afbrød forsyningerne efter Ruslands invasion af Ukraine tre måneder tidligere. Dereselnethar dog været forbundet til Rusland og Belarus indtil nu. Letland vil fysisk skære kablet til Rusland over lørdag morgen klokken 8 dansk tid, og EU-Kommissionens formand, Ursula von der Leyen, vil søndag deltage i en ceremoni i Vilnius, hvor de baltiske ledere samles. Så snart BRELL-kablet er afbrudt, vil de tre lande være i såkaldt »isolation« i omkring 24 timer, hvor det skal sikres, at elektricitetsforsyningerne er stabile. Det sker ved at tænde og slukke for elanlæg og se på, hvordan strømforsyningerne svinger, så man kan sikre sig, at man har kontrol over det. Derefter vil de tre lande kunne integreres fuldt ud i det europæiske elnet via forbindelsen til Polen over den litauiske grænse. Polens energinet, PSE, vil sende helikoptere og droner op for at overvåge forbindelsen til Litauen. Estland, Letland og Litauen bliver de sidste EU-lande, som kobles fuldt og helt på EUs net, kaldet »Synchronous Grid of Continental Europe«, der er det næststørste af sin art efter Kina. Tyrkiet, Ukraine og Moldova er også med. De tre baltiske stater har fået 1,23 milliarder euro (9,18 milliarder kroner) i investeringer fra EU til at sikre den mere stabile elforsyning.  BRELL-systemet er navngivet efter de fem hidtil deltagende lande og forsyner også den russiske enklave Kaliningrad, der ligger omkranset af Polen og Litauen og fremover er nødt til at fungere som en uafhængig energiø med selvforsyning. De tre lande er også koblet til det skandinaviske elmarked. NordBalt-søkablet går mellem Litauen og Sverige, mens Estland har to søkabler til Finland, Estlink 1 og Estlink 2. Et tredje ventes færdigt i 2035. Det var Estlink 2, som i december blev revet over afet skib fra den russiske skyggeflåde af udtjente olietankere. Gennem de seneste 18 måneder erflere end ti el- og datakabler blevet beskadigetved mindst tre formodede sabotageaktioner, hvor skibe har trukket deres ankre hen over havbunden og revet dem over. Finland har beslaglagtet skib fra skyggeflåden. De baltiske stater med tilsammen lige over 6,1 millioner indbyggere var gennem mere end 50 år en del af det Sovjetunionen, som blev opløst i 1991. De blev alle tre medlemmer af EU og NATO i 2004 og anvender alle tre euroen som valuta. EU har en målsætning om, at alle medlemslande fra 2030 kan importere eller eksportere mindst 15 procent af den elektricitet, som produceres på deres territorium, til andre EU-lande. ",
        "metadata": {
            "source": "https://www.berlingske.dk/virksomheder/tre-lande-traekker-endelig-stikket-til-russisk-stroem",
            "image_url": null,
            "publication_time": "Fredag d. 07. februar 2025, kl. 10.24",
            "author": "Thomas Breinstrup",
            "related_links": [],
            "attachments": []
        }
    }
}