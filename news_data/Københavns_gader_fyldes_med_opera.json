{
    "version": "1.0",
    "document": {
        "id": "https://www_berlingske_dk/kultur/koebenhavns-gader-fyldes-med-opera",
        "title": "Københavns gader fyldes med opera",
        "content": "Opera er ikke bare skønsang – det er også et møde med nogle af historiens største dramaer og bedste eventyr. Copenhagen Opera Festival begynder søndag og fortsætter ugen ud. Byens gader fyldes med muntre eller tragiske toner. Og byens vande gør det: Festivalens mange medvirkende spiller på alt fra Ofelia Scenen ved Nyhavn til Wilhelm Scenen ved Torvehallerne og rundt i de for København så karakteristiske kanaler. Operettebåden er festivalens klassiker over alle. En god time i selskab med klassisk musik i den såkaldt lettere ende.  Årets udgave inkluderer musik fra danske syngespil, Emil Reesens dejlige »Farinelli«, berlineroperetten »Laser og pjalter« og, spændende nok, fra Gilbert og Sullivans populære »Piraterne fra Penzance«. De medvirkende vil være sopranen Signe Sneh Schreiber og basbarytonen Simon Duus samt pianisten Jacob Beck med alle de gode anekdoter. Båden lægger som sædvanlig ud fra anløbsstedet på Gammel Strand. Første gang søndag kl. 13. Operabingo er et andet af festivalens faste indslag – og af den lige så uhøjtidelige slags. Arbejdermuseet slår dørene op for en af de sjoveste ideer i nyere dansk musik: Keld og Hilda Heick leder en festlig omgang bingo med arier fra de store operaer på højkant! Årets solister bliver sopranen Sofie Elkjær Jensen og barytonen Palle Knudsen plus den skønt akkompagnerende Ulrich Stærk ved klaveret.  Hovedpræmien er en »arie to go«: Man får altså et gavekort til indløsning efter eget valg – bare en af solisterne har tid. Den oplagte gimmick ved firmaets næste jubilæum. Billetprisen inkluderer kaffe og kiksekage om eftermiddag og spirituosa om aftenen. Spilles 3. august kl. 17 og 20. Bror Magnus Tødenes med special guest ligner Copenhagen Opera Festivals første scoop. Den purunge tenor fra vestnorske Eiksund er en af fagets mest lovende for tiden. Og hans særlige gæst er selveste Lise Davidsen, nylig vinder af både Birgit Nilsson Prisen og Dronning Sonjas internationale musikkonkurrence. Oplev de to vordende operastjerner på Wilhelm Scenen ved Torvehallerne søndag kl. 15.  Eller hvad med »Stuepigens List«? En meget kvindelig kvinde og en meget mandig mand er de helt rigtige solister i festivalens mere originale tiltag: Pergolesis skelsættende »La serva padrona«, i praksis verdens første operakomedie – sat op på en ladcykel med mere. Anna Maria Wierød spiller tjenestepigen. Steffen Bruun spiller den dovne herremand. Og musikken leveres af det dygtige Ensemble Zimmerman. Spilles første gang 2. august kl. 17 på Ofelia Plads og derefter på diverse gader og stræder. Arrangementet ved navn »Don G« er Mozarts forførende »Don Juan« i en opsætning med inspiration fra successerien »Mad Men«. Et svensk baseret cast fra operaen i Malmø synger. Et orkester på bare fire mand spiller til. Det hele er altså lidt som opsætningen af »Carmen« sidste år og formentlig mindst lige så spændende. Forestillingen har kørt i det sydsvenske i et års tid og har høstet megen omtale. Spiller søndag kl. 19 og mandag  kl. 19 på Republiques store scene. »Apollo e Dafne« er en tre kvarter kort kantate med nogle af G.F. Händels dejligste melodier. Musikerne i Concerto Copenhagen under ledelse af Lars Ulrik Mortensen præsenterer den i anledning af orkestrets 25 års jubilæum. Spilles i Børssalen mandag  kl. 16 og 20.  Og spøgelseshistorien »Den Flyvende Hollænder« skal nok blive et af festivalens højdepunkter rent kunstnerisk: Wagners romantiske opera opføres af Den Kongelige Opera med indtil flere stjerner på rollelisten – herunder Johan Reuter som den forbandede hollænder, Stephen Milling som kaptajn Daland og selveste Ann Petersen som den forelskede Senta. Forestillingen transmitteres på DR K og har glimrende Kristian Leth som konferencier. Det er 6. august kl. 19 på Ofelia Scenen. Yderligere oplysninger og resten af det store program kan hentes på operafestival.dk.",
        "metadata": {
            "source": "https://www.berlingske.dk/kultur/koebenhavns-gader-fyldes-med-opera",
            "image_url": "https://berlingske.bmcdn.dk/media/cache/resolve/image_x_large/image/16/163685/14192464-billede.jpeg",
            "publication_time": "Lørdag d. 30. juli 2016, kl. 20.00",
            "author": "Søren Schauser",
            "related_links": [],
            "attachments": []
        }
    }
}