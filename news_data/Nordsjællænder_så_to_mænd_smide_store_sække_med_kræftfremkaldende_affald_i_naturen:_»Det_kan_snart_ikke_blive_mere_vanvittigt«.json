{
    "version": "1.0",
    "document": {
        "id": "https://www_berlingske_dk/metropol/nordsjaellaender-saa-to-maend-smide-store-saekke-med-kraeftfremkaldende",
        "title": "Nordsjællænder så to mænd smide store sække med kræftfremkaldende affald i naturen: »Det kan snart ikke blive mere vanvittigt«",
        "content": "Det var lørdag formiddag, at Thomas Petersen kom kørende forbi en lille grusbelagt rasteplads ved rundkørslen på Skindersøvej ved Nyrup uden for Helsingør. Omkring klokken 10.45 så han to mænd klædt i hvide beskyttelsesdragter stige ud af en sort kassevogn. »Allerede dét var suspekt. Min kone og jeg nåede at kigge på hinanden og sige ‘bare de ikke smider et eller andet,’« siger Thomas Petersen. »Men så tænkte vi, at det kan ikke være rigtigt. Det var i dagslys, lige ud til vejen, så vi slog det hen. Men da vi så ved en 16-tiden kom tilbage ad samme vej, så vi noget, der fik os til at holde ind.« Der, hvor Thomas Petersen om formiddagen havde set bilen, stod nu efterladt en hvid sæk med et lille, gult klistermærke. »Indeholder et stof, der er omfattet af dansk arbejdsmiljøregulering med hensyn til kræftrisiko«, stod der. Et klistermærke, som blandt andet skal stå på asbestaffald. »Indeholder et stof, der er omfattet af dansk arbejdsmiljøregulering med hensyn til kræftrisiko«, står der på et klistermærke på sækken. Denne mærkning skal blandt andet bruges til asbestaffald.Fold sammenLæs mereFoto: Thomas Petersen. »Jeg synes, det er helt sindssygt. Jeg kan næsten ikke forstå, at det kan lade sig gøre, at man kan tænke sådan,« siger Thomas Petersen. »Det er farligt for naturen, mennesker og dyr. Det kan snart ikke blive mere vanvittigt.« Thomas Petersen er ikke den eneste, der er faldet over mystisk, efterladt affald i den nordsjællandske natur. I et opslag, han efterfølgende lavede i en lokal Facebook-gruppe, skriver adskillige tilbage, at de har været ude for lignende hændelser. TV 2 Kosmopolhar talt med flere, der er faldet over asbestaffald i naturen i blandt andet i Hillerød. Ved årsskiftet trådte nye regler i kraft, som betyder, at private ikke længere selv må håndtere asbest. I stedet skal arbejdet udføres af virksomheder med særlig autorisation. Samtidig opkræves der nu et håndteringsgebyr for aflevering af materialerne på genbrugsstationerne. Det skal forhindre, at flere bliver syge af at blive udsat for farligt asbeststøv. Allerede i efteråret vurderede Naturstyrelsen Nordsjællandover for Berlingske, at flere bruger skoven som ulovlig losseplads for asbestaffald. Når man læsser eternittagplader af midt i naturen, slipper man for snart at skulle stå med regningen for både at få fjernet sit asbesttag og også at få det deponeret korrekt, beskrev Berlingske det dengang. Det bliver nemlig på skatteydernes regning, når de lokale skovfogeder skal have professionelle til at fjerne det. »Det er det her, jeg har frygtet hele tiden. For hvis det er konsekvensen, at asbestaffaldet i stedet for bliver dumpet i naturen, så ender det med at være meget dyrere for samfundet, end hvis der var ‘frit lejde’ for at aflevere affaldet gebyrfrit,« siger Torben Sigsgaard, miljømediciner og professor ved Institut for Folkesundhed ved Aarhus Universitet, nutil TV 2 Kosmopol. Thomas Petersen ærgrer sig over, at han ikke stoppede, da han og hans familie fik øje på to mænd i en kassevogn dér, hvor han senere fandt sækken.Fold sammenLæs mereFoto: Thomas Petersen. Til samme medie siger Helsingørs borgmester, Benedikte Kiær (K), at hun er bekendt med, at der findes asbestbunker på kommunens rastepladser. Hun kalder det »dybt forkert«. Mandag skriverHelsingør Dagblad, at sækken, som Thomas Petersen faldt over, nu på mystisk vis er forsvundet igen. »Vi ved ikke, hvem der har fjernet den, men væk er den,« siger Vibeke Vedel, som er konstitueret direktør i Nordsjællands Park & Vej (NPSV), til avisen. Den fælleskommunale forvaltning ser så alvorligt på problemet, at man har indkøbt beskyttende heldragter og masker til personalet. Således kan ulovligt henkastet asbestmateriale fjernes hurtigst muligt uden sundhedsrisiko for NPSVs ansatte.",
        "metadata": {
            "source": "https://www.berlingske.dk/metropol/nordsjaellaender-saa-to-maend-smide-store-saekke-med-kraeftfremkaldende",
            "image_url": "https://berlingske.bmcdn.dk/media/cache/resolve/image_x_large_vertical/image/188/1883365/24879337-thomas-petersen-faldt-under-en-kretur-over-farlig.jpg",
            "publication_time": "Tirsdag d. 28. januar 2025, kl. 16.44",
            "author": "Anne Baungaard",
            "related_links": [],
            "attachments": []
        }
    }
}