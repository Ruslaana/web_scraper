{
    "version": "1.0",
    "document": {
        "id": "https://www_berlingske_dk/internationalt/han-ville-leve-sit-andet-liv-efter-svindelsag-saa-forsvandt-britisk",
        "title": "Han ville leve »sit andet liv« efter svindelsag. Så forsvandt »britisk Bill Gates« i bølgerne",
        "content": "Intet tyder på, at der var tale om andet og mere end sort uheld. Det var et vildt vejrfænomen, pludselig opstået over et rekordvarmt Middelhav, som natten til mandag på få minutter sænkede den enorme luksusyacht. Men skæbnetræffet er bizart. For ombord var en mand, kendt som den britiske Bill Gates, og det var for at fejre sejren i en giftig retssag om milliardsvindel, at han var taget på cruise i farvandet ud for Sicilien. 59-årige Mike Lynch blev for mindre end tre måneder siden frikendt af en jury i den amerikanske techhovedstad San Francisco. Det blev afslutningen på en lang og kompliceret sag, som Hewlett-Packard anlagde mod ham, kort efter at han i 2011 solgte sin succesfulde start-up-virksomhed til den globale gigant. Mike Lynch i 2019 efter et retsmøde i London.Fold sammenLæs mereFoto: Henry Nicholls/Reuters/Ritzau Scanpix. »Jeg har flere helbredsproblemer, og det ville have svært at overleve i fængsel,« sagde den britiske iværksætter efter dommentil The Sunday Timesog tilføjede: »Hvis det var gået den forkerte vej, ville det have været enden på det liv, jeg kender.« Nu tyder alt på, at han alligevel har mistet det – netop som han havde fået sin gamle tilværelse tilbage og nød den i fulde drag. Mike Lynch var tirsdag eftermiddag fortsat savnet efter det voldsomme forlis. Det samme gjaldt for fem andre af de 22 passagerer og besætningsmedlemmer ombord på den 56 meter lange sejlbåd »Bayesian«. Blandt de savnede er en anden kendis fra britisk erhvervsliv, Jonathan Bloomer, der er bestyrelsesformand i storbanken Morgen Stanley International og en nær ven af Lynch.  Chi è Jonathan Bloomer, il numero 1 di Morgan Stanley disperso nel naufragio del velierohttps://t.co/0Km58XB6W9pic.twitter.com/WgNERZdAjC Også iværksætterens 18-årige datter, Hannah, forsvandt i bølgerne natten til mandag. Ligesom en af hans advokater og dennes kone. Gruppen af familiemedlemmer, venner og nære medarbejdere var blevet inviteret med på ferie for at fejre, at det årelange mareridt i forbindelse med retssagen var slut. »Jeg har fået foræret endnu et liv, og nu gælder det om at udnytte det,« sagde Lynch i et interview efter dommentil The Telegraph. Han var ikke i tvivl om hvordan: Det skulle nydes i fulde drag sammen med de nærmeste. Men Lynch var knap nok kommet i gang med det, før han blev indhentet af skæbnen i form af en voldsom tornado. Klokken var omkring fire natten til mandag, da en voldsom storm brød løs. Karsten Börner – skipper på en hollandsk båd, der lå for anker nær »Bayesian« – forsøgte først at komme i læ tættere på kysten nær byen Porticello lidt vest for Palermo. Men der var ikke tid til hverken manøvrer eller blot et øjebliks tøven for den sags skyld. »Vinden var ekstremt stærk, og det gik virkelig hurtigt,« fortæller Börnertil den italienske avis Corriere della Sera. Fra sin position få hundrede meter væk kunne hollænderen se, hvordan den enorme, 473 ton tunge nabobåd pludselig blev kastet rundt, som var den et stykke legetøj. Den hollandske sejlbåd »Sir Robert Baden Powell« ligger fortsat for anker på positionen ud for den sicilianske by Porticello, hvor skipper Karsten Börner så kæmpeyachten »Bayesian« synke på få minutter.Fold sammenLæs mereFoto: Alberto Pizzoli/AFP/Ritzau Scanpix. Ramt af, hvad der efter alt at dømme var en tornado, knækkede »Bayesians« 75 meter høje mast, hvorefter yachten væltede rundt på siden og sank på få minutter. Börner satte straks sin redningsflåde i havet for at bjærge overlevende. De kunne senere fortælle, hvordan de kun med nød og næppe nåede ud af deres kahytter og op på dækket, da tornadoens voldsomme vindstød havde vækket dem. Ikke alle var tilsyneladende lige så heldige. Dykkere forsøgte tirsdag eftermiddag fortsat forgæves at trænge ind i vraget af »Bayesian«, der ligger på over 50 meters dybde. Men uanset om de savnede nåede at slippe ud eller ej, er håbet om at finde dem i live stort set lig nul. Det er – medmindre et mirakel indtræffer – en af de mest bemærkelsesværdige karrierer i britisk erhvervsliv, som nu er sluttet på tragisk vis. Født ind i en lavere middelklassefamilie med forældre indvandret fra Irland brød Mike Lynch eftertrykkeligt sin sociale arv. Han studerede fysik, matematik og biokemi på Cambridge University og nåede en kort, men fornem akademisk karriere, inden han bevægede sig over i erhvervslivet. Under 1980ernes digitale boom var Lynch med til at sætte en række start up-virksomheder i verden.  Stunning victory for UK tech tycoon Mike Lynch as a jury finds him not guilty of criminal charges that he pulled off Silicon Valley’s biggest-ever fraud by duping Hewlett Packard into buying his software startup for $11 billion in 2011.https://t.co/DyHYrnEog1via@technology Og i 1996 lagde han sit guldæg med firmaet Autonomy, der leverede software til analyse af store mængder data. Det var på det tidspunkt, erhvervskometen fik tilnavnet den britiske Bill Gates – med henvisning til stifteren af Microsoft. Mindre kunne gøre det. Men Lynch nåede både at være rådgiver for den konservative premierminister David Cameron og topchef i BBC, før han i 2011 solgte Autonomy til Hewlett-Packard. Lynch fik 11 milliarder dollar for sit firma, hvilket på det tidspunkt var den største handel med en europæisk IT-koncern. Men allerede året efter lagde Hewlett-Packard sag an med beskyldninger om, at den britiske iværksætter og hans folk havde pustet værdien af Autonomy op med fem milliarder dollar. Undervejs i det 12 år lange juridiske slagsmål om ikke færre end 15 tilfælde af svindel led Lynch flere nederlag. Værst så det ud, da en britisk domstol i maj sidste år gik med til at udlevere ham til retsforfølgelse i USA. Her sad han i husarrest – lige indtil juryen i San Francisco noget overraskende nåede frem til en total frifindelse. Dykkere fra det italienske brandmandskorps har siden forliset forsøgt at skaffe sig adgang til vraget af »Bayesian«, der ligger på over 50 meters dybde. Kun liget af yachtens kok var tirsdag eftermiddag blevet bjærget, mens yderligere seks af de 22 ombordværende var savnet.Fold sammenLæs mereFoto: Handout/AFP/Ritzau Scanpix. Tilbage i Storbritannien forklarede Lynch, at han nu ville nyde livet, men at han også havde et par businessideer i tankerne. Det bliver næppe til noget, efter at heldet slap op under ferien på et alt for varmt og meteorologisk livsfarligt Middelhav. Endnu et sært tilfælde ville, at en af Lynchs tidligere ansatte og medtiltalte i svindelsagerne kort inden forliset ligeledes kom ud for en tragisk ulykke. Stephen Chamberlain blev lørdag ramt af en bil og dræbt, mens han var ude på en løbetur. Også trafikuheldet var efter alt at dømme hændeligt. Men det dobbelte skæbnetræf er monumentalt. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/han-ville-leve-sit-andet-liv-efter-svindelsag-saa-forsvandt-britisk",
            "image_url": null,
            "publication_time": "Tirsdag d. 20. august 2024, kl. 16.47",
            "author": "Martin Tønner",
            "related_links": [],
            "attachments": []
        }
    }
}