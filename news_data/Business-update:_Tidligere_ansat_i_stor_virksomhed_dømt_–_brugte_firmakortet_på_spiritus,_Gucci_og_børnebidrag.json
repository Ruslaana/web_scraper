{
    "version": "1.0",
    "document": {
        "id": "https://www_berlingske_dk/virksomheder/business-update-tidligere-ansat-i-stor-virksomhed-doemt-brugte",
        "title": "Business-update: Tidligere ansat i stor virksomhed dømt – brugte firmakortet på spiritus, Gucci og børnebidrag",
        "content": "Kære Berlingske-læser. Det er blevet mandag og tid til ugens første Business-update fra nærværende erhvervsredaktion. I dag skal overflyvningen blandt andet handle om en kamp mellem bryggerigiganter, en bilentusiast med millionoverskud, og en tidligere Ørsted-ansat, der er dømt for svindel med sit firmakort. God læselyst! En ny konkurrencesituation er opstået mellem de to danske bryggerigiganter Carlsberg og Royal Unibrew. For da Carlsberg købte det britiske bryggeri Britvic for et milliardbeløb, blev det danske bryggeri den største europæiske partner til Pepsico. Royal Unibrew har ellers satset stort på samarbejdet med den amerikanske læskedrikproducent.Det skriver Børsen. »Der er helt klart et clash mellem Royal Unibrew og Carlsberg, i og med de begge fokuserer på at udvide deres samarbejde med Pepsi,« siger Jesper Ingildsen, analytiker hos norske DNB Bank. Mens Royal Unibrew har retten til at sælge amerikanernes produkter i Holland, Belgien og Luxembourg samt grænsehandlen mellem Danmark og Tyskland, har Carlsberg licensen i fem lande, herunder Norge, Sverige og Schweiz, og fik med opkøbet retten til at sælge Pepsi-produkter i Storbritannien og Irland. En tidligere ansat i energikæmpen Ørsted er blevet idømt syv måneders fængsel i den amerikanske delstat Rhode Island. Det skriver Finanspå baggrund af en pressemeddelelse. Den tidligere it-specialist erklærede sig i februarskyldig i 600 gangeat have brugt sit firmakort til private transaktioner. Pengene er angiveligt blevet brugt på børnebidrag, tøjindkøb, flyrejser, spiritus, samt i Gucci-butikken i Boston og i forlystelsesparken Six Flags. Transaktioner, som samlet har beløbet sig til 158.000 dollar, hvilket svarer til 1,1 million kroner. Den tidligere ansatte skal foruden afsoningen tilbagebetale de 1,1 million kroner. Ørsted har ingen kommentarer, da der er tale om en personalesag, skriver Finans. Bilentusiasten Johnny Laursen lander millionoverskud i sit investeringsselskab Benjamin Capital. Det skriver Watchmedier. Overskuddet lød på 25 millioner efter skat, hvilket er en forbedring på fem millioner i forhold til året før, fremgår det af virksomhedens seneste regnskab. Johnny Laursen var i slutningen af 1990erne medstifter af Bilbasen, som han i 2007 solgte sin ejerandel af til erhvervsmanden Karsten Ree. Foruden investeringer i ejendomme og værdipapirer er Johnny Laursen en del af ejerkredsen i en række virksomheder. Blandt andet Formula Automobile, der forhandler italienske luksusbiler af mærkerne Ferrari og Maserati. En virksomhed, som Benjamin Capital er eneejer af. A: Hver femte ansatte undgår at tale om konflikten i Gaza – frygter for reaktion Hver femte medarbejder undgår at ytre sig politisk. For når storpolitiske diskussioner trænger ind på danske arbejdspladser, kan det skabe stridigheder, der påvirker arbejdet. Det sker, fordi grænserne mellem arbejdsliv og privatliv er udvisket, lyder det fra eksperter, der har en opfordring til ledere. Læs artiklen her. B: Amerikansk skogigant stævner dansk virksomhed i bitter kopisag Striden mellem danske Ganni og amerikanske Steve Madden tager en ny drejning. Spørgsmålet om, hvorvidt Gannis ophavsret er krænket, afgøres i Danmark i næste måned, men nu går den amerikanske skokæmpe til modangreb og stævner Ganni. Læs artiklen her. C: Kabler skåret over flere steder – nye sabotageangreb rammer Frankrig Tidligt mandag morgen fik en række franske teleselskaber og internetudbydere skåret deres kabler over. Endnu har ingen påtaget sig ansvaret hærværket. Læs artiklen her.",
        "metadata": {
            "source": "https://www.berlingske.dk/virksomheder/business-update-tidligere-ansat-i-stor-virksomhed-doemt-brugte",
            "image_url": "https://berlingske.bmcdn.dk/media/cache/resolve/image_x_large/image/182/1820727/24760361-en-nu-tidligere-ansat-i-rsted-er-blevet-dmt-syv.jpg",
            "publication_time": "Mandag d. 29. juli 2024, kl. 16.40",
            "author": "Tobias Lind Larsen",
            "related_links": [],
            "attachments": []
        }
    }
}