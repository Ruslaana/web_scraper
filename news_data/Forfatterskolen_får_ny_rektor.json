{
    "version": "1.0",
    "document": {
        "id": "https://www_berlingske_dk/litteratur/forfatterskolen-faar-ny-rektor",
        "title": "Forfatterskolen får ny rektor",
        "content": "Morten Chemnitz skal være rektor på Forfatterskolen fra 1. august 2023. Morten Chemnitz er forfatter og oversætter, og han har selv gået på Forfatterskolen, hvorfra han blev færdig i 2010. Hans debutdigtsamling, »Inden april«, udkom hos Gyldendal i 2013. Om den skrevBerlingske, at den var »en art sart, lavmælt genoplivning af naturlyrikken«. Siden har han udgivet »Bindingerne« (2016), »Hindre« (2019) og »Hæld« (2022). Forfatterskolens bestyrelsesleder, Elisabeth Nøjgaard, siger i en pressemeddelelse, at Forfatterskolen er glad for at have hyret Morten Chemnitz, som har en »særdeles stærk« litterær baggrund, hvor han har arbejdet som både forfatter, redaktør, oversætter og litteraturforsker. »Morten vil stå for videreførelse af den stabilitet og fokus på studiemiljøet, som vi prioriterer, og han vil også sammen med bestyrelse og lærerteam arbejde med skolens rolle i det omgivende samfund og den afgørende finansiering af skolens ambitioner,« siger Nøjgaard. Morten Chemnitz selv kalder det en stor ære og lykke at være blevet ansat som rektor og siger, at Forfatterskolen har en afgørende betydning for det omgivende samfund. »Jeg brænder for at undervise og vil som rektor arbejde for, at Forfatterskolen bevarer sin helt enestående position i det litterære og kulturelle kredsløb.« Han overtager pladsen fra Ursula Andkjær Olsen, som ønsker igen at have tid til at være udøvende forfatter. »Samtidig med at vi glæder os over Morten som kommende rektor, er det også med vemod, men megen taknemmelighed, at vi til sommer skal tage afsked med Ursula Andkjær Olsen, der på imponerende vis har tilført skolen både stærke litterære kompetencer, økonomisk stabilitet og nye veje til et godt studiemiljø,« udtaler Nøjgaard. Ursula Andkjær Olsen overtog nemlig stillingen efter en turbulent periode, som endte med fyringen af den tidligere rektor, Jeppe Brixvold. Jeppe Brixvold blev fyret i 2018, efter at 55 forfattere havde henvendt sig til skolen og krævet en undersøgelse af kulturen på skolen. Henvendelsen førte til oprettelsen af en whistleblowerordning, hvor der kom 43 indberetninger om chikane og krænkelser i perioden 1989-2018. FAKTAMorten ChemnitzMorten Chemnitz er født i 1984 i Sydhavnen i København. Han levede som musikant og af ufaglærte småjob, til han som 23-årig blev optaget på Forfatterskolen. Han har siden taget en cand.mag. i fransk fra Københavns Universitet. Senest har Morten Chemnitz i april 2023 afleveret sin ph.d.-afhandling i litteraturvidenskab på Københavns Universitet om nyere fransk poesi.Han har udgivet de radikale og fornyende digtsamlinger »Inden april« (2013), »Bindingerne« (2016), »Hindre« (2019) og »Hæld« (2022), udgivet på forlaget Gyldendal, og oversat 12 værker fra fransk af forfattere som bl.a. Marguerite Duras, Jean Genet, Patrick Modiano og Edouard Levé, udgivet på forlagene Basilisk og Arena, samt bidraget til flere antologier og tidsskrifter. En righoldig undervisningserfaring kommer fra engagementer på højskoler, skriveskoler i Danmark og Skandinavien og senest på KU. Dertil har Morten Chemnitz mange års erfaring med administration, drift, finansiering og bogudgivelse på forlaget Arena.Kilde: ForfatterskolenFOLD UD Morten Chemnitz er født i 1984 i Sydhavnen i København. Han levede som musikant og af ufaglærte småjob, til han som 23-årig blev optaget på Forfatterskolen. Han har siden taget en cand.mag. i fransk fra Københavns Universitet. Senest har Morten Chemnitz i april 2023 afleveret sin ph.d.-afhandling i litteraturvidenskab på Københavns Universitet om nyere fransk poesi. Han har udgivet de radikale og fornyende digtsamlinger »Inden april« (2013), »Bindingerne« (2016), »Hindre« (2019) og »Hæld« (2022), udgivet på forlaget Gyldendal, og oversat 12 værker fra fransk af forfattere som bl.a. Marguerite Duras, Jean Genet, Patrick Modiano og Edouard Levé, udgivet på forlagene Basilisk og Arena, samt bidraget til flere antologier og tidsskrifter. En righoldig undervisningserfaring kommer fra engagementer på højskoler, skriveskoler i Danmark og Skandinavien og senest på KU. Dertil har Morten Chemnitz mange års erfaring med administration, drift, finansiering og bogudgivelse på forlaget Arena. Kilde: Forfatterskolen",
        "metadata": {
            "source": "https://www.berlingske.dk/litteratur/forfatterskolen-faar-ny-rektor",
            "image_url": "https://berlingske.bmcdn.dk/media/cache/resolve/image_x_large/image/167/1671297/24414111-chemn-beskret.jpg",
            "publication_time": "Fredag d. 28. april 2023, kl. 21.08",
            "author": "Joachim Talbro Paulsen",
            "related_links": [],
            "attachments": []
        }
    }
}