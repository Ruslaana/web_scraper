{
    "version": "1.0",
    "document": {
        "id": "https://www_berlingske_dk/politik/det-begyndte-med-et-opgoer-mod-astrologer-nu-vil-ole-birk-olesen-afsloere",
        "title": "Det begyndte med et opgør mod astrologer – nu vil Ole Birk Olesen »afsløre« Socialdemokratiet",
        "content": "Nøglerne til Transportministeriet var dårligt nok givet videre, før Ole Birk Olesen (LA) under ministeroverdragelsen i juni kom med en advarsel til efterfølgeren, Benny Engelbrecht (S). Fremover kunne Benny Engelbrecht regne med sin forgænger – men ikke på den kammeratlige måde. »Det bliver nogle hårde år, Benny,«sagde Ole Birk Olesen: »Hver eneste gang du piller et vejprojekt ud af vores plan, vil jeg sige til folk: »Det projekt kunne have været gennemført, hvis jeg, Ole Birk Olesen, var fortsat som minister. Men desværre kom der et rødt flertal, og Benny Engelbrecht blev minister, så nu får I ikke den vej, I havde håbet på – og det er Bennys skyld«.« Foreløbig gør Ole Birk Olesen, hvad han havde advaret sin efterfølger om. Kort efter sommerferien kaldte den tidligere LA-minister og nuværende transportordfører således Benny Engelbrecht i samråd, så den nye transportminister kunne redegøre for, hvilke projekter i den infrastrukturplan, Ole Birk Olesens egen VLAK-regering kort før valget aftalte med Dansk Folkeparti, han ønskede at gennemføre. Flere af projekterne havde socialdemokratiske kandidater,herunder S-formand og nuværende statsminister Mette Frederiksen, nemlig før valget erklæret, at de godt kunne se sig selv i – eller endog var tilhængere af. Og på samrådet bad Ole Birk Olesen om Benny Engelbrechts holdning til alt fra en tredje Limfjordsforbindelse til lukning af motorvejshuller ved Herning og en udvidelse af motorvej E45 i Østjylland. Benny Engelbrecht slog dog fast, atmålet for ham var en ny, bred infrastrukturaftale– han kom ikke med nogen garantier – hvorfor Engelbrecht halvanden måned senere igen blev kaldt i samråd, så han med Ole Birk Olesens spørgsmålsformulering kunne svare på, »hvorfor den socialdemokratiske regering ikke fastholder at ville gennemføre alle de vejprojekter, som Socialdemokratiet i valgkampen lovede at ville gennemføre«. Men –sagde Benny Engelbrecht på samrådet– Socialdemokratiet havde før valget alene præsenteret et »oplæg« til en infrastrukturplan. »Det kaldte man et »oplæg«, for det var netop det, det var: et oplæg til politisk drøftelse,« sagde Benny Engelbrecht. Af Socialdemokratiets udspil fremgik det godt nok, at der ikke var råd til alle de infrastrukturprojekter, som blev listet op, men Ole Birk Olesen tog ikke Engelbrechts modsvar for gode varer. Socialdemokratiet havde afgivet deciderede valgløfter, sagde han, og læste op af de socialdemokratiske udtalelser til pressen. Igen spurgte han: Hvad medden tredje Limfjordsforbindelse, hvad medudvidelsen af E45i Østjylland, og hvad med motorvejen omkring Herning? Ole Birk Olesen fortsatte slavisk. Hvad med udvidelsen af E20-motorvejen på Fyn, forlængelsen af Hillerødmotorvejen og enmotorvejsforbindelse mellem Næstved og Rønnede? På et tidspunkt tog Socialdemokratiets transportordfører, Thomas Jensen, ordet for – som han sagde – at »minde om, at man har sådan en uskreven regel her på Christiansborg«. »Når man har været minister på et område, bliver man ikke ordfører på det område,«sagde Thomas Jensenog tilføjede, at det ofte blev »meget pinligt«, når nogen fraveg den uskrevne regel. Thomas Jensens budskab har dog ikke fået Ole Birk Olesen til at droppe sit ordførerskab. Ej heller engagementet i Socialdemokratiets valgløfter eller valgoplæg, alt efter hvem man spørger. Er du ikke gået meget ukonstruktivt til værks? »Ha! Nej, jeg er jo opposition. Oppositionens opgave er at være kritisk over for den siddende regering i sager, hvor der er grundlag for kritik. Og jeg tager fat i de sager, hvor der er grundlag for kritik,« siger Ole Birk Olesen. Som beskrevet i søndagens Berlingske var folketingsåret knap skudt i gang, før Ole Birk Olesen bad Benny Engelbrecht svare på, om transportministeren ville sikre, at S-togets linje E igen ville stoppe på Friheden Station i Hvidovre i 2020. Den havde Socialdemokratiets Morten Bødskov nemlig ført kampagne for i valgkampen. Den tidligere minister forklarede til avisen, at han stillede spørgsmålet for at »afsløre over for en bredere kreds«, at Morten Bødskov havde begået vælgerbedrag. Ole Birk Olesen, gør du dig ikke skyldig i at skabe politikerlede, ved at man gør Christiansborg til en børnehave, hvor oppositionen beskylder regeringen for alt, der er galt, og hvor regeringen beskylder oppositionen for alt, der er galt? »Ja, det er der nogen, der siger, når man gør sådan noget her. Men jeg går bare op i at få sandheden frem. Jeg synes, det er for dårligt, hvad der er sket. Og jeg vil fortælle en bredere kreds end mig selv, at der er nogen, der har snydt dem.« LA-politikeren trækker endda tråde tilbage til sine ungdomsår for at forklare, hvorfor han for eksempel er gået i krig med skatteminister Morten Bødskov i sagen om Friheden Station. SomBerlingske skrev søndag, vil S-togets linje E også til næste år køre uden om stationen i Hvidovre, selv om Morten Bødskov i valgkampen bedyrede, at stationen igen ville blive betjent af S-togets linje E til den næste køreplan. »Jeg har brugt mange timer af min ungdom på at diskutere med astrologer, fordi de snød folk til at købe ydelser hos dem, velvidende at det var humbug, de solgte,« siger Ole Birk Olesen: »Jeg var indigneret over, at der var nogen, der forsøgte at score profit på at narre andre mennesker, og her er jeg også indigneret over, at Morten Bødskov prøver at score stemmer på at narre folk på Vestegnen.« Men lad os tage VLAK-regeringen og Dansk Folkepartis trafikinvesteringsplan. Nogle ville sige, at det var et valgoplæg. Er det rimeligt, at Benny Engelbrecht skal stå på mål for, hvad I alene sammen med DF har aftalt? »Han skal overhovedet ikke stå på mål for, hvad det flertal, der var dengang, gerne ville gøre i tiden fra 2021 til 2030 – medmindre han og hans folk og parti har lovet at gøre det. Og det var det, man så. Da vi præsenterede den her plan, startede det med, atMette Frederiksen sagde til pressen, at hun syntes, det lignende en rigtig god plan og lignede meget det, socialdemokraterne ville,« siger Ole Birk Olesen. »Når man gør det, og hvis man efter valget så ikke gør det alligevel, må man forvente, at nogen kommer efter én – og den »nogen« er så altså mig.« Du repræsenterer Liberal Alliance, som engang havde et krav om lavere topskat – ellers ville I vælte regeringen. Er du den rette til at føre korstog mod dem, som »snyder vælgerne«? »Ja, det er jeg, for vi ville have sænket topskatten, hvis vi kunne skaffe opbakning til det. Det var et spørgsmål om, hvorvidt man kunne finde 90 mandater i Folketinget,« siger Ole Birk Olesen: »Det var en forhandlingsstrategi efter valget. Det var ikke et løfte til vælgerne inden valget. Vi sagde ikke inden valget, at vi ville vælte regeringen, hvis ikke der kom en sænkelse af topskatten.« Berlingske har i flere dage forgæves forsøgt at få en kommentar fra Socialdemokratiets transportordfører, Thomas Jensen. Avisen ville gerne have spurgt ham om de socialdemokratiske meldinger forud for valget, men det er altså ikke lykkedes. I juli – efter sommerens regeringsskifte – skrev transportminister Benny Engelbrechti en klumme i Berlingske, at både borgmestre og borgere var »blevet lovet guld og grønne skove af den tidligere regering, der nok inderst inde vidste, at det ville blive svært for den at realisere den plan, den fremlagde før valget«. »Det er for mig at se ikke at føre en ansvarlig transportpolitik, og den fejl ønsker jeg ikke at gentage,« skrev Engelbrecht og kaldte det en »obligatorisk ambition« som landets transportminister »at søge en bred politisk aftale om de kommende store investeringer«. Isøndagens Berlingskeafviste skatteminister Morten Bødskov, at han skulle have begået løftebrud i den konkrete sag om Friheden Station. »At der er teknologiske udfordringer for DSB for stop på Friheden Station i 2020 er selvfølgelig meget ærgerligt. Men min kamp for Vestegnen fortsætter. Alene det, at der nu er mulighed for, at Linje E igen stopper på Friheden Station i 2021, er opmuntrende,« skrev han tilaviseni en e-mail.",
        "metadata": {
            "source": "https://www.berlingske.dk/politik/det-begyndte-med-et-opgoer-mod-astrologer-nu-vil-ole-birk-olesen-afsloere",
            "image_url": "https://berlingske.bmcdn.dk/media/cache/resolve/image_x_large/image/121/1215518/23231497-.jpg",
            "publication_time": "Mandag d. 28. oktober 2019, kl. 06.50",
            "author": "Thue Ahrenkilde Holm",
            "related_links": [],
            "attachments": []
        }
    }
}