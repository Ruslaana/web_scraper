{
    "version": "1.0",
    "document": {
        "id": "https://www_berlingske_dk/virksomheder/tidligere-forsvarschef-i-spidsen-for-kaempe-investering-i",
        "title": "Tidligere forsvarschef i spidsen for kæmpe investering i cybersikkerhed",
        "content": "I disse tider med stigende digitalisering og hvor det daglige arbejde i højere grad foregår online, er det vigtigt at have en solid cybersikkerhed i virksomhederne. Men mange virksomheder er ikke opmærksomme nok på digital sikkerhed, og derfor er de særligt udsatte for angreb ude fra. Det problem vil Industriens Fond løse, og den har i den forbindelse gravet 100 mio. kr. frem for at søsætte en række projekter, der skal styrke den digitale sikkerhed i små og mellemstore virksomheder. Målet er at øge virksomhedernes digitale kompetence og konkurrenceevne. I spidsen står tidligere forsvarschef Tim Sloth Jørgensen, der er blevet ansat som programchef for cyberindsatsen hos Industriens Fond. Han skal udbrede forståelsen blandt virksomhederne for en bedre IT-sikkerhed, så de står bedre rustede over for angreb. »Risikoen for, at de her typer virksomheder bliver ramt, er temmelig alvorlig, men selv små tiltag kan gøre en forskel. Derfor lægger vi også mange kræfter i at gøre gøre folk opmærksomme på alvoren og på at sige: Der er et problem, og sådan kan man gøre noget ved det,« siger Tim Sloth Jørgensen. Mange virksomheder står er særligt udsatte, når det kommer til cybersikkerhed. Årsagen skal findes i mangel på medarbejdere med de rette tekniske kompetencer samt en svag digital infrastruktur.Fold sammenLæs mereFoto: Kacper Pempel/Ritzau Scanpix. I første omgang skal de 100 mio. kr. bruges til at søsætte en række projekter, der skal skabe opmærksomhed og bedre adfærden hos virksomheder, at uddanne ansatte og kommende ansatte i danske virksomheder, at ruste virksomheder til at modstå angreb og udvikle sikre produkter og løsninger til deres kunder. Som eksempel nævner Tim Sloth Jørgensen et projekt, der hjælper databaserede virksomheder til at gøre produkter mere sikre, og et projekt der gennem gamification træner medarbejdere i danske virksomheder. Der er også udviklet en ny efteruddannelse sammen med IT-Universitetet samt et projekt om cybersikkerhed og strategi sammen med virksomheder i Bestyrelsesforeningen.  Ifølge Tim Sloth Jørgensen er den største udfordring, når det kommer til digital sikkerhed hos små og mellemstore virksomheder, at der mangler kompetente medarbejdere til at løfte opgaven, og at cybertrusler hele tiden udvikler sig, hvorfor det gælder om at være foran hele tiden. Hackere angriber der, hvor de kan komme ind, og derfor er det vigtigt for virksomhederne at udvikle produkter med en solid sikkerhed, siger han. Det er Henning Mortensen, der er formand for Rådet for Digital Sikkerhed, enig i. Ifølge ham er det vigtigt at have et større fokus på små og mellemstore virksomheder, fordi de er i underskud i forhold til digital sikkerhed. Det indebærer en langsigtet politisk strategi, fortæller han. »Politisk er det vigtigt at være fortsat opmærksom på alle de steder, hvor den digitale sikkerhed står svagt, og hvordan man styrker det. Det kræver en indsats for, at virksomhederne kan anvende de redskaber, der kan anvendes til forebyggelse. Der skal nogle organisatoriske tiltag til at oprette nogle standarder for beskyttelse, både fra politisk, men også fra erhvervsmæssig side,« siger Henning Mortensen. Forsvarsminister Claus Hjorth Frederiksen (V) hilser varmt på initiativet fra Industriens Fond, fordi det kan hjælpe til at styrke den danske cyberindsats. Særligt Kina og Rusland udgør stadig en trussel mod dansk cyberforsvar, og derfor skal digital sikkerhed opprioriteres, også i erhvervslivet, siger ministeren.Fold sammenLæs mereFoto: Mads Claus Rasmussen/Ritzau Scanpix. Med de seneste politiske udspil, såsom forsvarsforliget, sætter regeringen fokus på det, der er kritisk. Det er dog også vigtigt at fokusere på virksomhederne, for de er også vigtige for Danmarks vækst og fremtid. Virksomheder skal derfor i langt højere grad på den politiske dagsorden, ellers kan de blive kørt ud på sidelinjen og dermed stå svagere i at modstå cyberangreb, siger Tim Sloth Jørgensen og Henning Mortensen. Fra politisk side er der da også optimisme omkring initiativet. Hos Socialdemokratiet ser man med interesse på de nuværende og kommende projekter, og partiets  IT-ordfører Karin Gaardsted understreger, at de er i fin tråd med de nuværende indsatsområder, der allerede er sat i søen. »Det er godt, at industrien selv har indset nødvendigheden af god IT-sikkerhed, men der skal også være en politisk opbakning til det. At udbygge en kritisk infrastruktur for cybersikkerhed er noget, som alle partier er og skal være enige om at fremme,« siger Karin Gaardsted (S). Forsvarsminister Claus Hjorth Frederiksen (V) mener som udgangspunkt, at den enkelte virksomhed selv har ansvar for sin egen sikkerhed. Dog byder han initiativet velkomment, for det kan udfylde et hul i cybersikkerheden, som udefrakommende kan udnytte til at lamme dansk erhverv og forsvar. »Hidtil har jeg brugt meget tid på at øge bevidstheden omkring digital sikkerhed, og det kommer jeg stadig til at gøre. Men alle initiativer er velkomne, for cybertruslen fra Kina og Rusland er stadig stor, og derfor skal der en væsentlig opprioritering af cybersikkerhed til i alle dele af samfundet, også i erhvervslivet,« siger Claus Hjorth Frederiksen. FAKTADet skal de 100 mio. kr. gå tilIndsatsen fokuserer på virksomheders modstandsdygtighed, medarbejderkompetencer og adfærd, samt udvikling af sikre produkter. Initiativet blev iværksat i marts 2018, hvor fonden dedikerede 100 mio. kr. til indsatsen.I alt er otte forskellige projekter indtil videre sat i søen som led i indsatsen. Disse inkluderer talentudvikling inden for IT-sikkerhed, en træningsplatform for cybersikkerhed og en mærkningsordning for IT-sikkerhed og ansvarlig datahåndtering hos virksomhederne.Det er også meningen, at der i fremtiden skal oprettes en »cyber hub«, der samler erfaringer fra offentlige og private virksomheder, myndigheder og uddannelsesinstitutioner, så der kan skabes mere viden og et større tværgående samarbejde om at forebygge cyberangreb.Ifølge Tim Sloth Jørgensen er 50 mio. kr. allerede blevet brugt på projekterne, og det er ikke nødvendigvis meningen, at alle de 100 mio. kr. skal bruges.Industriens Fond er derfor allerede nået langt, men håber, at de forskellige parter kan samarbejde om at gøre Danmark til et foregangsland inden for cybersikkerhed som Israel og USA.FOLD UD Indsatsen fokuserer på virksomheders modstandsdygtighed, medarbejderkompetencer og adfærd, samt udvikling af sikre produkter. Initiativet blev iværksat i marts 2018, hvor fonden dedikerede 100 mio. kr. til indsatsen. I alt er otte forskellige projekter indtil videre sat i søen som led i indsatsen. Disse inkluderer talentudvikling inden for IT-sikkerhed, en træningsplatform for cybersikkerhed og en mærkningsordning for IT-sikkerhed og ansvarlig datahåndtering hos virksomhederne. Det er også meningen, at der i fremtiden skal oprettes en »cyber hub«, der samler erfaringer fra offentlige og private virksomheder, myndigheder og uddannelsesinstitutioner, så der kan skabes mere viden og et større tværgående samarbejde om at forebygge cyberangreb. Ifølge Tim Sloth Jørgensen er 50 mio. kr. allerede blevet brugt på projekterne, og det er ikke nødvendigvis meningen, at alle de 100 mio. kr. skal bruges. Industriens Fond er derfor allerede nået langt, men håber, at de forskellige parter kan samarbejde om at gøre Danmark til et foregangsland inden for cybersikkerhed som Israel og USA.",
        "metadata": {
            "source": "https://www.berlingske.dk/virksomheder/tidligere-forsvarschef-i-spidsen-for-kaempe-investering-i",
            "image_url": "https://berlingske.bmcdn.dk/media/cache/resolve/image_x_large/image/114/1149724/22842426-bt.jpg",
            "publication_time": "Fredag d. 10. maj 2019, kl. 07.15",
            "author": "Asger Skovdal Jepsen",
            "related_links": [],
            "attachments": []
        }
    }
}