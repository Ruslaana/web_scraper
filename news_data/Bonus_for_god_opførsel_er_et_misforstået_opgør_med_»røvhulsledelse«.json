{
    "version": "1.0",
    "document": {
        "id": "https://www_berlingske_dk/kommentatorer/bonus-for-god-opfoersel-er-et-misforstaaet-opgoer-med",
        "title": "Bonus for god opførsel er et misforstået opgør med »røvhulsledelse«",
        "content": "Skal chefen have penge for at opføre sig ordentligt? Åbenbart. I rådgivnings-og revisionsvirksomheden KPMG bliver partnernes bonus fremover afhængig af, om de opfører sig ordentligt. De velkendte Key Performance Indikators (KPIer), der er konkrete mål for for eksempel indtjening og arbejdstimer, er blevet suppleret medKey Behavioral Indikators (KBIer) – altså adfærdsmål. Fremover skal lederne også måles på kultur og værdier, lyder det. Når man ikke sine adfærdsmål, er ens bonus i fare. Der er så at sige kontant afregning, hvis man er et ledelsesmæssigt »røvhul«. Forestiller man sig et menneske, der tildeler sig selv særlige privilegier, fordi en rodfæstet opfattelse af berettigelse gør ham immun over for andres indvendinger, har man at gøre med et vaskeægte røvhul«. Typen, der tager æren for holdets arbejde. Som kun taler om sig selv. Som springer over i køen, bare fordi. Som altid er vigtigere, dygtigere og klogere end andre. Typerne har haft frit spil på ledelsesgangene, fordi de samtidig er lykkes med at overbevise verden om, at de er mere værd end andre mennesker. Det er de sjældent. De er bare nogle »røvhuller«. Heldigvis har opgøret med »røvhulsledelse« været undervejs de senere år. Der er simpelthen ingen valide argumenter for, at ledere bliver dygtigere jo mere åndssvagt de opfører sig over for medarbejderne. Virksomheder med enaktiv nultolerance overfor »røvhuller« klarer sig glimrende og ofte bedre end konkurrenterne. Virksomheder, der dyrker individets præstationer på holdets bekostning, fremmer derimod en selvoptaget, frygtdrevet og stressende »røvhulskultur«. Og hvem gider arbejde der? »Måske skal KPMG og andre fremsynede arbejdspladser lade være med at gøre tingene så komplicerede. Er personligheden drevet af »røvhulsadfærd« er det næppe en bonusordning, der skaber en ægte forandring.« skriver Nanna Bernth om KPMGs bonusser for god adfærd.Fold sammenLæs mereFoto: Jeppe Bjørn Vejlø. Så når KPMG har brug for at gå i pressen med historien om de nye KBIer, kan det være fordi de har et problem med deres ledere. Eller det kan være fordi de ønsker at sende et signal til medarbejdere og omverden om, at her er rart at være. Hos KPMG vil man nok hævde det sidste. Men så er det selvfølgelig lidt løjerligt, at man ligefrem har budgetteret med, at god og respektfuld opførsel ikke er en selvfølge. KPMG tager initiativet et skridt videre: Deansatte har nemlig indflydelse på, hvor stor bonus,partnerne skal have. Og her bliver det lidt vaklende. For det hører trods alt med til ledelsesopgaven at træffe beslutninger, der nogle gange gør ondt på andre. Forandringer i arbejdsgangen, opsigelser af medarbejdere eller at flytte opgaver fra et sted til et andet er sjældent de ansattes livret. Men som leder arbejder man for virksomheden. Selv uden at være et »røvhul«. Måske skal KPMG og andre fremsynede arbejdspladser lade være med at gøre tingene så komplicerede. Er personligheden drevet af »røvhulsadfærd« er det næppe en bonusordning, der skaber en ægte forandring. Så her er en simpel idé: Lad være med at ansætte »røvhuller«! Opgøret starter allerede ved ansættelsen. Spørg for eksempel receptionisten om deres indtryk af kandidaten, der venter på jobsamtalen. Er vedkommende et »røvhul«, viser det sig allerede i forhallen. Hav frivilligt arbejde som et ansættelseskriterium. Eller spørg, hvornår de sidst har hjulpet et andet menneske. Tag selv ansvar for samtalen i stedet for at overlade det til en rekrutteringskonsulent, der jo ikke skal samarbejde med vedkommende. Og husk lige, at »røvhuller« findes både som ledere og medarbejdere. Så det fortsætter i fællesskabet: Giv medarbejderne indflydelse på at formulere og værne om arbejdspladsens kultur og værdier. Det man skaber, passer man bedre på. Helt uden udsigt til kontant belønning. Nanna Bernth er kommunikationsrådgiver ",
        "metadata": {
            "source": "https://www.berlingske.dk/kommentatorer/bonus-for-god-opfoersel-er-et-misforstaaet-opgoer-med",
            "image_url": "https://berlingske.bmcdn.dk/media/cache/resolve/image_x_large/image/184/1847337/24813898-mske-skal-kpmg-og-andre-fremsynede-arbejdspladse.jpg",
            "publication_time": "Fredag d. 18. oktober 2024, kl. 06.54",
            "author": "Nanna Bernth",
            "related_links": [],
            "attachments": []
        }
    }
}