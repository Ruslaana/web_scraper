{
    "version": "1.0",
    "document": {
        "id": "https://www_berlingske_dk/oekonomi/regeringen-vil-saenke-selskabsskatten-til-20-pct",
        "title": "Regeringen vil sænke selskabsskatten til 20 pct",
        "content": "Danske virksomheder kan se frem til at betale en femtedel mindre i skat. Regeringen planlægger nemlig at sænke selvskabsskatten fra 25 pct til 20 pct som et led i den vækstplan, der bliver fremlagt inden for få dage. Det skriver Børsen tirsdag. Ifølge den konservative leder, vicestatsminister Lars Barfoed, skal sænkningen af selskabsskatten gøre Danmark til et attraktivt land at investere og producere i. Sænkningen vil koste fem milliarder og skal finansieres ved at rydde ud i de nuværende erhvervsstøtteordninger. Regeringens udspil er samtidig et markant modspil til de vækstinitiativer, der ligger i den Fair Løsning 2020, som Socialdemokratiet og SF lagde frem for en uge siden. S og SF vil holde selskabsskatten i ro mod til gengæld at beskære de eksisterende erhvervsstøtteordninger. Noget af provenuet ved at reducere og omlægge erhvervsstøtteordninger skal ifølge S og SF blandt andet bruges på et såkaldt klimafradrag, der skal animere virksomheder til at satse og investere energibevidst. Socialdemokraternes skatteordfører Nick Hækkerup siger til TV 2 News, at en sænkning af selskabsskatten er en ineffektiv måde at bruge pengene på, fordi det kun vil komme nogle få virksomheder, som i forvejen har det godt, til gode. Tidligere mandag kom det også frem, at regeringen som led i sin vækstplan vil rydde op i mængden af regler, der især skal lette administrationen for små og mellemstore virksomheder. ",
        "metadata": {
            "source": "https://www.berlingske.dk/oekonomi/regeringen-vil-saenke-selskabsskatten-til-20-pct",
            "image_url": "https://berlingske.bmcdn.dk/media/cache/resolve/image_x_large/image/38/380174/4096483-bt.jpg",
            "publication_time": "Mandag d. 23. maj 2011, kl. 23.44",
            "author": "Jan Bjarke Nielsen",
            "related_links": [],
            "attachments": []
        }
    }
}