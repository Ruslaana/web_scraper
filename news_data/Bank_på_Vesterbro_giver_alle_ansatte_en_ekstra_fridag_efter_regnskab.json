{
    "version": "1.0",
    "document": {
        "id": "https://www_berlingske_dk/business/bank-paa-vesterbro-giver-alle-ansatte-en-ekstra-fridag-efter-regnskab",
        "title": "Bank på Vesterbro giver alle ansatte en ekstra fridag efter regnskab",
        "content": "Det går rigtig godt for Merkur Andelskasse. Det lille pengeinstitut, der har hovedsæde på Vesterbro i København, slår sig op på at være en etisk og ansvarlig bank og bruger finansiering til at understøtte en bæredygtig økonomisk, social og miljømæssig udvikling. Og det går godt for andelskassen, der kalder sig selv Danmarks største værdibaserede pengeinstitut. Merkur kan nemlig afslutte første halvår med et overskud på 40,1 millioner kroner før skat. Og den alternative bank vil fejre det afsluttede halvårsregnskab ved at belønne deres medarbejdere. Ikke med gaver eller bonusser, men derimod en ekstra fridag til alle bankens ansatte, der tæller omkring 100 årsværk. I en pressemeddelelse skriver Merkur, at medarbejdernes indsats har været afgørende for andelskassens fremgang. Og det belønnes de for nu. »Når det går ekstraordinært godt, skal det fejres med mere end jordbærkager,« siger Charlotte Skovgaard, administrerende direktør for Merkur,  i en pressemeddelelse til Ritzau. Det er ikke kun medarbejderne, der mærker succesen. Med halvårsregnskabet opjusteres også kundernes andele i banken. Overskuddet skyldes i særlig grad et stigende renteniveau og afkast på aktier og obligationer samt et stigende forretningsomfang hos kunderne, fremgår det af pressemeddelelsen. Andelskassen, der kom ud af 2020 medet underskud på godt ti millioner, kunne også sidste år være godt tilfreds med bundlinjen. I 2023 fremlagde Merkurdet bedste årsregnskab i bankens historiemed et overskud på 54,4 millioner kroner før skat. Merkur oplyser ikke, hvor meget den ekstra fridag kommer til at koste banken, men siger til Berlingske, at man med tiltaget fokuserer på arbejdsglæde. Den ekstra fridag gælder kun for dette år og skal afholdes før 1. december 2024. ",
        "metadata": {
            "source": "https://www.berlingske.dk/business/bank-paa-vesterbro-giver-alle-ansatte-en-ekstra-fridag-efter-regnskab",
            "image_url": "https://berlingske.bmcdn.dk/media/cache/resolve/image_x_large/image/183/1830406/24781162-administrerende-direktr-i-merkus-andelskasse-char.jpg",
            "publication_time": "Onsdag d. 28. august 2024, kl. 16.03",
            "author": "Kathinka Sonne Olsen",
            "related_links": [],
            "attachments": []
        }
    }
}