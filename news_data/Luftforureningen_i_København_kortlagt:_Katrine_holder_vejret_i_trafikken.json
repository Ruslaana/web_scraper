{
    "version": "1.0",
    "document": {
        "id": "https://www_berlingske_dk/indland/luftforureningen-i-koebenhavn-kortlagt-katrine-holder-vejret-i-trafikken",
        "title": "Luftforureningen i København kortlagt: Katrine holder vejret i trafikken",
        "content": "26-årige Katrine Østerby holder vejret, hvis hun færdes på trafikkerede gader i København. Hun forsøger da også altid at tage en omvej for at undgå de værste steder. Og det er der altså god grund til, viser en ny kortlægning af luftforureningen i København,der er særlig slemt på en række gader. Luftforurening er så skadeligt, at der er større chance for, at børn udvikler astma, hvis deres mødre er udsat for luftforurening under graviditeten, end hvis de ryger cigaretter. 26-årige Katrine Østerby lider af astma. Hun bor og studerer i indre København, og hun mærker, at hendes astma er blevet langt værre, siden hun flyttede til hovedstaden. »Når jeg bliver træt, bliver mine lunger trætte. Hvis jeg har været meget på, kan jeg mærke, at jeg ikke har luft bagefter,« siger hun. Og det bekymrer hende. Meget. »Hvorfor skal jeg som ungt menneske bekymre mig om, hvordan det påvirker mit helbred at bo i København?« siger hun. Katrine Østerby lever hver dag med bekymringen om, hvordan luftforurening påvirker hendes helbred.Fold sammenLæs mereFoto: Niels Ahlmann Olesen. Selvom luftforureningen i Danmark de seneste årtier har været faldende, og antallet af dødsfald er halveret siden 1990, står det stadig skidt til. Særlig slemt er det i en række københavnske gader.Det viser en ny undersøgelse af luftkvaliteten i Danmark fra Nationalt Center for Miljø og Energi ved Aarhus Universitet.Og det kan have store sundhedsmæssige konsekvenser. Hvert år dør 3.900 danskere for tidligt på grund af luftforurening. I København er det omkring 400 mennesker. »Dem, der dør, er bare toppen af isbjerget. Der er mange, der ikke dør, men som bliver syge,« siger Matthias Ketzel. Han er professor ved Institut for Miljøvidenskab ved Aarhus Universitet og har i mange år forsket i luftforurening. Et spritnyt studie fra Københavns Universitet viser en klar sammenhæng mellem langtidseksponering for luftforurening og udviklingen af astma, ligesom luftforurening kan forårsage en lang række andre sygdomme og lidelser. En række forskere har fulgt alle børn født mellem 1998 og 2016, fra deres mødre blev gravide, for at kunne undersøge, hvilken påvirkning langtidsfourening har. Resultaterne viser, at børn, der er udsat for langtidsforurening, før og efter de bliver født, har en øget risiko for at udvikle astma. »I Danmark er der flere børn, der får astma af luftforurening, end hvis deres mødre har røget under graviditeten,« fortæller Marie Pedersen. Hun er lektor ved Københavns Universitet og en af forskerne bag undersøgelsen. Luftkvaliteten i Danmark overskrider ikke den vedtagne og juridisk bindende EU-grænseværdi, men overskrider med længder WHOs anbefalede kriterier for luftforurening, som de i 2021 skærpede på grund af de sundhedsskadelige effekter af luftforurening. Det viser den nye rapport fra Nationalt Center for Miljø og Energi ved Aarhus Universitet. EU har da også forslået, at reglerne for luftforurening skal strammes. Det har netop fået en række borgere, forskere og organisationer til at stille et borgerforslag, der skal sikre, at Danmark når under WHOs anbefalinger for luftforurening inden 2030. Blandt forslagsstillerne er 26-årige Katrine Østerby. Til spørgsmålet, om hun har overvejet at flytte ud af byen, svarer hun: »Ja. Men hvorfor skal jeg flytte ud af byen? Hele pointen med borgerforslaget er jo, at alle skal kunne trække vejret trygt.« Bag borgerforslaget der ønsker at sikre, at Danmark når under WHOs anbefalede kriterier for luftforurening, står en række organisationer og privatpersoner. Blandt andet Den Grønne Ungdomsbevægelse, som Katrine Østerby er en del af.Fold sammenLæs mereFoto: Niels Ahlmann Olesen. Den nye kortlægning af luftforurening i København, vækker bekymring hos foreningen Astma-Allergi Danmark, der også er medstiftere af borgerforslaget: »Det kan ganske enkelt ikke være rigtigt, at vi skal blive syge af at trække vejret. Men det bliver rigtigt mange danskere hver evig eneste dag,« siger direktør Anne Holm Hansen. Men selv hvis man flytter ud på en mark, slipper man ikke for den høje luftforurening. Størstedelen af forureningen kommer nemlig ikke fra de store byer eller resten af landet, men derimod fra udlandet. »Luftforurening stopper ikke ved grænsen,« fortæller forsker i luftforurening ved Aarhus Universitet, Matthias Ketzel. Langt størstedelen af den forurening, vi bliver udsat for i Danmark, bliver genereret i vores nabolande som Sverige og Tyskland, men også i resten af verden, ligesom vi også selv sender forurening til andre lande, forklarer han og tilføjer, at de største lokale kilder til forurening er vejtrafik, skibstrafik, brændeovne og landbrug. I 2021 var forureningskilder i udlandet skyld i omkring 2.910 for tidlige dødsfald i Danmark, svarende til omkring 74 procent. De danske kilder var således ansvarlige for omkring 1.010 for tidlige dødsfald, svarende til 26 procent. »Vi skal som alle andre lande reducere udledningen af forurening, men det skal være en fælles indsats, fordi vi netop også sender forurening videre,« siger Matthias Ketzel. Også direktør i Astma-Allergi Danmark, Anne Holm Hansen, understreger vigtigheden af, at Danmark skal være et foregangsland i EU, fordi så meget af forureningen kommer fra udlandet. Det har ikke været muligt at få en kommentar fra miljøminister Magnus Heunicke inden deadline. Her kan du se listen over de mest forurenede gader i København ",
        "metadata": {
            "source": "https://www.berlingske.dk/indland/luftforureningen-i-koebenhavn-kortlagt-katrine-holder-vejret-i-trafikken",
            "image_url": "https://berlingske.bmcdn.dk/media/cache/resolve/image_x_large/image/168/1680965/24440285-.jpg",
            "publication_time": "Lørdag d. 27. maj 2023, kl. 13.07",
            "author": "Anna Sofie Harboe Andersen",
            "related_links": [],
            "attachments": []
        }
    }
}