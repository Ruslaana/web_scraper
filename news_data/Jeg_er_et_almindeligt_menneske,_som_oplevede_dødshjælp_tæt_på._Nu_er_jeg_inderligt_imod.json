{
    "version": "1.0",
    "document": {
        "id": "https://www_berlingske_dk/synspunkter/jeg-er-et-almindeligt-menneske-som-oplevede-doedshjaelp-taet-paa-nu-er",
        "title": "Jeg er et almindeligt menneske, som oplevede dødshjælp tæt på. Nu er jeg inderligt imod",
        "content": "I en kommentar iBerlingske 6. april 2025 skriver Kathrine Lilleørat professorerne, overlægerne og præsterne dominerer debatten om aktiv dødshjælp, men er ude af trit med folket, som alle er for. Jeg er hverken overlæge, professor eller præst, bare et helt almindeligt menneske, men jeg er et eksempel på, hvad der sker med ens holdning, når »folket« bliver tvunget til at sætte sig ind i sagerne. For min gode ven Preben Nielsen bad mig om at hjælpe ham til at dø – den lamme smed, der døde for åben skærm i DR-dokumentaren om ham »På tirsdag skal jeg dø«. Jeg er dermed en af de danskere, som Lilleør i sin kommentar glorificerer som »villig til at hjælpe et lidende og døende menneske til at dø.« Men i dag fortryder jeg inderligt, at jeg ikke gjorde alt for at tale ham væk fra dødsønsket. Preben var ikke døende, men jeg ved ærlig talt ikke, om regnestykket ville se anderledes ud, hvis han ud over at være i eksistentiel lidelse, også havde været døende, eller om de teologiske overvejelser Lilleør gør sig; om vi bliver dømt af Gud nu eller hinsides, ændrer noget, for holdt op imod Prebens død, der er uigenkaldelig og alt for konkret, er det blot akademiske ligegyldigheder. For det ermin klare opfattelse, at Preben var i tvivl, og endte med at dø på grund af omverdenens forventninger. Og detændrede min opfattelse af aktiv dødshjælpradikalt. Ligesom det sker for mange, der ikke bare betragter problemet fra lænestolen, men får aktiv dødshjælps mange dilemmaer helt ind på livet. »Jeg forstår på Kathrine Lilleørs udtalelser, at hun synes hun har fået en hård behandling af offentligheden som formand for »Udvalget for en mere værdig død«, der mest af alt ligner regeringens forsøg på at legitimere dødsønsker.«Fold sammenLæs mereFoto: Niels Ahlmann Olesen/Berlingske. Og på trods af Kathrine Lilleørs protester er det måske netop derfor en god idé at lytte til præster og læger – ikke på grund af deres lange uddannelser, men fordi de har døden tæt på og kender dilemmaerne bedre end de fleste. Jeg forstår på Kathrine Lilleørs udtalelser, at hun synes hun har fået en hård behandling af offentligheden som formand for »Udvalget for en mere værdig død«, der mest af alt ligner regeringens forsøg på at legitimere dødsønsker. Hvad hvis Kathrine Lilleør i den efterfølgende debat havde fokuseret mindre på tankerne om at tage liv, og mere på de konstruktive anbefalinger, som hendes udvalg faktisk beskriver i enighed, nemlig anbefalingerne om at styrke den lindrende behandling af lidende mennesker. Hun og udvalget ville bedre opfylde målet om mere værdighed for patienten ved at tage udgangspunkt i livet og ikke i døden. For emnet kræver en grundig, nuanceret og oplyst debat, så vi som folk erkender, hvordan en legalisering af dødshjælp uigenkaldeligt vil forandre vores samfund, vores blik på hinanden og på de mennesker, der så nemt kan blive ramt af frygten for at være til besvær. For problemet med dødshjælp, hvad enten vi er for eller imod, om vi kalder det dødshjælp eller selvvalgt livsafslutning, er, at det forbliver abstrakt, indtil døden gør det ufatteligt konkret – og det skal de efterladte, og dem, der har medvirket til døden, leve med resten af livet, om Lilleørs Gud tilgiver eller ej. Freja Marie Polonius er forfatter og medinitiativtager til netværket »Nej til statsassisteret selvmord«, som samler en række mennesker med særlig indsigt i emnet i håbet om at skabe en mere nuanceret debat ",
        "metadata": {
            "source": "https://www.berlingske.dk/synspunkter/jeg-er-et-almindeligt-menneske-som-oplevede-doedshjaelp-taet-paa-nu-er",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912897/24933734-freja-marie-polonius-foredragsholder-og-forfatter.jpg",
            "publication_time": "Mandag d. 21. april 2025, kl. 18.10",
            "author": null,
            "related_links": [],
            "attachments": []
        }
    }
}