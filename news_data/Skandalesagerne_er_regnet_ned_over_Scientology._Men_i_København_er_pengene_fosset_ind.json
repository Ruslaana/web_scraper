{
    "version": "1.0",
    "document": {
        "id": "https://www_berlingske_dk/litteratur/skandalesagerne-er-regnet-ned-over-scientology-men-i-koebenhavn-er",
        "title": "Skandalesagerne er regnet ned over Scientology. Men i København er pengene fosset ind",
        "content": "Scientology har forholdt sig til oplysningerne i artiklen. Den artikel kan du læseher. Hastigt ændrede planer førte i 1969 til, at en gruppe ledende personer fra Scientology ankom til København. Ad søvejen. En række skibe med scientologer og Scientologys grundlægger, L. Ron Hubbard, ombord havde ellers i en periode ligget ved den græske ø Korfu. Ønsket var at skabe et Scientology-universitet. Men forskellige problemer havde hobet sig op, og delegationen måtte hurtigt ændre planer. Et af skibene sejlede afsted mod en plet i verden med en tolerant holdning til en organisation som Scientology. Det blev Danmark. Og her endte organisationen med at etablere sit europæiske hovedkvarter. I 55 år har organisationen, der i nogle andre lande bliver betegnet som en religion, været her i landet. Og bølgerne er til tider gået højt. For scientologer, der har forladt organisationen, er kommet frem med hårrejsende historier. Om overfusninger, overvågning, rovdrift på deres arbejdskraft og om at lænse medlemmer for penge. Scientology er en besynderlig størrelse. Men det viser sig, at det også er en meget rig en.  Robert Dam var i Scientology i 20 år, inden han forlod organisationen. Han har efterfølgende regnet sammen, at han har betalt over 1,2 millioner kroner til donationer, kurser og auditing – en form for samtaleterapi.Fold sammenLæs mereFoto: Søren Bidstrup.  I 1970, kort efter Scientology ankom til København, købte organisationen den centralt beliggende bygning Jernbanegade 6 – lige mellem Cirkusbygningen og Dagmar Teatret. Flere bygninger kom til. Aktiviteter og medlemmer skulle jo have steder at være. Men under det hele udviklede det københavnske boligmarked sig. Og på et tidspunkt ændrede Scientologys tilgang sig. »I 2003 startede Scientology en ny strategi. Hidtil havde de især tjent penge ved, at medlemmerne betalte for at tage forskellige kurser. Men nu skulle medlemmerne i stedet til at donere penge til bygninger,« siger Robert Dam, der er tidligere scientolog. I næsten 20 år – fra 1984 til 2004 – var Robert Dam en del af Scientology. Sin tid i organisationen og sit dramatiske exit har han beskrevet i bogen »Afhopperen« fra 2011. Her stammer fortællingen om L. Ron Hubbards ankomst til Danmark også fra. Nu er Robert Dam aktuel med en ny bog, »Mørkets hoteller. Børnene i Scientology«, der handler om, hvordan det har været for mange af de børn, der er vokset op i Scientology. I sin bog har han også redegjort for Scientologys køb og salg af bygninger. Scientologys nye strategi var, ifølge Robert Dam, at samle penge sammen til at købe imposante bygninger på centrale adresser. Den nye strategi blev over for medlemmer forklaret med, at Scientologys ekspansion var stagneret, men med imponerende bygninger i hjertet af verdens hovedstæder ville flere blive præsenteret for Hubbards lære. De imponerende bygninger blev kaldt »Ideal orgs« – ideelle organisationer. Og de blev opkøbt en lang række steder rundtomkring i verden. I Danmark blev der samlet penge ind, og i 2004 kunne Scientology købe Nytorv 11 i København K for 28 millioner kroner. Robert Dam havde selv en positiv oplevelse, da han i 1984 første gang stiftede bekendtskab med Scientology. Han havde indtil det tidspunkt været generet af at være genert og indadvendt, men gennem Scientology lærte han at blive mere udadvendt. Den positive oplevelse bragte ham dybere og dybere ind i Scientology.Fold sammenLæs mereFoto: Søren Bidstrup. Religionshistoriker på SDU Mikael Rothstein kan nikke genkendende til strategien med at opkøbe dyre bygninger. »De har købt på de dyreste, bedste og fineste adresser. Og det har de gjort i hovedstæder i hele verden. De har læst tidens økonomiske tegn, og de har tjent kassen på at foretage de investeringer,« siger han.  Scientology fortæller også selv om ekspansionenpå en af deres hjemmesider: »Internationalt er Scientology Kirkens samlede formue og samlede ejendomsbesiddelser mere end fordoblet siden 2004.« Det lyder flot. Og det er også meningen. »De flotte bygninger tjener også det formål, at det skal se ud, som om det går godt,« siger Robert Dam og tilføjer: »Men hvis man går derind, så er der stort set ikke nogen mennesker,« siger Robert Dam. For mens boligmarkedets udvikling i København har været god for Scientology, så er det ikke på alle områder, at der er fremgang. Scientology blev grundlagt i 1950 af science fiction-forfatteren L. Ron Hubbard. Afsættet var selvhjælpsbogen »Dianetik«, som fik stor succes. Siden kom egentlige troselementer til, hvilket nogle steder i verden har ført til, at organisationen er anerkendt som en religion – det gælder dog ikke i Danmark. Blandt andet bygger Scientology på fortællingen om Xenu. En ond intergalaktisk krigsherre, som for 75 millioner år siden kom til Jorden sammen med milliarder af såkaldte thetaner. Xenu klumpede thetanerne sammen og placerede flere hundrede ad gangen i menneskenes kroppe. Her har de lige siden været et problem for mennesker, og udrensningen af kropsthetaner har været et mål for scientologer på højt niveau. I Danmark må man tro på, hvad man vil. Scientology adskiller sig blot ved at holde dele af trosfundamentet skjult, medmindre man kan betale ved kasse 1. Fortællingen om Xenu var i mange år hemmeligholdt, da det hørte til kursusmaterialet til at blive OT III – og for at nå op på de høje OT-niveauer skal der lægges store beløb. OT betyder i øvrigt Opererende Thetan, og det er det højeste mål i Scientology. En OT er en slags supermenneske, som ikke er bundet af sin krop eller af fysiske love. Robert Dam er i dag erklæret en »SP«, det står for Supressive Person, af Scientology. Det svarer til at blive kaldt en form for psykopat og betyder, at andre medlemmer af Scientology ikke bør eller vil have kontakt med ham.Fold sammenLæs mereFoto: Søren Bidstrup. Fortællingen om Xenu har Robert Dam gengivet i »Afhopperen«. I 1987 betalte Robert Dam 150.000 kroner for kurserne til OT I, OT II og OT III. Han nåede op på OT V, inden han var færdig med Scientologys lære. »Men altså, jeg blev jo ikke et supermenneske. Desværre. Jeg opnåede ikke at kunne udfolde mit fulde åndelige potentiale uden at være hindret af mentale blokeringer eller min krop,« siger Robert Dam. Men ligesom mange andre scientologer havde han en oplevelse af, at de første psykoterapeutiske metoder han lærte gennem Scientology havde en stor og positiv effekt på ham. Det var det, der blev hans vej ind i organisationen. Og kernen i Scientology kan virke tiltalende på mange. Scientologer tror på, at menneskers sind er påvirket af livets traumer. Gennem forskellige processer forsøger scientologer at finde kilderne til deres traumer. Målet er så at neutralisere dem, så de ikke står i vejen for deres fulde åndelige potentiale. Når scientologer opnår det, har de nået tilstanden »clear«. OT-niveauerne kommer efter »clear«. Med hjælp fra Robert Dam har Berlingske lavet en oversigt over de bygninger, Scientology ejer i og i nærheden af København. Det drejer sig blandt andet om bygninger på Jernbanegade, Vesterbrogade og Cort Adelers Gade i indre København. Samlet set beløber den offentlige ejendomsværdi på bygningerne sig i tal fra 2020 til lige knap 424 millioner kroner. For ti år sidenlavede Kristeligt Dagblad en lignende opgørelseaf værdien af organisationens ejendomme. På det tidspunkt beløb det sig til 347 millioner kroner. Robert Dam har netop skrevet en ny bog om Scientology. Den hedder »Mørkets hoteller. Børnene i Scientology«, og den udkommer 19. august.Fold sammenLæs mereFoto: Søren Bidstrup. »Scientologys økonomi i Danmark er god. Men det er ikke noget, medlemmerne mærker noget til. De bor stadig kummerligt og får elendig mad. Og det er af principielle årsager. Det er meningen, at de skal være i en permanent tilstand af stress,« siger Robert Dam. Hvorfor er det meningen, at de skal være i en permanent tilstand af stress? »Fordi de ikke skal have overskud til at begynde at sidde og læse for meget om Scientology og begynde at få deres eget liv og blive selvstændige. For så falder de fra,« siger Robert Dam. Mikael Rothstein mener dog, at den måde visse, dedikerede medlemmer af Scientology lever på – det gælder blandt andet medlemmer af eliteenheden Søorganisationen eller »Sea Org« – med meget lange arbejdsdage til en meget lav løn, kan sammenlignes med munke, som vælger at leve asketisk. Mens boligmillionerne er blevet flere, så tyder alt på, at det går den stik modsatte vej med antallet af medlemmer. Robert Dam anslår, at der netop nu er mellem 300 og 400 danskere, der er medlem af Scientology. På verdensplan anslår han, at der alt i alt er 25.000 medlemmer. Og at organisationen toppede i forhold til medlemstal i 1982-1983. Siden da er det kun gået tilbage. »Jeg griber ikke det med antallet ud af den blå luft. Det er et kvalificeret gæt, som amerikanske afhoppere er kommet frem til. De baserer det blandt andet på, at der kun blev solgt 8.000 sæt, da den nyeste version af Hubbards bøger kom ud. Dem skal alle scientologer så vidt muligt købe,« siger Robert Dam. Mikael Rothstein ved heller ikke, hvor mange medlemmer Scientology har i dag. Han understreger dog, at der er forskel på, om man tæller de meget dedikerede medlemmer med, eller om man også tager dem med, der kun har en mere perifer berøring med organisationen. Scientology oplyser ikke selv deres præcise medlemstal. Men Scientologys informationschef, Anette Refstrup, har iet skriftlig svar til Berlingskeskrevet følgende: »Det praktiske aspekt i det program bygger på den simple kendsgerning, at vores kirker skal kunne rumme vores voksende menigheder og støtte dem i bedre at kunne opfylde de forpligtelser, de har overfor det omgivende samfund.« Scientology skriver på en af deres hjemmesider: »Scientology er en verdensomspændende religion, der omfatter mere end 11.000 kirker, missioner og tilknyttede grupper, med millioner af medlemmer i 184 lande.« I 1970, kort efter Scientology ankom til København, købte organisationen den centralt beliggende bygning Jernbanegade 6, København V – lige mellem Cirkusbygningen og Dagmar Teatret. I dag er den 86 millioner kroner værd.Fold sammenLæs mereFoto: Linda Kastrup. Men spørger man Robert Dam, så skrumper organisationen. Og han har et bud på årsagen. »I midten af 1990erne, da internettet for alvor brød igennem, fik Scientology det svært. Det blev umuligt at dæmme op for alle de negative historier om afhoppere, der blev chikaneret, mishandlet, skygget og alt muligt andet,« siger Robert Dam. Scientology lod dog ikke bare tingene ske. De forsøgte at kæmpe imod. »De fik udviklet et system, som alle scientologer skulle installere på deres computer. Det hed NetNanny, og Scientology forklarede, at det sørgede for, at man ikke fik alt muligt dårligt i hovedet på nettet. I virkeligheden var det bare et system, der blokerede en hel masse IP-adresser med negative historier om Scientology. Men det var håbløst for dem. Helt håbløst,« siger Robert Dam med henvisning til mængden af negative historier. Presset på Scientology er vokset, men det har ikke forhindret organisationen i at blive rigere. Scientology plantede sig solidt i Danmark i 1969. De er her endnu – med murstensmillioner som aldrig før.",
        "metadata": {
            "source": "https://www.berlingske.dk/litteratur/skandalesagerne-er-regnet-ned-over-scientology-men-i-koebenhavn-er",
            "image_url": "https://berlingske.bmcdn.dk/media/cache/resolve/image_x_large/image/182/1826810/24773723-scientology-ndrede-strategi-i-starten-af-00erne.jpg",
            "publication_time": "Mandag d. 19. august 2024, kl. 21.29",
            "author": "Christina Hilstrøm",
            "related_links": [],
            "attachments": []
        }
    }
}