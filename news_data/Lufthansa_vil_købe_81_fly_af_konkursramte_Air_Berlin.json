{
    "version": "1.0",
    "document": {
        "id": "https://www_berlingske_dk/virksomheder/lufthansa-vil-koebe-81-fly-af-konkursramte-air-berlin",
        "title": "Lufthansa vil købe 81 fly af konkursramte Air Berlin",
        "content": "Det tyske flyselskab Lufthansa vil købe 81 fly af den konkursramte rival, Air Berlin. Det oplyser Lufthansas administrerende direktør, Carsten Spohr, ifølge nyhedsbureauet AFP.  Samtidig vil selskabet overtage 3000 ansatte. »Det er bestemt en stor dag, som vi vil mejsle i sten med en underskrift om nogle få timer,« siger han ifølge nyhedsbureauet dpa.  Air Berlin erklærede sig konkurs i august. Det skete, efter at den største aktionær i selskabet, Ethiad Airways, indstillede den finansielle bistand. Air Berlin har siden oplyst, at det senest 28. oktober indstiller flyvninger.  Selskabets samlede flåde består af 140 fly, og ud over Lufthansa har britiske Easyjet og IAG - ejeren af British Airways - vist interesse for nogle af flyene. /ritzau/",
        "metadata": {
            "source": "https://www.berlingske.dk/virksomheder/lufthansa-vil-koebe-81-fly-af-konkursramte-air-berlin",
            "image_url": "https://berlingske.bmcdn.dk/media/cache/resolve/image_x_large/image/15/153143/18785106-germany-aviation-bankruptcy-airberlin.jpg",
            "publication_time": "Torsdag d. 12. oktober 2017, kl. 09.51",
            "author": null,
            "related_links": [],
            "attachments": []
        }
    }
}