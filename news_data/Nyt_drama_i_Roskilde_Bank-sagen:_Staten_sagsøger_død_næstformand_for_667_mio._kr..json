{
    "version": "1.0",
    "document": {
        "id": "https://www_berlingske_dk/business/nyt-drama-i-roskilde-bank-sagen-staten-sagsoeger-doed-naestformand-for",
        "title": "Nyt drama i Roskilde Bank-sagen: Staten sagsøger død næstformand for 667 mio. kr.",
        "content": "Retssagen mod den tidligere ledelse i Roskilde Bank er trukket ud i snart ti år, og de sagsøgte er begyndt at falde fra. Bankens tidligere næstformand, Niels Krüger, er død, og tidligere bestyrelsesmedlem Peter Holm er på plejehjem med Alzheimers sygdom. Men statens oprydningsselskab, Finansiel Stabilitet, har ikke opgivet sit millionkrav mod dem af den grund. Roskilde Banks tidligere næstformand, advokat Niels Krüger, døde i julen 2018, og Finansiel Stabilitet har stævnet hans dødsbo med krav om 667 mio. kr. Men Niels Krügers bo kommer ikke til at forsvare sig, når sagen skal prøves i Højesteret. På grund af statens millionkrav er boet erklæret insolvent og er ude af stand til at hyre en forsvarsadvokat. Såvel Civilstyrelsen som Procesbevillingsnævnet under Justitsministeriet har nægtet den afdøde fri proces, og derfor er der ingen til at betale advokatregningen. »Niels Krüger nægtes fri proces, til trods for at han og den øvrige Roskilde Bank-bankledelse vandt sagen mod Finansiel Stabilitet i Østre Landsret i 2017. Hvordan kan det ske, at landsretten frifinder en mand, hvorefter staten bestemmer, at han ikke må forsvare sig i Højesteret? Jeg kan ikke fatte det,« siger advokat Allan Ohms, der bestyrer boet efter Niels Krüger. Finansiel Stabilitetstævnede i 2010 bankledelsenmed krav om erstatning på en mia. kr. Oprydningsselskabet tabte sagen med piber og trommer i Østre Landsret i 2017, men ankede efterfølgende dommen til Højesteret. Kravet mod ledelsen blev samtidig reduceret til 375 mio. kr. plus renter. Det svarer lige nu til 667 mio. kr., forprocesrenter løber hurtigt. Det store erstatningskrav har tvunget Niels Krügers enke, Hanne Krüger, til at udrede halvdelen af ægteparrets fælles bo og indbetale midlerne på en spærret konto. Niels Krüger har nemlig ikke lavet den såkaldte konefinte og i god tid placeret værdierne i hustruens navn. »Hvis boet efter Niels Krüger bliver dømt til at betale erstatning, så er pengene væk,« siger Allan Ohms. 70-årige Hanne Krüger er bekymret for sin økonomi, men hun er allermest ked af, at hendes afdøde ægtefælle ikke får en fair behandling i retten. »Jeg synes, det er uhyggeligt, at Niels ikke kan få en forsvarer. Jeg håber sådan, at nogen vil forsvare ham. Det kan ikke være rigtigt, hvis ingen gør det,« siger hun. Både før og efter frifindelsen i Østre Landsret søgte Niels Krüger om fri proces. Men Civilstyrelsen og Procesbevillingsnævnet under Justitsministeriet gav afslag. Efter hans død søgte Allan Ohms igen om fri proces for dødsboet, som altså også blev afslået. Roskilde Banks menige bestyrelsesmedlemmer Ib Mardahl og Peter Holm og et medarbejdervalgt medlem har alle fået fri proces, mens tidligere bankdirektør Niels Valentin Hansen og tidligere bestyrelsesformand Peter Müller ligesom Niels Krüger har fået afslag. Niels Krügers advokat under retssagen, Thomas Fogt, mener, at ansøgninger om fri proces afgøres, som vinden blæser. »Først var begrundelsen, at Niels Krüger ikke stod til at vinde sagen. Den kunne de jo ikke bruge, da bankledelsen vandt i Østre Landsret, men så fandt de på en ny begrundelse om, at hans rolle var erhvervsmæssig,« siger han. »Jeg er meget imponeret over Procesbevillingsnævnets evne til at vurdere så tung og kompleks en sag bevismæssigt og så fratage borgeren mulighed for en fair retssag med den nødvendige advokatbistand,« siger han sarkastisk. »Det tog kun nævnet få uger at nå en konklusion om, at sagen ikke kunne vindes. Det fandt de så ud af efter ti år og 112 dage i landsretten, at det kunne den,« siger Thomas Fogt under henvisning til de mange retsmøder og sejren i landsretten. Ifølge Niels Valentin Hansens advokat, Arvid Andersen, oplevede den tidligere bankdirektør noget lignende. »Niels Valentin Hansen fik i første omgang afslag på sin ansøgning om fri proces, under henvisning til at der ikke var udsigt til at vinde sagen. Procesbevillingsnævnet gav også afslag, men det skete, med henvisning til at han var direktør og derfor blev betragtet som erhvervsdrivende. Det virker meget usagligt og vilkårligt,« siger Arvid Andersen. Civilstyrelsen har forklaret Berlingske, at styrelsen tager hensyn til sagens mulige udfald, og at der kun undtagelsesvis gives fri proces til sager, der udspringer af ansøgerens erhvervsvirksomhed. Advokatregningen for Niels Krügers forsvar i landsretten løb op i syv mio. kr., som Finansiel Stabilitet har betalt, men taber Roskilde Bank-ledelsen i Højesteret, bliver det dyrt for Krüger, Niels Valentin og Peter Müller, som ikke har fri proces. Til sammenligning skal Amagerbankens tidligere ledelse tilsammen betale salærerpå 34 mio. kr.til egne advokater.",
        "metadata": {
            "source": "https://www.berlingske.dk/business/nyt-drama-i-roskilde-bank-sagen-staten-sagsoeger-doed-naestformand-for",
            "image_url": "https://berlingske.bmcdn.dk/media/cache/resolve/image_x_large/image/122/1223666/23261609-bm.jpg",
            "publication_time": "Tirsdag d. 12. november 2019, kl. 13.35",
            "author": "Birgitte Erhardtsen",
            "related_links": [],
            "attachments": []
        }
    }
}