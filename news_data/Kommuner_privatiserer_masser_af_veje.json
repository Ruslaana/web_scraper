{
    "version": "1.0",
    "document": {
        "id": "https://www_berlingske_dk/samfund/kommuner-privatiserer-masser-af-veje",
        "title": "Kommuner privatiserer masser af veje",
        "content": "Parcelhusejere i Lyngby-Taarbæk Kommune er rasende. De skal bøde for, at kommunen vil spare, og derfor skal mange af dem fremover selv vedligeholde den vej, de bor på. »Det er unfair« og »en rigtig dårlig ide«, lyder protesterne mod, at kommunen har besluttet at spare næsten fem mio. kroner ved at tvangs-overdrage knap 25 kilometer kommune-vej til de private lodsejere. Kunstgrebet kaldes for nedklassificering. Det betyder, at kommunen ikke længere skal vedligeholde de veje, der fremover er private fællesveje. Dermed spares der skattekroner til både snerydning og asfaltering, fordi ansvaret følger med privatiseringen/brugerbetalingen. Men Lyngby-Taarbæk er ikke alene. Mindst ti pct. af landets kommuner har de sidste par år allerede gennemført eller har budgetteret med at omlægge kommunale veje. Det viser en undersøgelse, Berlingske Research har foretaget. »Kommunerne gør det for at spare nogle penge. Det er et af de områder, man ser på nu som led i at sanere i økonomien,« siger professor, kommunalforsker Jens Blom Hansen, Aarhus Universitet. Han siger, at han ikke har nogen viden om omfanget af denne besparelsesmulighed. Det har formanden for foreningen af kommunaltekniske topchefer, direktør Torben Nøhr, Vordingborg, heller ikke: »Jeg tror, det er aktuelt en hel del steder. Nok mellem fem og 15 kommuner,« vurderer han. Torben Nøhr har selv været med til at nedklassificere veje i Vordingborg for at spare ca. en mio. kr. om året. »Vi skal finde besparelser, og hvor gør man det henne, når man allerede har sparet på alle andre områder?« spørger han. Heller ikke Kommunernes Landsforening har noget overblik over omfanget af nedklassificeringer. »Men mit indtryk er, at det foregår i alle kommuner,« siger kontorchef i KLs teknik- og miljø-afdeling, Eske Groes. Han mener ikke alene, at det drejer sig om besparelser, men at der også er tale om en pædagogisk foranstaltning. »Vi lever i en tid, hvor folk klager mere og mere over alt muligt. Det er nemt nok at kræve, når det er kommunen, der skal betale. Når man skal vedligeholde sin egen vej, så får man en større forståelse for, hvad det drejer sig om. Man tager måske mere hånd om det, når det er ens egen,« siger han. Udover Lyngby-Taarbæk, så har også Ballerup budgetteret med en omfattende nedklassificering af de kommunale veje. Der har været offentlige debatter om emnet i Frederikshavn, på Lolland, og i Vejen, og inden for de seneste tre år er der gennemført nedklassificeringer i Kolding, Vordingborg, Syddjurs, Odder, Vesthimmerland, Billund og Assens.",
        "metadata": {
            "source": "https://www.berlingske.dk/samfund/kommuner-privatiserer-masser-af-veje",
            "image_url": "https://berlingske.bmcdn.dk/media/cache/resolve/image_x_large/image/85/853928/2766994-vej.jpg",
            "publication_time": "Mandag d. 28. juni 2010, kl. 21.25",
            "author": "Lene Frøslev",
            "related_links": [],
            "attachments": []
        }
    }
}