{
    "version": "1.0",
    "document": {
        "id": "https://www_berlingske_dk/karriere/specialister-tjener-gode-penge",
        "title": "Specialister tjener gode penge",
        "content": "Mindre nicheprægede konsulentvirksomheder er i høj grad i stand til at profitere af virksomhedernes omstillingsbehov efter krisen. Det er konsulentfirmaet 4improve i Århus et godt eksempel på. 4improve, hvis konsulenter i særlig grad består af erfarne specialister inden for organiseringen af virksomhedernes forsyningskæder, er det firma, der økonomisk kommer bedst ud ifølge en analyse af 60 videnskonsulentvirksomheder, som Berlingske Research har foretaget. Bo Dencher er ledende partner i 4improve, der ligger i top i undersøgelsen både på afkastningsgrad og egenkapitalforrentning, består af 20 konsulenter – fortrinsvis ingeniører. Firmaet driver dog også konsulentvirksomhed inden for ledelse. Det fælles kendetegn for både ingeniører og HR-ressourcerne er fokuseringen på performance – virksomhederne skal sikres økonomiske resultater på både kort og lang sigt, når de arbejder sammen med os, udtrykker Bo Dencker. »Vi har ikke en masse mindre erfarne unge konsulenter, som vi skal generere omsætning til. Vi er meget hands on og direkte involveret i forandringsprocesser i virksomhederne,« siger Bo Dencker. »Vi er alle konsulenter, der har arbejdet mindst ti år i det private erhvervsliv og har derfor stort kendskab til, hvad der virker, når der skal laves forandringer og industriel udvikling af både private og offentlige virksomheder,« tilføjer han. Han nævner konkret, hvordan 4improve har været involveret i de processer, der har resulteret i en turnaround for den store Danfoss-ejede virksomhed Sauer-Danfoss, der blev hårdt ramt af finans-krisen. 4IMPROVE bidrog blandt andet til bedre lager- og produktionsstyring.",
        "metadata": {
            "source": "https://www.berlingske.dk/karriere/specialister-tjener-gode-penge",
            "image_url": "https://berlingske.bmcdn.dk/media/cache/resolve/image_x_large/image/47/473776/6541753-bo-dencker.jpg",
            "publication_time": "Lørdag d. 22. juni 2013, kl. 22.30",
            "author": "Carsten Steno Hansen",
            "related_links": [],
            "attachments": []
        }
    }
}