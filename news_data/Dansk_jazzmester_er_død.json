{
    "version": "1.0",
    "document": {
        "id": "https://www_berlingske_dk/kultur/dansk-jazzmester-er-doed",
        "title": "Dansk jazzmester er død",
        "content": "I Politikens Jazz Leksikon fra 2003 står der at læse: ”Kroner er med sit robust melodiøse spil og sine vidt forgrenede og uophørlige musikalske initiativer blandt de væsentligste jazzmusikere i Danmark de sidste25 år”. Og det er nok de færreste, der har haft berøring med den danske jazzscene, der vil gå i rette med det udsagn. Erling Kroner, der døde onsdag efter længere tids kræftsygdom, blev professionel som 18-årig. Han spillede dixieland-jazz i Tyskland, involverede sig på den københavnske avantgardejazzscene og fik også tid til lidt rockmusik. I et par perioder studerede han ved Berklee School of Music i Boston, og i årene 1973-1986 var han medlem af Radioens Big Band. Sideløbende havde han mange andre aktiviteter, både af musikalsk og organisatorisk art, og han var i en længere årrække formand for Den Danske Jazzkreds. Erling Kroners fascination af den amerikanske bassist, komponist og orkesterleder Charles Mingus kom tidligt til udtryk i hans egne ensembler, og fra omkring 1980 inddrog han – med stor indsigt og originalitet - en anden væsentlig inspiration, nemlig den argentinske tango. Erling Kroner, som modtog Ben Webster Prisen i 1979, og som i det nye årtusind skabte det store orkester, Erling Kroner New Music Orchestra, skrev også anmeldelser til tidsskriftet Jazz Special, ligesom han kunne høres som entusiastisk programvært på Radio Jazz. Erling Kroner blev født den 16. april 1943 i København og døde samme sted den 2. marts 2011.",
        "metadata": {
            "source": "https://www.berlingske.dk/kultur/dansk-jazzmester-er-doed",
            "image_url": "https://berlingske.bmcdn.dk/media/cache/resolve/image_x_large/image/76/765201/3864115-copenhagen-jazz.jpg",
            "publication_time": "Fredag d. 04. marts 2011, kl. 16.18",
            "author": "Kjeld Frandsen",
            "related_links": [],
            "attachments": []
        }
    }
}