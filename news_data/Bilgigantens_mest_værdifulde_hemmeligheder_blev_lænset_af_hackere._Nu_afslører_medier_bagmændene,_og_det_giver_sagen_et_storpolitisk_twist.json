{
    "version": "1.0",
    "document": {
        "id": "https://www_berlingske_dk/indland/bilgigantens-mest-vaerdifulde-hemmeligheder-blev-laenset-af-hackere-nu",
        "title": "Bilgigantens mest værdifulde hemmeligheder blev lænset af hackere. Nu afslører medier bagmændene, og det giver sagen et storpolitisk twist",
        "content": "De første indikationer kom, da den tyske forbundskansler, Olaf Scholz, for nylig var i Kina. Her udtalte den socialdemokratiske kansler, at der er behov for retfærdig konkurrence »uden prisdumping og teknologityveri« i bilbranchen,skriver norske NRK. Sammen med tyske Der Spiegel og ZDF har de fået adgang til dokumenter om et spektakulært tyveri af oplysninger. For kineserne er de hovedmistænkte i sagen, hvor essentielle forretningshemmeligheder og dokumenter er blevet stjålet fra bilgiganten Volkswagen. Volkswagen ejer også bilmærker som Audi, Skoda, Seat/Cupra, Porsche og Bentley. Tilbage i juni 2014 opdagede Volkswagen-gruppen, at deres systemer var blevet kompromitteret. En gruppe hackere havde udnyttet en svaghed i virksomhedens it-systemer i Sydamerika og tvunget sig adgang til nogle af de dybeste forretningshemmeligheder. Blandt andet fik hackerne adgang til oplysninger om bilgigantens seneste opfindelser, innovation og tiltag inden for blandt andet elbiler. Og der gik flere år, før oprydningsarbejdet var tilendebragt, og hackerne var smidt ud. Angrebet, der altså fandt sted for næsten ti år siden, har været holdt hemmeligt. I hvert fald indtil nu, hvor ZDF, Der Spiegel og et større netværk af europæiske medier, deriblandt altså norske NRK, har sat fokus på kinesiske aktiviteter i Europa. Ifølge personer tæt på efterforskningen, som Der Spiegel har talt med, peger alle spor mod Kina. »Vi kunne spore IP-adresserne til Beijing,« siger en cybersikkerhedsekspert, der har været involveret i efterforskningen, til det tyske medie. Angrebene foregik desuden i kinesisk tidszone, og noget af det software, som blev brugt i angrebet, var af en art, som kun kineserne bruger, skriver NRK. Der Spiegel har også talt med den kinesiske ambassade i Tyskland, der ikke kender til sagen, men »fordømmer og bekæmper enhver form for cyberspionage«.",
        "metadata": {
            "source": "https://www.berlingske.dk/indland/bilgigantens-mest-vaerdifulde-hemmeligheder-blev-laenset-af-hackere-nu",
            "image_url": "https://berlingske.bmcdn.dk/media/cache/resolve/image_x_large/image/178/1787271/24686521-file-photo-employees-work-in-the-assembly-line-at.jpg",
            "publication_time": "Søndag d. 21. april 2024, kl. 15.37",
            "author": "Kristoffer Kræn Sørensen",
            "related_links": [],
            "attachments": []
        }
    }
}