{
    "version": "1.0",
    "document": {
        "id": "https://www_berlingske_dk/internationalt/ebola-spredning-lukker-afrikansk-lands-graenser",
        "title": "Ebola-spredning lukker afrikansk lands grænser",
        "content": "Den liberiske regering har søndag valgt at lukke størstedelen af Liberias grænseovergange for at forhindre yderligere spredning af den dødelige ebola-virus. Det skriver nyhedsbureauet Reuters. Den frygtede virus hærger i Vestafrika og har dræbt mindst 660 personer i hele regionen. Regeringen i Liberia har desuden indført skærpede sundhedsforanstaltninger for at mindske konsekvenserne af det værste ebola-udbrud nogensinde, der foruden Liberia også har ramt Sierra Leone og Guinea.  Det medfører blandt andet, at offentlige forsamlinger som eksempelvis demonstrationer forbydes. Den liberiske præsident, Ellen Johnson Sirleaf, sagde søndag, at regeringen gør alt, hvad den kan for at komme virussen til livs. Blandt andet testes alle personer, der rejer til eller fra landets lufthavne, for virussen.  »Alle Liberias grænser vil blive lukket med undtagelse af de store grænseovergange. Ved disse grænseovergange vil der blive etableret forebyggelses- og testcentre, og strenge, forebyggende foranstaltninger skal overholdes,« lød det ifølge Reuters fra Ellen Johnson Sirleaf. Ebola kan dræbe op mod 90 procent af de, der smittes af den berygtede virus. I det nuværende udbrud er dødeligheden dog nede på 60 procent. »Der er ingen tvivl om, at ebola-virussen er et nationalt sundhedsproblem. Og vi er begyndt at se, at den angriber hele vores livsform med alvorlige økonomiske og sociale konsekvenser til følge,« meddelte den liberiske præsident. ",
        "metadata": {
            "source": "https://www.berlingske.dk/internationalt/ebola-spredning-lukker-afrikansk-lands-graenser",
            "image_url": "https://berlingske.bmcdn.dk/media/cache/resolve/image_x_large/image/28/285335/7533695-epaselect-liberia-diseases-ebola.jpg",
            "publication_time": "Mandag d. 28. juli 2014, kl. 19.46",
            "author": null,
            "related_links": [],
            "attachments": []
        }
    }
}