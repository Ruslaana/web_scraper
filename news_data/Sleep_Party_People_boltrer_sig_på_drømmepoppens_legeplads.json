{
    "version": "1.0",
    "document": {
        "id": "https://www_berlingske_dk/musikanmeldelser/sleep-party-people-boltrer-sig-paa-droemmepoppens-legeplads",
        "title": "Sleep Party People boltrer sig på drømmepoppens legeplads",
        "content": "Danske Brian Batz trækker i en kaninmaske, når han står på scenen eller bliver fotograferet som Sleep Party People. Det er dog ikke kun masken, der får mig til at tænke »Alice i Eventyrland«. Batz’ fjerde album »Lingering« er nemlig legesygt og syret, men også stramt eksekveret. Han lyder næsten som Filurkatten, når han synger om forsvundne trappetrin og dråber, der regner opad på »The Missing Steps«.  På åbneren »Figures« summer synthesizere rundt som lysende guldsmede, men de bliver senere overdøvet af hamrende, dissonerede guitarer. Uroen lurer ofte under den drømmende overflade, som på »The Sun Will Open Its Core«, hvor Batz lader til at synge om børneflygtninge. Sangen bliver mere trykkende af at komme efter den opløftende, karrusel-rytmiske »The Sound of His Daughter«. Lidt ærgerligt er det, at Batz ofte vælger en gurglende vokaleffekt, der gør mange tekstlinjer utydelige. Men takket være sangenes solide strukturer, flyder man ikke væk på en syresky.  Hvem: Sleep Party PeopleHvad: »Lingering«, Playground Music ",
        "metadata": {
            "source": "https://www.berlingske.dk/musikanmeldelser/sleep-party-people-boltrer-sig-paa-droemmepoppens-legeplads",
            "image_url": "https://berlingske.bmcdn.dk/media/cache/resolve/image_x_large/image/23/238350/17420441-sleep-party-people-foto-dennis-morton.jpg",
            "publication_time": "Fredag d. 02. juni 2017, kl. 06.00",
            "author": "Pernille Smith Larsen",
            "related_links": [],
            "attachments": []
        }
    }
}