{
    "version": "1.0",
    "document": {
        "id": "https://www_berlingske_dk/kommentarer/et-langt-pinefuldt-og-forspildt-aarti",
        "title": "Et langt, pinefuldt og forspildt årti",
        "content": "Den britiske historiker Eric Hobsbawm definerede »det korte 20. århundrede« som perioden mellem Første Verdenskrigs udbrud i 1914 og enden på den Kolde Krig og Sovjetunionens kollaps i 1991. Efter samme logik kan vi måske tale om de »korte nullere« i det nye årtusindes første årti, som startende med terrorangrebene 11. september 2001 og sluttende med finanskrisens udbrud i 2008. Nullerne var et kort og brutalt årti, kendetegnet ved en voldsoptrapning og militarisering af den internationale orden med dramatiske begivenheder som Afghanistan- og Irak-krigen og en række islamistiske terrorangreb efter de (for Vestens vedkommende) håbefulde og relativt fredelige 90’ere. Samtidig førte tre årtiers deregulering, finansialisering og globalisering til en fundamental destabilisering af den internationale økonomiske orden, der samtidig lagde grundlaget for den geopolitiske magtforskydning fra Vesten mod Asien, som vil sætte sit præg på resten af det 21. århundrede. Til sammenligning blev 10’erne – det årti, vi forlader om få dage – en mere lavintensiv og langstrakt pine, hvor de strukturelle eftervirkninger af nullernes chok fik lov at spille sig ud med voldsomme politiske, økonomiske og sociale konsekvenser. 10’erne startede, hvor nullerne slap: med Lehman Brothers’ konkursbegæring 15. september 2008, hvilket med den britisk-tysk-amerikanske historiker Adam Toozes ord førte til et øjeblikkeligt »hjertestop« i det globale finanssystem. Da storbankerne stod over for et massekollaps, trådte staterne til og ragede kastanjerne ud af ilden med skatteydernes penge. Det betød samtidig, at husejernes og lønmodtagernes pengepung og livsvilkår kom til at fungere som en afgørende systemisk »shock absorber« for finansspekulanternes skørlevned. Tegning: Kate CopelandFold sammenLæs mere Folkevalgte parlamenter blev taget som gidsler af de forvoksede storbanker, der var blevet »too big to fail« for samfundet som helhed, fordi deres konkurs ville (og fortsat vil) føre til en realøkonomisk og social krise à la Depressionen i 30’erne. Samtidig tog de stadigt mere systemisk betydningsfulde centralbanker pengepolitiske redskaber i brug (den såkaldte quantitative easing), som holdt hånden under de stadigt mere velhavende investorer og tørrede regningen af på amerikanske husejere og en hel sydeuropæisk ungdomsårgang, der blev efterladt uden arbejde og fremtidsudsigter. I Europa migrerede finanskrisen ind som en eksistentiel krise i den halvfærdige europæiske møntfod, der i al hast var blevet sat i søen med Maastricht-traktaten som et tysk-fransk kompromis for at binde det pludseligt genforenede Tyskland til den stadigt mere svækkede franske nabo.  10’erne blev således også årtiet, hvor euroens grundlæggende konstruktionsfejl blev brutalt åbenbaret af det globale finanssystems kollaps, med katastrofale konsekvenser for millioner af europæere. Den grundlæggende strukturelle asymmetri, der blev skabt med en møntunion uden en politisk og økonomisk overbygning, udmøntede sig i handlingslammelse og en håbløst utilstrækkelig krisehåndtering fra de europæiske politiske ledere. Med dogmatisk stivnakkethed og Angela Merkel i spidsen tyede de europæiske statschefer til en menneskefjendsk europæisk sparepolitik, som kun forværrede eksisterende ubalancer mellem Nord- og Sydeuropa og omsatte EU’s kroniske demokratiske underskud til en folkelig reaktion mod selve det europæiske samarbejde, der har skabt vælgermæssig grobund for højrepopulistiske EU-modstandere på tværs af kontinentet. Dette kontinentale politiske højreskred fik kun yderligere brændstof af den flygtningekrise, der i 2015 blev udløst som langsigtet konsekvens af nullernes militære destabilisering af Mellemøsten. I USA gav 90’ernes og nullernes globaliseringschok samt den politiske håndtering af finanskrisen sig udslag i, at vælgerne i 2016 overdrog det måske mest magtfulde politiske embede, verden nogensinde har set, til en inkompetent, impulsstyret og højrepopulistisk oligark. Donald J. Trump vandt valget på at kanalisere en stadigt mere trængt (hvid) amerikansk middelklasses angst over for de minoritetsgrupper, der snart udgør flertallet af den amerikanske befolkning, samt ved at love arbejderne i den forvitrede amerikanske kul- og stålindustri, at han ville omgøre handelsaftaler og hente job tilbage fra et stadigt mægtigere Kina.  10’erne var med andre ord et forspildt årti, hvor Vesten sumpede til i økonomiske kriser og folkevandringer udløst i det forudgående årti. Det blev et årti, hvor vi forspildte chancen til at forberede os på den næste store systemkrise, der fortsat truer som et latent potentiale i de forvoksede og skrøbelige globale finansmarkeder. Det blev ikke mindst et årti, hvor vi forspildte chancen for at handle på den klimakrise, der kommer til at dominere ikke bare det 21. århundrede, men resten af menneskenes tid på denne lille blå planet, mens tid var. Vi ved endnu ikke, hvad 20’erne vil bringe, eller hvilke begivenheder, der kommer til at definere dekaden. Men idet vi tager afsked med 10’erne, må vi sande, at vi simpelthen ikke har råd til at forspilde endnu et årti.",
        "metadata": {
            "source": "https://www.berlingske.dk/kommentarer/et-langt-pinefuldt-og-forspildt-aarti",
            "image_url": "https://berlingske.bmcdn.dk/media/cache/resolve/image_x_large/image/123/1236264/23289382-epaselect-germany-numismatic-memorial.jpg",
            "publication_time": "Lørdag d. 28. december 2019, kl. 11.00",
            "author": null,
            "related_links": [],
            "attachments": []
        }
    }
}