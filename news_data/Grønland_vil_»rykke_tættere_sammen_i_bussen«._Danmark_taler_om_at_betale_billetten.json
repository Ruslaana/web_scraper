{
    "version": "1.0",
    "document": {
        "id": "https://www_berlingske_dk/politik/groenland-vil-rykke-taettere-sammen-i-bussen-danmark-taler-om-at-betale",
        "title": "Grønland vil »rykke tættere sammen i bussen«. Danmark taler om at betale billetten",
        "content": "Forud for søndagens pressemøde – ellerdoorstep, som det kaldes på moderne dansk– på Marienborg, blev der blandt dele af den fremmødte presse spekuleret. Bliver det her mon sådan en slags pressemøde, som dengang statsminister Mette Frederiksen (S) gav en officiel undskyldning til Godhavns-drengene og børnehjemsbørnene? Kommer der nu til at falde en undskyldning? En undskyldning til det grønlandske folk for de spiraler, der i 1960erne og 1970erne blev opsat i omkring 4.500 grønlandske unge piger og kvinder. Nogle med samtykke. Nogle uden. De gumler lidt på den. Men hypotesen bliver hurtigt fejet af vejen, da en af journalisterne påpeger, at så ville der nok være nogle af ofrene til stede. Der nikkes i takt, og argumentet bliver købt. Men helt foruden spiralsagen blev søndagensdoorstepikke, som fandt sted på gårdspladsen på Marienborg mellem Grønlands nye regeringsleder, Jens-Frederik Nielsen, og statsminister Mette Frederiksen (S). For nok trues rigsfællesskabet af »stærke kræfter« udefra, men Mette Frederiksen fik hurtigt slået fast, at søndagens møde og diskussioner blandt de to regeringsledere handler om, hvordan samarbejdet mellem Grønland og Danmark kan styrkes – internt. »Vi står i en udenrigspolitisk situation nu, der kræver, at vi må rykke tæt sammen i bussen,« bakkede Jens-Frederik Nielsen statsministeren op. Og ifølge Mette Frederiksen og Jens-Frederik Nielsen kræver det stykke arbejde, at Grønland og Danmark slår op i historiebøgerne. Jens-Frederik Nielsens forgænger, Múte B. Egede, var i et interview iDeadlinei december sidste år meget klar i spyttet, hvad angår Danmarks og Grønlands ømme tå, nemlig spiralsagen. »Det er direkte folkedrab, der er foregået fra den danske stats side over for den grønlandske befolkning,« sagde han. Hans tålmodighed var sluppet op. Og uagtet resultatet af den igangværende udredning, så er det grund nok til, at den danske stat giver det grønlandske folk en undskyldning, lød det. Og på Jens-Frederik Nielsens første officielle dag som Grønlands nye landsstyreformand udtalte han i et interview medDR, at »det er meget mærkeligt«, at det »kan være så svært at sige undskyld«. Men foran den fremmødte presse lød det fra landsstyreformanden, at man må forholde sig til, at der er en udredning undervejs og dermed også en proces i gang. »Vi bliver nødt til at se på det hele. Vi mener jo også, vi mærker helt ind i knoglerne derhjemme på gaderne, at vi har brug for at tage et fælles skridt fremad,« sagde Jens-Frederik Nielsen med henvisning til Grønland og Danmarks fælles fortid. Mette Frederiksen understregede også i den sammenhæng, at vil man styrke samarbejdet mellem Grønland og Danmark, så handler det om at kigge flere steder hen – også i de »mørke kapitler«, som fortiden rummer. Rigsfællesskabet skal være godt og moderne. Det fremhævede Mette Frederiksen søndag og understregede, at det gælder alle dets tre parter, både Danmark, Grønland og Færøerne. Men nu handler det først og fremmest om Grønland og Danmark. Statsministeren lagde vægt på, at det foruden vigtigheden af at kigge tilbage også handler om at kigge frem. Det handler om Grønlands økonomi, infrastruktur og udviklingen af det grønlandske samfund. Blandt den fremmødte presse var der blandt andre journalister fra Japan og AP News.Fold sammenLæs mereFoto: Mads Claus Rasmussen/Ritzau Scanpix. Noget der er særdeles vigtigt for Jens-Frederik Nielsen, må man forstå. Hun bliver i den forbindelse spurgt, om man har talt om, hvorvidt Danmark skal betale for hjemtagne områder, som det grønlandske selvstyre selv skal forvalte – noget som den danske udenrigsminister, Lars Løkke Rasmussen (M), tidligere har foreslået. Til det lød svaret, at der bliver »snakket« om det. »Vi har en selvstyrelov, der går tilbage til 2009. Selvfølgelig er det naturligt at kigge ind i, hvordan det skal se ud i fremtiden. Det gælder både råstoffer og hjemtagne områder,« sagde Mette Frederiksen. Desuden lyder det fra statsministeren, at Danmark har vilje til at investere i det grønlandske samfund, men hun bliver ikke mere konkret end det. Jens-Frederik Nielsen fulgte op. »Det er tid til at kigge ind i narrativet om, at Grønland er en ekstra regning, hvis der skal laves noget om.« Selvom mødet mellem Mette Frederiksen og Jens-Frederik Nielsen særligt handlede om at styrke samarbejdet internt, lod journalisterne et par spørgsmål falde om USA og Donald Trump. Det grønlandske medie KNR spurgte blandt andet om, hvorvidt den grønlandske regering er klar til et øget samarbejde med USA. »Vi er klar til et stærkt partnerskab og mere udvikling, men vi vil gerne have respekt,« svarede Jens-Frederik Nielsen og understregede samtidig, at Grønland ikke er et stykke ejendom, der kan købes. Frederiksen blev efterfølgende spurgt ind til, om hun kunne tænke sig at mødes med USAs præsident, Donald Trump, herunder i selskab med Jens-Frederik Nielsen. »Vi har været meget tydelige i vores sprogbrug. Vi vil altid gerne mødes med den amerikanske præsident, selvfølgelig vil vi det,« sagde hun. Jens-Frederik Nielsen besvarede samme spørgsmål: »Jeg vil lægge mig dér, hvor Mette ligger.« Mandag rejser Grønlands regeringsleder, Jens-Frederik Nielsen, tilbage til Grønland i selskab med kong Frederik.Fold sammenLæs mereFoto: Mads Claus Rasmussen/Ritzau Scanpix. Mandag er landsstyreformanden inviteret på både Amalienborg og Christiansborg, inden han rejser hjem sammen med kong Frederik. Tirsdag er der kaffemik i kulturhuset Katuaq i Nuuk – endnu et forsonende skridt i forholdet mellem Grønland og Danmark.",
        "metadata": {
            "source": "https://www.berlingske.dk/politik/groenland-vil-rykke-taettere-sammen-i-bussen-danmark-taler-om-at-betale",
            "image_url": "https://berlingske.bmcdn.dk/media/cache/resolve/image_x_large/image/191/1915661/24939499-statsminister-mette-frederiksen-s-og-grnlands-r.jpg",
            "publication_time": "Søndag d. 27. april 2025, kl. 18.59",
            "author": "Ditte-Marie Sandberg",
            "related_links": [],
            "attachments": []
        }
    }
}