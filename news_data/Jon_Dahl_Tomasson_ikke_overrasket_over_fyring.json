{
    "version": "1.0",
    "document": {
        "id": "https://www_berlingske_dk/sport/jon-dahl-tomasson-ikke-overrasket-over-fyring",
        "title": "Jon Dahl Tomasson ikke overrasket over fyring",
        "content": "Jon Dahl Tomasson giver skader og karantæne skylden for, at han rykkede ned med sin nu tidligere hollandske klub Roda. Danskeren blev mandag fyret efter en skuffende sæson som træner for Roda. Efter nedrykningen var officiel, kom fyringen heller ikke som den store overraskelse for ham, fortæller han til Politiken. - Jeg kunne jo godt regne ud, at det kunne ske, at jeg blev fyret, efter at hele bestyrelsen var afsat sammen med den administrerende direktør. Sportschefen er også blevet fyret, siger Tomasson til Politiken. Den tidligere landsholdsangriber blev hentet til klubben i december fra Excelsior i den næstbedste række. Han fik en fin start med fire point i to kampe, men så begyndte nedturen, og holdet røg under nedrykningsstregen. - Jeg er ærgerlig over, at det er forbi for mig i Roda. Jeg tog imod en svær udfordring, da jeg sagde ja til klubben i vinter. Jeg vidste, det ville blive en hård kamp for at overleve, og det blev ekstra svært, bl.a. fordi vi i syv kampe spillede uden en rigtig angriber på grund af skader og karantæner, forklarer Tomasson, der havde kontrakt helt frem til 2017. Jon Dahl Tomasson siger, at han endnu ikke har gjort sig tanker om, hvad der skal ske i fremtiden.",
        "metadata": {
            "source": "https://www.berlingske.dk/sport/jon-dahl-tomasson-ikke-overrasket-over-fyring",
            "image_url": "https://berlingske.bmcdn.dk/media/cache/resolve/image_x_large/image/84/849803/7402342-the-netherlands-soccer-roda-ke.jpeg",
            "publication_time": "Tirsdag d. 27. maj 2014, kl. 11.30",
            "author": null,
            "related_links": [],
            "attachments": []
        }
    }
}