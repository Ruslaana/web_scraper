{
    "version": "1.0",
    "document": {
        "id": "https://www_berlingske_dk/litteratur/5-stjerner-her-er-vi-med-helt-inde-i-centrum-af-putins-rige-det-er",
        "title": "5 stjerner: Her er vi med helt inde i centrum af Putins rige - det er grumt og gribende",
        "content": "»Troldmanden fra Kreml« er baseret på virkelighedens Vladislav Surkov. Én af Putins tætteste rådgivere gennem 15 år. I romanen hedder han Vadim Baranov og forsvandt tilsyneladende fra overfladen, efter han lod sig pensionere. Bogens forfatter er taget til Moskva for at lave lidt research til en dokumentarfilm og efter en kort og lettere mystisk ordudveksling på et social medie, bliver han inviteret hjem til »Troldmanden« en sen nattetime. Her åbner den tidligere embedsmand munden og beretter bramfrit om sit liv og levned i Putins rige. Denne livsfortælling er romanens kerne fra start til slut. Under læsningen af denne nærmest surrealistiske fortælling glemte jeg i ny og næ, at bogen er fiktion. Den italiensk-schweiziske forfatter Giuliano da Empoli, der også er professor i politik, tænketanksmedstifter og tidligere politisk rådgiver, blander nemlig helt eminent faktuelle og historiske begivenheder som bagtæppe ind i sin historie om Vadim Baranov. En mand, som i sine unge år er opslugt af teaterdramatik på akademiet for senere at blive producer af reality-tv. Ad omveje og via netværk havner han i magtens inderste centrum og bliver politisk strateg for den tidligere kontraspionage-agentVladimir Putin. Tidsmæssigt udfolder denne mageløse historie sig fra slutningen af 1990erne og frem tilden russiske annektering af Krim i 2014. I Baranovs livsfortælling når vi desuden også rundt om krigen i Tjetjenien,den orange revolution i Ukraineogvinter-OL i Sotji. I sidstnævnte er Baranov for alvor ved at få ørene i maskinen, da han får hovedansvaret for at producere åbningsceremonien og vil have Den Røde Hærs kor til at synge »Get Lucky« af Daft Punk. Romanen er grum og gribende. Det er en spektakulær rundvisning i magtens korridorer i Kreml, men læses samtidig også som et portræt af et forarmet og faldefærdigt Sovjetunionen.Fold sammenLæs mereFoto: Politikens Forlag. Noget som de aldrende embedsmænd rundt om Putin bliver rødglødende rasende over. Romanen er fuld af anekdoter som disse og illustrerer stærkt, hvordan vor fortæller konstant skal navigere i det politiske terræn. En ven af Baranov har dog trådt forkert for mange gange. Oligarken er flygtet ud af landet og lever nu i eksil i sydfranske Antibes. At falde i Putins unåde har store, livsforandrende konsekvenser, forstår man. Omvendt kan der være udsigt til guld og grønne skove, så længe du sympatiserer med zarens værdisæt og projekter. Når »Troldmanden fra Kreml« er sådan en fantastisk læseoplevelse, er det, fordi den er propfuld af forskellige nuancer og aspekter på magtanvendelse og propaganda. Synsvinklen er Vadim Baranovs, altså russisk – og her er plads til systemkritik, men sandelig også til en kras kritik af Vestens ageren på den politiske scene. Romanen er grum og gribende. Det er en spektakulær rundvisning i magtens korridorer i Kreml, men læses samtidig også som et portræt af et forarmet og faldefærdigt Sovjetunionen, der efter Den Kolde Krig har skullet genfinde sin egen nationale identitet som Rusland. Troldmanden fra KremlForfatter:Giuliano da Empoli.Oversætter:Rasmus Stenfalk.Sider:280.Pris:270 kroner.Forlag:Politikens Forlag.",
        "metadata": {
            "source": "https://www.berlingske.dk/litteratur/5-stjerner-her-er-vi-med-helt-inde-i-centrum-af-putins-rige-det-er",
            "image_url": null,
            "publication_time": "Lørdag d. 03. juni 2023, kl. 21.32",
            "author": null,
            "related_links": [],
            "attachments": []
        }
    }
}