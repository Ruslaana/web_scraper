{
    "version": "1.0",
    "document": {
        "id": "https://www_berlingske_dk/virksomheder/vi-slaar-en-streg-over-2015",
        "title": "Vi slår en streg over 2015",
        "content": "Var der ikke noget med en død løveunge i Odense? Et danse-ups fra TV 2? Og en mande-yoghurt fra Arla? Og så VW-skandalen. Dén husker de fleste - og den er naturligvis også med i julesamlingen af illustrative svirp til dette års små og store begivenheder.  Samlingen er kreeret af Comicus & Co - alias reklamemand og tekstforfatter Carmichael Billingsley. I sin fritid kan han ikke helt lade være med at skabe satiretegninger som små kommentarer til den daglige nyhedsstrøm, og i år har han for tredje år i træk samlet en perlerække af sine humoristiske streger om årets små og store begivenheder til Markedsførings læsere. SkriverMarkedsføring.dk. I år har samlingen dog også fået et lidt alvorligere strejf, idet den er indledt - og afsluttet - med illustrationer, som den danske tegner skabte i forbindelse med terrorangrebene i Paris i det forgangne år: Først på det franske satiremagasin Charlie Hebdo i januar,  og siden simultan-angrebet på koncertstedet Bataclan og en række andre steder i den franske hovedstad i november. Du kan se eller downloade årets streger i PDF-filen under artiklen - og ellers lægger Carmichael Billingsley også sine værker ud på sin Facebook-side, hvor du løbende kan finde nye, aktuelle Comicus & Co-tegninger. Og med dette års streger vil vi her på Markedsførings redaktion gerne ønske vores læsere Glædelig Jul og Godt Nytår - vi glæder os til at levere masser af nyheder og inspiration igen i 2016. ",
        "metadata": {
            "source": "https://www.berlingske.dk/virksomheder/vi-slaar-en-streg-over-2015",
            "image_url": "https://berlingske.bmcdn.dk/media/cache/resolve/image_x_large/image/14/148919/11771463-snoop.jpg",
            "publication_time": "Tirsdag d. 22. december 2015, kl. 09.55",
            "author": null,
            "related_links": [],
            "attachments": []
        }
    }
}