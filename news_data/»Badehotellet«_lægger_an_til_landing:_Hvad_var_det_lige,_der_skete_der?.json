{
    "version": "1.0",
    "document": {
        "id": "https://www_berlingske_dk/skaerm/badehotellet-laegger-an-til-landing-hvad-var-det-lige-der-skete-der",
        "title": "»Badehotellet« lægger an til landing: Hvad var det lige, der skete der?",
        "content": "Hvad var det lige, der skete der? Minsandten om nutidens strenge krav til diversitet ikke lige endnu en gang sniger sig ind i første afsnit af denne sæson af TV 2s uopslidelige sommerophold »Badehotellet«. Er »uopslidelig« i øvrigt det rette ord? Det kan godt være, serien er den ferie, som mange nødig vil hjem fra. Men med den sæson, vi netop har taget hul på, den tiende af slagsen,er det slut for tid og evighed.Vandkant til salg! Her gik man ellers lige og troede, at den eskapistiske tidslomme fra de gode gamle dage, hvor solen skinner, selvom det er overskyet, tillod nutidens danskere at lukke øjne og ører for verdens rummel. Næ nej. Nutiden siver ind mellem sprækkerne. I hvert fald er der lesbiske vibrationer mellem to af Andersens Badehotels yngste og nyeste indvånere, de to jyske, køkkenternede tjenestepiger, der ikke bare befinder sig nederst i hierarkiet af herskab og tjenestefolk, men som også deler kammer. Så kan vi også lige nå at tjekke dén boks af i den store håndbog over, hvordan en tv-serie bliver woke nok til at gå hen over skærmen, inden sæsonen er forbi, og strandidyllen lukker og slukker for evigt. Når det så er sagt, må man også bare tilføje, at den spirende interesse, i hvert fald fra den enes side, i første afsnit er både fint og diskret antydet af to unge talenter, Kamille Wenneberg, der spiller den selvsikre Trine, og Hannah Gass Sibbesen som objektet for hendes begær, den mere storøjede, tudevornt usikre Lily. Men ellers er alt ved det gamle, sådan som vi forventer os det af tv-serien, der ganske vist følger årenes gang, men hvor tiden alligevel formår at stå stille i den altid nymalede kulisse. Nu er vi nået til 1946. Tyskerne er sendt hjem – eller er de? I hvert fald sidder den nydelige tyske løjtnant (Anton Rubtsov) i dansk fangelejr uden for almindelig rækkevidde. Han er naturligvis ikke nazist, selvom det havde været mere spændende, hvis han havde været det – men på den tilforladelige baggrund kan man heldigvis ikke sige, at moderen til hans barn, hotelværtinden Amanda (Amalie Dollerup), er sådan en rigtig tyskertøs. Nu kan vi i stedet – sådan som forskerne gør det i disse år – fortælle historien om, at også tyskerne var ofre for Hitlers møgkrig og dansk hævnfølelse og fremmedhad. Georg Madsen (Lars Ranthe) mener altid at kunne lugte en god forretning.Fold sammenLæs mereFoto: Mike Kollöffel/TV 2. Men ellers er verden åben igen. Så åben som den nu engang kan blive det i »Badehotellets« lukkede smørhul. Grosserer Madsen (Lars Ranthe) er vældig optaget af at gøre sine hoser grønne hos en fremgangsrig danskamerikaner, der tjener en formue på at bygge højhuseover there. Hans overbærende hustru (Anne Louise Hassing) ryster stadig på hovedet, som hun har gjort det siden første afsnit, og sådan som kvinderne generelt gør det ad mændene i serien. Olaf Johannessen spiller i øvrigt danskamerikanerens nostalgiske sentimentalitet – i Danmark er jeg født – vittigt. Nye tider. Jo jo. Men altså ikke mere, end det gør noget. »Badehotellet« svinger stadig mellem den farceprægede folkekomedie og det højspændte melodrama. Den pendulerer fortsat forbløffende mellem småsnak om dagens ret – denne gang hornfisk med dildsauce og jordbærtærte – og demonstrativ historisk namedropping: »Lærte vi slet ingenting sidste år ved Hiroshima?«, »Vi har læst en bog, der hedder 'Pippi Langstrømpe'«. Mellem på den ene side klodsede scener, der virker, som om de er instrueret af en døvstum orangutang. Hakkende og umusikalsk skrevet og spillet, så umuligt afleverede replikker størkner i munden på skuespillerne. Det er »Badehotellet«, når den er værst. Og ganske udmærkede øjeblikke, hvor både en nænsom følsomhed eller en muntert turneret situation spiller udmærket. Det er »Badehotellet«, når den er bedst. Edith (Ulla Vejby) og Amanda (Amalie Dollerup) diskuterer frikadeller med kokkepigen Martha (Ena Spottag), der er tilbage for at køre en sidste æresrunde i serien, som hun ellers forlod i 2019.Fold sammenLæs mereFoto: Mike Kollöffel/TV 2. For indimellem er den god nok, TV 2s store seersucces. Hvad enten det erdet sjove, der er i højsædet: »Skuld gammel venskab rejn forgo« som beneficeforestilling for danskamerikaneren var et skægt påhit med Jens Jacob Tychsens barnagtige skuespillerkrukke hr. Weyses forsøg på at vikle mundtøjet om Aakjærs jyske vrøvl. Det følsomme:Bodil Jørgensens smukke ansigt ovre i den stråtækte kan give udtryk for selv den mindste registrering af en forskydning i et rum. Ellerdet frække: Anette Støvelbæks kølige fabrikantenke kan ikke modstå et hurtigt knald i klitterne med Jens Jørn Spottags varmblodede libertiner af en prokurist til trods for, at han er gift. »Badehotellet« er ved at lægge an til landing, men kunne i princippet være blevet ved og ved, fordi personerne (næsten) ikke udvikler sig. Der sker en masse. Hele tiden. Og alligevel sker der ikke en pind. Den er stadig god, når den er god. Dårlig, når den er dårlig. Den er fortsat svær at elske og umulig ikke at holde af. »Badehotellet«. TV 2 kl. 20. Manuskript: Stig Thorsboe og Hanna Lundblad. Instruktion: Fabian Wullenweber. Kan streames på TV 2 Play.",
        "metadata": {
            "source": "https://www.berlingske.dk/skaerm/badehotellet-laegger-an-til-landing-hvad-var-det-lige-der-skete-der",
            "image_url": "https://berlingske.bmcdn.dk/media/cache/resolve/image_x_large/image/176/1769042/24647253-badehotellet-sc-5601.jpg",
            "publication_time": "Søndag d. 03. marts 2024, kl. 21.19",
            "author": "Jakob Steen Olsen",
            "related_links": [],
            "attachments": []
        }
    }
}