{
    "version": "1.0",
    "document": {
        "id": "https://www_berlingske_dk/kommentatorer/eva-selsing-raser-over-handlingslammede-politikere-mine-knoer-bliver",
        "title": "Eva Selsing raser over handlingslammede politikere: »Mine knoer bliver hvide«",
        "content": "Forleden var det krystalnat, med det dertil hørende optog foran synagogen i København. Politikere havde lagt deres ansigter i de rette, triste folder for at vise os, hvor store støtter af det jødiske samfund, de dog er. Særligt efter 7. oktober 2023 har jeg svært ved at rumme det. De samme politikere, der har åbnet landet for den islamiske antisemitiske intimidering, står med fakler i hånden for at signalere deres dyd. Det er mageløst. Jeg forstår ikke, at der ikke er flere, der bemærker hykleriet og bliver vrede over det. Hvad skal danske jøder dog bruge disse menneskers gratis ord til? Tænk på den virkelighed, Christiansborg har beredt for danske jøder. Hvad er det for et liv, at de jødiske børn skal bevogtes med automatvåben, når de går i skole? Når de vil træne fodbold? Når de vil til den jødiske slagter og købe 500 gram kød? Hele områder er fuldkommen utilgængelige for jødiske symboler og andre dele af Danmark må »blot« betragtes som risikable at færdes i med Davidsstjerne eller kalot. Til gengæld har vi store massemarcher midt i hovedstaden til støtte for en gruppe mennesker, der både valgte og fortsat støtter den terrorbevægelse, der udførte den største massakre på jøder siden Holocaust. Sandheden er denne: Vi har som samfund truffet et politisk valg om, at der ikke skal være jøder i Danmark. Vi ville hellere have islam. Ja, naturligvis havde vi ingen intention om at fordrive jøderne, men det er nu engang det, vi gør. En fredelig, fantastisk og righoldig kultur i færd med at blive drevet ud til fordel for, ja, det modsatte. Læg dertil alle de andre følgevirkninger af den kulturelle konflikt med islam: tabt territorium, tabt frihed, tabt tryghed og tabt sammenhængskraft. Det er et valg. Det behøvede ikke at være sådan. »Grunden til, at vi kan se tragedien forme sig, er ikke mindst, at vi intet effektivt gør for at beskytte os selv og dermed vores jødiske mindretal. Der er intet bolværk.«Fold sammenLæs mereFoto: Linda Kastrup. Vi kunne sagtens have fortsat med at være fredelige europæiske nationer med velstand, tryghed, tillid og blomstrende jødiske fællesskaber. Men »vi« ville noget andet. »Vi« ville have, mangfoldighed og multikultur. Og det fik vi. Og det får vi. For det, der er i vente, er langt mere omfattende, end hvad vi endnu kan se. Som Botho Strauss så rammende beskrev det i essayet »Tiltagende bukkesang«, så kender vi »intet til den kommende tragedies form.« Vi kan se konturerne af en fremtid, der er grufuld, men vi kender ikke dens præcise indretning. Grunden til, at vi kan se tragedien forme sig, er ikke mindst, at vi intet effektivt gør for at beskytte os selv og dermed vores jødiske mindretal. Der er intet bolværk. Ingen vilje til selvopretholdelse. Intet håb om, at det bliver bedre. Kun de rituelle chokeringer over dem, der ønsker at løse problemerne. Vores juraklasse nærer en åbenlys, indædt modvilje mod at straffe farlige mennesker. Den nægter os tryghed og retfærdighed, med spottende nedladenhed («straf virker ikke«, »resocialisering er vigtigst«). Vi kan ikke smide selv ekstremt farlige tilvandrede ud af landet. Vi fortsætter med at støtte væksten af de antagonistisk stemte parallelsamfund ved eksempelvis familiesammenføringer. Eksperter forvisser os om, atman ikke kan gøre noget. Intet. Ethvert tiltag, der skal mindske islams fremvækst, er på en eller anden måde altid i strid med de konventioner, der i flere årtier har været løftestang for islamiseringen. Skiftende hold af politikere har faciliteret, eller i hvert fald undladt at modarbejde, dette. Ivrigt hjulpet af stemmer og platforme, der har haft afgørende indflydelse på denne udvikling ved at udskamme og stigmatisere de få, der turde være kritiske over for islams fremvækst. Ved at tegne Trykkefrihedsselskabet, Lars Hedegaard, Dansk Folkeparti, Pia Kjærsgaard og enhver anden, der påpegede det, ethvert fungerende øje kan se, som skøre racister og tarvelige, intolerante provinsialister. Alt dette fortæller os ét: at problemet vil vokse, og at det vil blive meget farligere, end det er i dag. Jeg orker ikke flere forargelsesceremonier blandt politikere og meningsdannere. Ikke flere sensationelle afsløringer af, hvordan store og små lommer af det islamiske parallelsamfund forbryder sig mod og udnytter vores tillidskultur. Mine knoer bliver hvide, når endnu en politiker toner frem på skærmen og fortæller, at han eller hun er »rystet« over månedens afsløring af et terrorplot, en grov voldtægt, en antisemitisk markering, et stykke ydmygelsesvold rettet mod en dansk dreng, en storstilet svindelsag. At høste sympatipoint – se mig, jeg er empatisk og forstår pøblens problemer med den importerede vold og utryghed – på en ulykke, man selv har magt til at standse, men ikke vil, er samvittighedsløst og fortjener kun vores foragt. Eva Selsing er filosof og forfatter ",
        "metadata": {
            "source": "https://www.berlingske.dk/kommentatorer/eva-selsing-raser-over-handlingslammede-politikere-mine-knoer-bliver",
            "image_url": "https://berlingske.bmcdn.dk/media/cache/resolve/image_x_large_vertical/image/185/1857077/24831347-statsminister-mette-frederiksen-s-og-overrabbine.jpg",
            "publication_time": "Torsdag d. 14. november 2024, kl. 12.42",
            "author": "Eva Selsing",
            "related_links": [],
            "attachments": []
        }
    }
}