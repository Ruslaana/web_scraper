{
    "version": "1.0",
    "document": {
        "id": "https://www_berlingske_dk/kommentatorer/et-andet-syn-paa-indsatsen-for-beskaeftigelse",
        "title": "Et andet syn på indsatsen for beskæftigelse",
        "content": "Når beskæftigelsessystemet tages op til revision i trepartsforhandlingerne, flyder forhandlingsbordet med rigelige mængder hjerteblod, ideologi og magtinteresser. Men måske har interesserne fra de forskellige aktører været så overskyggende, at sagens egentlige kerne, nemlig borgerne, er gledet i baggrunden. Tror man, at beskæftigelsessystemet kun er noget, der interesserer politikere og organisationsfolk, tager man imidlertid fejl. Ifølge vores analyser mener et stort flertal af danskerne, at systemet fungerer dårligt. Forsvindende få finder ikke spørgsmålet relevant. Spørger man de danskere, der i dag er i job, hvor de foretrækker at få hjælp i tilfælde af ledighed, er svaret ligeledes alt andet end indifferent. 5 procent foretrækker at få hjælp fra kommunen. 60 procent foretrækker at få hjælp af a-kassen. Når regningen er gjort op, er der kun 15 procent tilbage, som angiver, at de foretrækker den model, der er i dag, hvor de får hjælp begge steder. Spørger man dem, som har været gennem et ledighedsforløb og i dag er tilbage i ordinær beskæftigelse, er svaret det samme: A-kassen foretrækkes som dialogpartner af langt flere end kommunen i forbindelse med ledighed. Modellen af i dag har altså så at sige hverken opbakning fra brugere eller bidragydere.Sætter man således befolkningen i centrum, taler rigtig meget for at anlægge et helt nyt syn på ledighedsbekæmpelse. Vi har forsøgt at beskrive et sådant i det, vi kalder ASE-modellen. Modellen udviser en høj grad af tillid til den enkeltes ønske om en fast tilknytning til arbejdsmarkedet, ligesom den udviser tillid til, at markedskræfter og fri konkurrence også inden for ledighedsbekæmpelse kan medføre nye, innovative løsninger. Hertil kræves et opgør med talrige af de dogmer, som i dag pålægger statskassen unødvendige udgifter i milliardklassen og står i vejen for at skabe et effektivt system, som behandler borgerne med værdighed. ASE-modellen lyder således: 1) Gør op med den geografiske forankring. Alene det forhold, at 40 procent arbejder i en anden kommune, end de bor i, taler imod, at beskæftigelse er en kommunal opgave. Hertil kommer, at kommunerne ikke kan konkurrere om at yde den bedste hjælp og derved fremme innovation. 2) Fjern al kommunal og statslig administration i ledighedsbekæmpelsen over for a-kasseforsikrede ledige. Al rådgivning og dialog i forbindelse med ledighed kan præcis ligeså vel foregå med a-kasserne. 3) De statsstyrede rammer for, hvornår en ledig har ret til dagpenge skal afskaffes. De begrænser mulighederne for at lave forskellige tilbud til den nyuddannede økonom fra København og den afskedigede fisker fra Thyborøn. 4) For at sikre et incitament hos a-kasserne til at hjælpe de ledige i job skal vi have et økonomisk medansvar. Vi foreslår, at a-kasserne finansierer 5-10 procent af dagpengeudbetalingerne og dermed gøres økonomisk ansvarlige for at skaffe vores medlemmer beskæftigelse. Det betyder, at vi kan erstatte de 24.000 siders detailregulerende lovgivning, der i dag findes på dagpengeområdet med én regulering: Hjælp den ledige i job så hurtigt som muligt, ellers skal I selv betale hans dagpenge. En løsning, der vil sætte turbo på innovationen i a-kasserne, som i skarp konkurrence med hinanden vil udvikle nye effektive værktøjer til ledighedsbekæmpelse. 5) Dagpengebeløbet laves degressivt og udbetales efter en faldende kurve. Mere i starten  mindre senere. Dermed øges motivationen for at søge job, jo længere ledighedsperioden bliver. Modellen indebærer, at konkurrencen a-kasserne i mellem bliver skærpet. Vi kommer til at fungere som private forsikringsselskaber i fri konkurrence. Af samme grund bør man i modellen fjerne fradraget for a-kassekontingentet. Dette vil med et slag give 12,3 mia. i statskassen.Det er kontroversielt at lade et system, der har historiske rødder i klassesolidaritet, erstatte af et rendyrket forsikringssystem. Men givet, at der er så rigeligt med ankepunkter mod det nuværende system, og at behovet for at tænke nyt er decideret presserende, mener vi, at det vil være ekstrem ærgerligt, hvis ikke de toneangivende aktører i trepartsforhandlingerne er rede til at debattere det. Man skal være naiv for ikke at nære blot en smule bekymring for, at der i trepartsforhandlinger kommer strid om placeringen af beskæftigelsesindsatsen. Men det skaber ikke større folkelig tilfredshed med beskæftigelsessystemet at flytte indsatsen frem og tilbage mellem kommuner, a-kasser og stat. I det forhandlingsspil, der nu går i gang, er der en risiko for, at den altafgørende stillingtagen til hvordan opgaven løses træder i baggrunden. Erfaringen viser, at systemet af og til får forrang over borgerne, brugerne, kunderne. Det leder os frem til sidste vigtige pointe i forhold til risikoen for, at trepartsforhandlingerne ikke når frem til den løsning, der er bedst for danskerne. Både de ledige og de beskæftigede: Der mangler en part. Flere og flere danskere foretrækker at være medlem af foreninger, der minder mere om forsikringsselskaber end om solidariske foreninger med politiske mål. I dag bliver 1 million ud af de 2,8 millioner personer på arbejdsmarkedet ikke hørt i trepartsforhandlingerne. I visse forskningskredse er de blevet benævnt med mere eller mindre nedværdigende termer som f.eks. »outsidere på arbejdsmarkedet«. Ordvalget er interessant, fordi det signalerer, at man står uden for, og det fremgår af konteksten, at det er forkert at stå uden for. Det vigtige spørgsmål, man har glemt at stille, er, om de måske har valgt at stå uden for, fordi systemet er forkert. Under alle omstændigheder kan man i hvert fald med god ret tillade sig at anfægte, at et system, der bør appellere til alle, faktisk kun appellerer til under to tredjedele. Når vi øverst taler om firepartsforhandlinger, er det naturligvis, fordi denne part mangler i forhandlingerne. Og mit bud er, at hvis man vil have dem med  og det bør man med demokratiske briller se som en bunden opgave  må man turde tænke i et helt nyt system.",
        "metadata": {
            "source": "https://www.berlingske.dk/kommentatorer/et-andet-syn-paa-indsatsen-for-beskaeftigelse",
            "image_url": "https://berlingske.bmcdn.dk/media/cache/resolve/image_x_large/image/67/670058/5013252-jobcenter.jpg",
            "publication_time": "Søndag d. 25. marts 2012, kl. 22.30",
            "author": null,
            "related_links": [],
            "attachments": []
        }
    }
}