{
    "version": "1.0",
    "document": {
        "id": "https://www_berlingske_dk/indland/soemand-mistede-livet-i-thyboroen-havn",
        "title": "Sømand mistede livet i Thyborøn Havn",
        "content": "Dykkere og en drone har været involveret i en eftersøgning ved havnen i Thyborøn søndag eftermiddag, oplyser politiet. Indsatsen gjaldt en udenlandsk sømand, der lidt før klokken 14 blev meldt savnet af sine kammerater. Havnefogeden blev kontaktet, og på en videoovervågning kan man se, hvad der skete. Manden faldt ned i havnebassinet, da han ville gå ud på et skib ved kajkanten. Ulykken skete ved tretiden tidligt søndag morgen. Til TV Midtvest har politiets indsatsleder, Maria Jensen, oplyst, at man på videooptagelsen kan se manden snuble ved kajkanten, hvorefter han faldt i vandet. Liget af den savnede blev fundet klokken 20.30, oplyser politiet søndag aften. /ritzau/",
        "metadata": {
            "source": "https://www.berlingske.dk/indland/soemand-mistede-livet-i-thyboroen-havn",
            "image_url": "https://berlingske.bmcdn.dk/media/cache/resolve/image_x_large_vertical/image/155/1554228/24107822-politi---2022052917080565_org.jpeg",
            "publication_time": "Søndag d. 29. maj 2022, kl. 17.18",
            "author": null,
            "related_links": [],
            "attachments": []
        }
    }
}