{
    "version": "1.0",
    "document": {
        "id": "https://www_berlingske_dk/kultur/i-aften-er-toppen-af-poppen-tilbage-og-der-er-grund-til-at-glaede-sig",
        "title": "I aften er »Toppen af poppen« tilbage - og der er grund til at glæde sig",
        "content": "Lidt over halvvejs inde i sæsonpremieren på »Toppen Af Poppen« er det blevet Peter A.G.s tur til at indtage scenen. Han skal fortolke et nummer af Ida Corr, men i stedet for blot at spille sangerindens engelsksprogede electropop-sang fra a til b, bruger han den som afsæt sin helt egen fine dansksprogede tekst sunget over et dramatisk reggae-pop-arrangement. Han synger den, som var den hans egen. Det er som om, at Corrs musik åbner op for noget nyt i den gamle Gnags-frontmand. Det er i øjeblikke som dette, at »Toppen Af Poppen« er stærkest. Og som gør, at der er grund til at glæde sig over, at det musikalske underholdningsprogram søndag aften går ind i sin syvende sæson i bedste sendetid. Konceptet er simpelt: En gruppe sangere/sangskrivere fra forskellige genrer og generationer mødes i intime rammer for at fortolke hinandens sange på skift bakket op af et kompetent husorkester. I denne sæson er deltagerne Peter A.G., Ida Corr, Lau Højen (Carpark North), Fallulah, Djämes Braun, Hanne Boel og Troels Gustavsen (Noah).  Programmets klare styrke er, at musikken får lov at stå så rent. Setuppet er nedbarberet, og der er meget langt til alt staffagen i f.eks. DRs »X Factor«, hvor det i langt højere grad handler om showet. »Toppen Af Poppen« er mere voksent. Der er et stærkere fokus på sangen, på fortolkningens kunst, på selve den musikalske performance og de menneskelige fortællinger bag. Det er i sig selv både beundringsværdigt og nødvendigt i en tid, hvor den rytmiske musik har trange kår på danske TV-kanaler. DR har groft skitseret kun »X Factor«, P3 Guld-showet, Melodi Grand Prix og »Ungt Blod«-dokumentarerne. Og kun sidstnævnte undlader at indsætte musikken i en form for konkurrencedramaturgi med klare vindere og tabere. I »Toppen Af Poppen« handler det ikke om at vinde. Men lidt sund indbyrdes konkurrence fornemmer man nu alligevel under deltagernes høflige og meget anerkendende omgang med hinanden. Hvem gør det bedst? Hvem trækker de største bifald? Hvem kan få aftenens hovedperson til at knibe en tåre? Det er ret sjovt at følge alle de små usagte magt- og statuskampe udspille sig i deltagernes ansigter og kropssprog. Et andet simpelt, men effektivt greb: Ligesom hovedpersonen i de enkelte programmer ved vi seere ikke, hvilke sange de forskellige sangere har valgt at fortolke. Her ligger der faktisk et lille afgørende spændingsmoment: Hvordan griber de sangen an? Hvad sker der, når Ida Corr filtreres gennem Peter A.G.s krøllede hoved og musikalske sensibilitet? Og hvordan påvirker det Ida Corr at høre lige netop Peter A.G. fortolke hendes musik? Faktisk temmelig meget. Sådan er det i »Toppen Af Poppen«. Musikerne bliver tit genuint overvældede og rørstrømske over at høre deres egne sange på nye måder. Eller fortolket af deres idoler. På den måde er det godt føle-TV, hvis man ellers skulle være til den slags.  Og så må man tage med, at programmet også er en ret heftig marketingplatform for de involverede parter. Den brede eksponering i primetime er guld værd, og bag kulisserne lægger pladeselskaberne sig i selen for at få placeret deres artister i programmet. For de yngre, mere ukendte navne som Troels Gustavsen (Noah) kan det være den direkte vej til et stort folkeligt gennembrud. For andre mere erfarne krafter som Ida Corr og Fallulah kan det være vejen til at få sat nyt blus på karrieren. Fred være med det, når musikken for en gang skyld bliver taget seriøst i primetime.  Hvad: »Toppen Af Poppen«, sæsonpremiere. Hvem: Ida Corr, Peter A.G., Hanne Boel, Lau Højen, Djämes Braun, Fallulah og Troels Gustavsen. Hvor: TV 2, søndag kl. 20.00. ",
        "metadata": {
            "source": "https://www.berlingske.dk/kultur/i-aften-er-toppen-af-poppen-tilbage-og-der-er-grund-til-at-glaede-sig",
            "image_url": "https://berlingske.bmcdn.dk/media/cache/resolve/image_x_large/image/14/141407/14529267-281sektion-101235jpg.jpeg",
            "publication_time": "Søndag d. 28. august 2016, kl. 10.07",
            "author": "Michael Charles Gaunt",
            "related_links": [],
            "attachments": []
        }
    }
}