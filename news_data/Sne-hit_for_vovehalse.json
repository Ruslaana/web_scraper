{
    "version": "1.0",
    "document": {
        "id": "https://www_berlingske_dk/rejser/sne-hit-for-vovehalse",
        "title": "Sne-hit for vovehalse",
        "content": "Med rasende energi hugger jeg isøkserne ind i isen, så jeg er sikker på at få et godt greb. Højre fod hamrer jeg med fuld kraft ind i det frosne vand, til piggene fra mine steigeisen kiler sig fast, og jeg kan støtte på foden og hvile lidt. Læs også:Guide til sikker offpiste Efter få minutter damper jeg af sved, armene syrer og mine lægmuskler begynder at krampe.- Se nu her, siger min guide fra det lokale firma Climb-Inn, mens han tager fat i mine to isøkser:- Med den rigtige teknik, skal man slet ikke bruge så mange kræfter. Guiden laver kun et par hug med isøksen, og den sidder så stabilt, at han kan fortsætte videre op. Et enkelt spark i isen er tilstrækkeligt til at støvlernes steigeisen også finder fæste, og han fortsætter opad – let og elegant – mens han sætter sikringer for hver femte meter.Jeg forsøger nu at slappe mere af og stoler på, at udstyret nok skal holde. Øksen har en fantastisk evne til at sidde godt, hvis man bare rammer isen i den rigtige vinkel, og mine steigeisen er skarpe nok til at give et sikkert fodfæste. Pludselig er det meget lettere, og jeg begynder at nyde turen. Højt oppe kommer vandfaldet ud over bjergsiden, den blåfrosne is klæber sig til fjeldet, og isfaldet fortsætter under mig ned mod dalen. Verdens største dybfryserI Rjukanområdet er der mellem 150 og 200 frosne vandfald at vælge imellem, og det skyldes de helt specielle klimatiske forhold i området. Dalen ved Rjukan ligger nemlig i skygge hele vinterhalvåret, og området udvikler sig i starten af december til ’verdens største dybfryser’, som de lokale siger. Fra hele verden kommer klatrere til, og på vores højre side klatrer et hold italienere, mens et par finner er halvvejs oppe ad et frossent vandfald på vores venstre side. Ikke bare isklatrere nyder godt af forholdene. Også skiområdet ved Gaustablikk, som har udvidet sit piste-system betragtelig i de senere år, profiterer af den nærliggende dybfryser, så stedet regnes for at være en af Norges mest snesikre destinationer, og med sæsonstart først i november, er det oftest den destination i Norge, der åbner først. Områdets store snesikkerhed betyder, at mange konkurrenceløbere på topniveau kickstarter sæsonen i Gaustablikk. På pisterne er det dog børnefamilier, der dominerer, og det er der mange gode grunde til. Der er aldrig overfyldt og liftkøer nærmest ikke-eksisterende. Man har indrettet separate børneområder med forskellige underholdnings- og aktivitetstilbud, og ugen igennem er der arrangementer for de mindste. I ét af områderne er der rullebånd i stedet for træklifte, og her føler nybegynderne sig hurtigt hjemme. Bevæger børnene sig ud på de »rigtige« pister, er der mange lette blå pister i nærheden af hovedliften, og området meget overskueligt. Det er svært at fare vild på hovedpisterne, der fører ned mod hotellet og liften.Vovehalsene er der også tænkt på. Der findes flere sorte pister, der enten er puklede eller stejle, og den nyanlagte piste ned fra Aamodt Rennskole er både stejl og lang. Spektakulær offpisteI marts sidste år var Gaustablikk vært for VM i telemark, så pisterne holder generelt et pænt niveau. Men én udfordring slår dog alle de øvrige – nemlig offpiste-turen ned fra Gaustatoppen. Efter turen med tunnelbanen, der går inde bjerget, kommer man ud på selve Gaustatoppen. Udsigten fra den 1.883 m høje bjergtop er simpelthen fantastisk, og i klart vejr kan man se over en sjettedel af Norge. Vendes blikket mod øst, ses Oslo og de svenske skove. Mod syd er der udsigt til Skagerrak, og næsten 200 km nordpå skimtes Uranostinden, der rager 2.157 m op. Kigger man derimod ned, ses en af Norges mest spektakulære offpiste-nedfarter, der fra top til bund byder på 1.600 meters faldhøjde. Alt efter niveau kan man vælge enten at sætte spidserne direkte mod bunden eller tage en af de mere overkommelige nedfarter, hvor de fleste med en vis offpiste-erfaring kan være med. Der kan køres ned helt ind til midten af maj måned, og hvert år valfarter skiløbere til toppen for at få den helt unikke oplevelse, det er at køre ned ad Norges måske smukkeste bjerg. Guide:Lær at begå dig på ski",
        "metadata": {
            "source": "https://www.berlingske.dk/rejser/sne-hit-for-vovehalse",
            "image_url": "https://berlingske.bmcdn.dk/media/cache/resolve/image_x_large/image/34/345802/6880510-rejseliv-imported-photo.jpeg",
            "publication_time": "Lørdag d. 15. oktober 2011, kl. 09.00",
            "author": null,
            "related_links": [],
            "attachments": []
        }
    }
}