{
    "version": "1.0",
    "document": {
        "id": "https://www_berlingske_dk/kommentarer/det-er-ikke-tid-til-at-forkorte-uddannelserne",
        "title": "Det er ikke tid til at forkorte uddannelserne",
        "content": "Regeringens reformkommission har foreslået en opdeling af universitetsuddannelser i en kort, fireårig uddannelse og en femårig kandidatuddannelse for de få, der vil gå forskningsvejen.Det blev onsdag fremlagtaf kommissionsformand Nina Smith, kommissionsmedlem Jørgen Søndergaard med flere. Det er ikke første gang, at Jørgen Søndergaard er med til at foreslå lignende indgreb over for universiteternes uddannelser. Det var også et forslag, han stod i spidsen for i2014. Dengang var konklusionen bredt, at forslaget om at afkorte uddannelserne virkede mere som en spareøvelse, hvorfor den daværende minister klogeligt lod forslaget blive i skuffen. Hvis forslaget om kortere uddannelser nu skulle blive til virkelighed, risikerer den nye fireårige uddannelse at minde om bachelorer, som få aftagere efterspørger, samtidig med at den specialiserede viden vil blive udvandet. Det er en misforståelse, at det kun er forskere, der har brug for en kandidatuddannelse. Vi skal ikke spille hasard med den positive udvikling af det danske samfund, hvor kandidater fra universiteterne kvalificerer både den private og offentlige sektor. Opdateret viden, metodiske kompetencer samt evnen til at arbejde selvstændigt med større komplekse problemstillinger er præcis, hvad nutiden og fremtidens arbejdsmarked efterspørger. Det er langtfra kun forskervejen, der kræver dybdevidden og selvstændighed – det gør det private arbejdsmarked også i stor stil, hvor hver tredje privatansatte medlem af DM blev forsøgt headhuntet sidste år. Der er en stigende efterspørgsel efter kandidater både i lifescience, it-branchen og på kommunikationsområdet. Da Tommy Ahlers (V) var minister, blev der åbnet for, at man kan prøve sin bachelorgrad af, samtidig med at man har et retskrav på at kunne komme tilbage og gøre sin kandidatuddannelse færdig i løbet af tre år. Vi støttede og støtter forslaget, for det giver en fin fleksibilitet. Men fleksibilitet er noget andet end at gøre fire år til en ny hovedvej. Vi kender ikke til løn for en ny fireårig uddannelse, men vi ved, at bachelorer får en ringere løn end kandidater. Udspillet risikerer at give unge nyuddannede en ringere levestandard samt et mindre skatteprovenu til samfundet. Vi ønsker, at der skabes plads til mere samspil med arbejdsmarkedet undervejs i studierne. Gerne mere praktik, gerne flere projekter lavet med en potentiel fremtidig arbejdsgiver. Men det bliver meget klemt både at studere og have mere interaktion undervejs, hvis uddannelsen samtidig forkortes. Reformkommissionens vigtige budskab om livslang læring er for vigtigt til, at det skal gøres til et slagsmål om fire- eller femårig universitetsuddannelse. Der er i den grad behov for, at vi får skabt muligheder for efter- og videreuddannelse til alle faggrupper, for her rammer kommissionen plet. Det er visionært af kommissionen at turde sige, at al videreuddannelse skal være gratis. Det er befriende, at nogen tør sætte barren højt i forhold til livslang læring. Gode grunduddannelser og stærke muligheder for efter- og videreuddannelse er dog ikke hinandens modsætninger, men forudsætninger. Camilla Gregersen er formand for Dansk Magisterforening, og Brian Arly Jacobsen er formand for DM Universitet",
        "metadata": {
            "source": "https://www.berlingske.dk/kommentarer/det-er-ikke-tid-til-at-forkorte-uddannelserne",
            "image_url": "https://berlingske.bmcdn.dk/media/cache/resolve/image_x_large/image/153/1537197/24062302-reformkommissionen.jpg",
            "publication_time": "Søndag d. 17. april 2022, kl. 13.00",
            "author": null,
            "related_links": [],
            "attachments": []
        }
    }
}