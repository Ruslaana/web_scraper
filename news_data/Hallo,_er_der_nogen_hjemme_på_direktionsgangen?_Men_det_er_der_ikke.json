{
    "version": "1.0",
    "document": {
        "id": "https://www_berlingske_dk/kulturkommentar/hallo-er-der-nogen-hjemme-paa-direktionsgangen-men-det-er-der-ikke",
        "title": "Hallo, er der nogen hjemme på direktionsgangen? Men det er der ikke",
        "content": "Jeg er pavestolt over, hvordan vi karrierebureaukrater gennem 20 år er lykkedes med at smøre akademisk pølsesnak ud over det samlede uddannelsessystem. Ud med gammeldags håndværk, ind med abstrakte koncepter og tværfag. Og jeg har kæmpe respekt for de politikere og uddannelsesledere, der bare snakker sort til de skuffede studerende på designuddannelserne i København og Kolding. PåDet Kongelige Akademier de studerende frustrerede over »overfladisk akademisering«. Og påDesignskolen i Koldinger de bange for at miste deres »faglige kompetencer«. Men hvad tænker de på? De skal slet ikke have faglige kompetencer. De skal have deduktiv tænkning, ekstrinsisk motivation, formativ vurdering og tværfag. Skam jer, studerende, med jeres håbløse drømme om formgivning, industrielt design, vævning og tekstiler. Vi har jo lukket jeres værksteder for længe siden. Det handler ikke om faglig dybde. Det handler om det modsatte: løst koblede moduler med videnskabsteori, projektledelse og blød hyggesociologi. Så stå fast, bureaukrater, i kulturkampen for den halvstuderede bedreviden. Vi har ikke opfundet konkurrencestaten for at give slip nu. Folkeskolen er tømt for praktiske fag som sløjd og madlavning. Og professionshøjskolerne er fulde af unge mennesker, der kun ved lidt om de syge, børnene og de gamle, men en hel masse om videnskabsteori og Foucault. Nu gælder det arkitekturen og designuddannelserne, hvor der heldigvis slet ikke længere findes afdelinger for industrielt design. Man kan jo godt mene, at det moderne Danmark faktisk også er bygget på formgivning, og at milliardkineserne måske gerne ville købe godt designede kaffekander, lamper og cykelstativer fra Danmark. Men gu skal de ej. De skal have processer og moduler, opdagelseslæring, afbalanceret læsning, IEP, chunking, differentieret instruktion, deduktiv tænkning, forespørgselsbaseret læring, mainstreaming, fleksibel gruppering, datadrevne DIBELS og – bum – mentalisering. Honnør for den halvstuderede bedreviden. Et buk for det bureaukratiske Danmarks totale triumf. Tænk engang, en mageløs historie om 20 års politisk udrensning. Først vedtog politikere den overordnede retning, new public management, i den samlede uddannelsessektor. Og så ansatte man nogle tørre kiks, uden hverken temperament eller dyb faglighed, til at gennemføre ensretningen. Hallo, er der nogen hjemme på direktionsgangen? Men det er der ikke. De designstuderende i København fortæller, at de »i årevis har forsøgt at råbe direktionen og ledelsen op«. Men det kan de godt glemme. Der er kun bureaukrater, der gennemfører det, de er ansat til. Fatter de studerende ikke, at de oven på deres meningsløse bachelor kan bygge en lige så meningsløs kandidatuddannelse? Forstår de slet ikke planen? At også deres uddannelse er genstand for en ultimativ idé: Vi skal alle være akademikere. Det er besluttet af halvdårligt uddannede politikere og gennemført af vindtørre bureaukrater. Og nu gælder det så om at fortsætte udrensningen, så ingen dyb faglighed findes nogle steder. Vi skal have kommunikationsfolk, der ikke kan stave, men er gode til sociologi. Kokke, der ikke kan lave mad, men har en bachelor i entreprenørskab. Balletdanser? Nu må det stoppe. Du kan få bachelor i fænomenologi og blive projektleder i et firma, der udlejer trampoliner. Murer? Du kan blive tusindkunstner med en bachelor i byggepladsens psykologi. Så lever vi fint med fuger, der svinger, forkert fliseklæb, dårligt fald i gulve og sjuskede fejelister. Who cares? Hellere end halv akademiker end en dygtig håndværker.",
        "metadata": {
            "source": "https://www.berlingske.dk/kulturkommentar/hallo-er-der-nogen-hjemme-paa-direktionsgangen-men-det-er-der-ikke",
            "image_url": "https://berlingske.bmcdn.dk/media/cache/resolve/image_x_large/image/153/1535808/24059252-.jpg",
            "publication_time": "Torsdag d. 07. april 2022, kl. 16.55",
            "author": null,
            "related_links": [],
            "attachments": []
        }
    }
}