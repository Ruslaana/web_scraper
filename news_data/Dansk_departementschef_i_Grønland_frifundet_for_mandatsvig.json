{
    "version": "1.0",
    "document": {
        "id": "https://www_berlingske_dk/oekonomi/dansk-departementschef-i-groenland-frifundet-for-mandatsvig",
        "title": "Dansk departementschef i Grønland frifundet for mandatsvig",
        "content": "Fyns Politi tiltalte for to måneder siden Carsten Frank Hansen for mandatsvig i Danmark. Men han er onsdag ved Retten i Odense blevet frifundet, oplyser anklager Kirsten Flummer fra Fyns Politi til Berlingske. Carsten Frank Hansen var filialdirektør i Andelskassen Fyn i Odense fra december 2006 og frem til juni 2012. Godt et år senere fik han job som departementschef for finanser i Grønlands Selvstyre. Efter to arbejdsdage i topjobbet valgte Carsten Frank Hansen at fratræde med øjeblikkelig virkning. Det skete efter Berlingskes afsløring af, at han var sigtet for mandatsvig i Danmark. Sagen handlede om, at Carsten Frank Hansen, da han havde et job som filialdirektør og erhvervsrådgiver i Danske Andelskassers Banks fynske filial i Odense, i oktober 2009 bevilgede et lån på 1,9 millioner kroner til et anpartsselskab X. Ifølge anklageskriftet overførte Carsten Frank Hansen samme dag, som lånet blev bevilget, de 335.000 kroner til en konto i Amagerbanken, der tilhørte et andet anpartsselskab, Y. Herfra blev pengene næste dag overført til tiltaltes egen private konto i Danske Andelskassers Bank, så banken led et tab på 335.000 kroner. Han brugte ifølge anklagen adgangen til at handle for banken til at berige sig selv og begik dermed mandatsvig, mener Kirsten Flummer fra Fyns Politi. Han bevilgede som filialdirektør i Danske Andelskassers Bank et lån på et grundlag, som ifølge politiets opfattelse ikke var i orden. »Retten oplyste alene, at man ikke fandt, at der var fejl i kreditvurderingen, og man fandt det ikke bevist, at han selv skulle have andel i lånet på det tidspunkt, hvor lånet blev bevilliget,« siger anklageren Kirsen Flummer. Carsten Frank Hansen har hele vejen igennem nægtet sig skyldig. Til Fyens Stiftstidende har Carsten Frank Hansen blandt andet tidligere udtalt: »At en anden har snydt mig, kan jeg ikke være herre over. Nogen har taget fusen på mig, og jeg skal bevise, at det er modparten, der ikke taler sandt«.",
        "metadata": {
            "source": "https://www.berlingske.dk/oekonomi/dansk-departementschef-i-groenland-frifundet-for-mandatsvig",
            "image_url": "https://berlingske.bmcdn.dk/media/cache/resolve/image_x_large/image/60/602712/7421192-retten-i-odense.jpg",
            "publication_time": "Onsdag d. 04. juni 2014, kl. 17.11",
            "author": "Bent Højgaard Sørensen",
            "related_links": [],
            "attachments": []
        }
    }
}