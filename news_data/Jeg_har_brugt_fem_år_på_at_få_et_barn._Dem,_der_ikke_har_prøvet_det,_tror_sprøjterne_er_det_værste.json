{
    "version": "1.0",
    "document": {
        "id": "https://www_berlingske_dk/kommentarer/jeg-har-brugt-fem-aar-paa-at-faa-et-barn-dem-der-ikke-har-proevet-det",
        "title": "Jeg har brugt fem år på at få et barn. Dem, der ikke har prøvet det, tror sprøjterne er det værste",
        "content": "Jeg har brugt fem år på at få et barn. En del af dem derhjemme. En del af dem på Herlev sygehus, på operationsbordet med en graviditet udenfor livmoderen, og de deraf følgende konsekvenser. En del af dem på en fertilitetsklinik i København, med fremmede mennesker meget tæt på, og med hænderne i min krop. Men den største del under dynen derhjemme, ulykkelig og alene udover min mand, som var lige så ulykkelig som mig. I øjeblikket diskuterer man, hvorvidt det offentlige skal tilbyde psykologhjælp til par, der er i fertilitetsbehandling, og man har valgt at gøre detpå Odense Universitetshospitalsom det eneste sted i Danmark. Som en, der har været igennem fertilitetsbehandling, og dermed ved præcis, hvor smertefuldt og intenst det er, kan jeg kun bifalde forslaget. Dem, der ikke har prøvet det, tror sprøjterne er det værste. Men det, der gnaver allermest i en, er uvisheden og følelsen af ikke at slå til som menneske. Ikke at være hel i mental forstand. For evnen til at kunne skabe liv er så grundlæggende en del af os som mennesker. Når man ikke kan – uanset årsagen – bliver ens identitet og selvfølelse voldsomt udfordret, og det overtager ens verden på en altopslugende måde. »Ens følelsesregister ændrer sig, og svinger efter størrelsen på de follikler, man får scannet. Er de små, er man afventende, er de store, er der håb. Er der for mange, bliver man nervøs. Er der for få, bliver man bange.«Fold sammenLæs mereFoto: Ida Marie Odgaard/Ritzau Scanpix. Behandlingen definerer dit liv, hvornår du kan holde fri, om du kan tage en smuttur på familiebesøg over weekenden eller måske på ferie. Du skal stå til rådighed for undersøgelser, og ved ofte kun kort forinden, hvilken dag det bliver. Behandlingen sætter også dit arbejdsliv i venteposition, for kan man nu nå det møde, hvis det er den dag man skal insemineres? Man skal måske også smålyve lidt, for man har ikke lyst til at invitere sine kolleger ind i soveværelset derhjemme. Ens følelsesregister ændrer sig, og svinger efter størrelsen på de follikler, man får scannet. Er de små, er man afventende, er de store, er der håb. Er der for mange, bliver man nervøs. Er der for få, bliver man bange. På et menneskeligt plan er det ulykkeligt og ofte langstrakt. Vi var heldige og jeg blev gravid efter fire forsøg på fem måneder, men andre lever i det i årevis. Det koster på det menneskelige plan og jeg er helt sikker på, at det også koster samfundet, at en så stor del af befolkningen lever i et tomrum. For imens man er i det, leverer man naturligt ikke sit ypperste på arbejdet og måske bliver man sygemeldt. Man kan ikke være der for sin familie som man plejer eller tage del i samfundet omkring en som man ellers ville. konsekvenserne breder sig som ringe i vandet fordi man bare gerne vil gøre det, der føles som det mest naturlige i verden: At give liv. Man bliver selvsagt ikke gravid af at tale med en psykolog, men fertilitetsbehandling er en af de mest slidsomme erfaringer, et menneske kan gøre sig. Og vil vi komme de faldende fødselstal til livs, skal vi som samfund hjælpe hinanden igennem, så vi er klar til at modtage de børn, der heldigvis som oftest er resultatet af fertilitetsbehandlingen, som hele mennesker. Anne-Sophie Lahme Helmer er kontaktdirektør i Lahme Kommunikation ",
        "metadata": {
            "source": "https://www.berlingske.dk/kommentarer/jeg-har-brugt-fem-aar-paa-at-faa-et-barn-dem-der-ikke-har-proevet-det",
            "image_url": "https://berlingske.bmcdn.dk/media/cache/resolve/image_x_large/image/184/1847856/24814721-modelfoto-med-barn-i-kge-sndag-den-12-februar.jpg",
            "publication_time": "Mandag d. 21. oktober 2024, kl. 08.51",
            "author": null,
            "related_links": [],
            "attachments": []
        }
    }
}