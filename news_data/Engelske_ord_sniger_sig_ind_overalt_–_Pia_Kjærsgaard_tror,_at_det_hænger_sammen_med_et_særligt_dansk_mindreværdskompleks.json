{
    "version": "1.0",
    "document": {
        "id": "https://www_berlingske_dk/synspunkter/engelske-ord-sniger-sig-ind-overalt-pia-kjaersgaard-tror-at-det",
        "title": "Engelske ord sniger sig ind overalt – Pia Kjærsgaard tror, at det hænger sammen med et særligt dansk mindreværdskompleks",
        "content": "Andre lande har det allerede. I Frankrig er myndighederne forpligtet til at kommunikere på fransk, i Island har de en lov, som skal gøre op med de værste tidsler i fremmedord, og i Sverige er myndighederne forpligtet til at kommunikere enkelt og forståeligt. I den fransksprogede canadiske delstat Québec er der ligeledes strenge retningslinjer, som beskytter det franske sprog. Dansk Folkeparti har som det eneste parti i Folketinget gentagne gange fremsat forslag om en sproglov, og nu gør vi det igen. Dansk skal som noget helt naturligt være det officielle sprog her i landet og have den officielle status. Det handler ikke om, at det danske sprog på nogen måde er andre sprog overlegent eller smukkere. Men det er nu en gang det sprog, der tales her i landet, og som vi har fået ind med modermælken – deraf begrebet »modersmål«. Det danske sprog er stillet over for samme udfordringer som andre europæiske sprog – nemlig den kendsgerning, at engelske ord og begreber sniger sig ind overalt i dagligdagen. Det sker i reklamer. Det sker i journalisternes sprog. Ja, det sker også i det sprog, vi taler med hinanden, og hvor en meningsfuld samtale mellem ældre og yngre generationer snart kan blive en udfordring i sig selv. Nu kan vi ikke lovgive om, hvordan danskerne taler med hinanden, men vi kan sikre, at det danske sprog overlever som videnskabeligt sprog. Allerede i 2001 fastslog sprogforskeren Pia Jarvad, at dansk var ved at uddø i den videnskabelige verden, hvor engelsk er blevet dominerende. Den udvikling har Dansk Sprognævn gentagne gange forsøgt at bremse med et forslag om en aktiv sprogpolitik, men de har talt for døve øren. Dansk Folkeparti fremsætter igen et forslag om en dansk sproglov, skriver Pia Kjærsgaard.Fold sammenLæs mereFoto: Mathias Eis. Hvorfor er mange danske politikere bange for at gå i brechen for det danske sprog? Hvorfor har et parti som Radikale Venstre sågar foreslået, at engelsk skulle være officielt andetsprog i Danmark? Jeg tror, at det hænger sammen med et særligt dansk mindreværdskompleks, som kan dateres helt tilbage til tabet af såvel Norge som Slesvig og Holsten. På den ene side vendte vi os indad og dyrkede en særlig »danskhed«, men bagsiden af medaljen var en følelse af mindreværd, som især de kulturradikale dyrkede for fuld udblæsning. Hvis franskmænd eller tyskere føler, at deres sprog er truet, hvor meget mere bør dette da ikke gælde for danskerne? I dag handler en sproglov ikke alene om evnen til at tale og forstå dansk, men også om helt basale rettigheder. Er det for eksempel rimeligt, at der stort set kun er stillingsopslag på engelsk til danske universiteter – selv inden for humanistiske fag? Virker det ikke latterligt, at en ansøger til en stilling inden for arkæologi eller vikingetiden skal sidde og skrive en ansøgning på engelsk til modtagere, som formentligt er danskere? Og hvad går der ikke tabt af vigtig viden, hvis forskningssproget er engelsk i sammenhænge, hvor det ikke er strengt påkrævet? Det er den rene maskerade i »Kejserens nye klæder« om igen. Vi skal selvfølgelig fastholde, at forskning skal være tilgængelig for dem, der finansierer den – eksempelvis danskerne. Det er grunden til, at Dansk Folkeparti igen fremsætter forslag om en dansk sproglov. Pia Kjærsgaard er MF og værdiordfører for Dansk Folkeparti ",
        "metadata": {
            "source": "https://www.berlingske.dk/synspunkter/engelske-ord-sniger-sig-ind-overalt-pia-kjaersgaard-tror-at-det",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911729/24932013-interview-med-pia-kjrsgaard-om-at-vre-ansigtet-p.jpg",
            "publication_time": "Tirsdag d. 15. april 2025, kl. 15.49",
            "author": null,
            "related_links": [],
            "attachments": []
        }
    }
}