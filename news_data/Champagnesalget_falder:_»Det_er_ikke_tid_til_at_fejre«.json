{
    "version": "1.0",
    "document": {
        "id": "https://www_berlingske_dk/gastronomi/champagnesalget-falder-det-er-ikke-tid-til-at-fejre",
        "title": "Champagnesalget falder: »Det er ikke tid til at fejre«",
        "content": "Salget af champagne – altså den rigtige fra Champagne i Frankrig – er faldet med næsten ti procent i 2024 i forhold til året før. »Det er tiderne,« siger Hans Christian Varnæs så berømt i »Matador«, og det er også nogenlunde forklaringen fra formanden for de franske champagnebønder. For det faldende salg kan blandt andet skyldes både politiske og økonomiske bekymringer blandt forbrugerne i USA og Frankrig. Det siger Syndicat général des vignerons de la Champagne, champagnebøndernes organisation, ifølgeThe Guardian. »Champagne er virkelig et barometer for forbrugernes sindstilstand,« siger Maxime Toubart, der er formand for Syndicat général des vignerons de la Champagne, til den britiske avis. »Det er ikke en tid, hvor man fejrer noget. Der er inflation, konflikter rundt omkring i verden, økonomiske usikkerheder og politisk ‘vent og se’ i nogle af de største champagnemarkeder som Frankrig og USA,« fortsætter Maxime Toubart. En anden forklaring er ifølge The Guardian, at unge drikker mindre generelt, og især generation Z og millenial-generation vælger i større og større grad alkohol fra. Den tredje forklaring er konkurrencen fra billigere alternativer til de dyre dråber fra Champagne, som eksempelvis italiensk prosecco eller endda engelsk mousserende vin. SomBerlingskefor nylig har beskrevet, så er unge menneskers ændrede forbrug også medvirkende årsag til, at indtaget af især rødvin er faldet drastisk i Frankrig i de seneste år. Tal fra brancheforeningen Conseil interprofessionnel du vin de Bordeaux (CIVB) viste, at forbruget af rødvin i Frankrig er faldet med 90 procent siden 1970erne. Generet var forbruget af rødvin, hvidvin og rosévin ifølge tal fra Nielsen Research Media faldet med 80 procent i Frankrig siden 1945. Også her lød forklaringen, at unge under 30 år kun køber halvt så meget rødvin som ældre generationer. ",
        "metadata": {
            "source": "https://www.berlingske.dk/gastronomi/champagnesalget-falder-det-er-ikke-tid-til-at-fejre",
            "image_url": "https://berlingske.bmcdn.dk/media/cache/resolve/image_x_large/image/188/1880362/24873751-den-hypede-champagneproducent-jacques-selosse-kan.jpg",
            "publication_time": "Mandag d. 20. januar 2025, kl. 15.19",
            "author": "Joachim Talbro Paulsen",
            "related_links": [],
            "attachments": []
        }
    }
}