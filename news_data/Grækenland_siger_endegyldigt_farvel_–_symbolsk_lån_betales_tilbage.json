{
    "version": "1.0",
    "document": {
        "id": "https://www_berlingske_dk/oekonomi/graekenland-siger-endegyldigt-farvel-symbolsk-laan-betales-tilbage",
        "title": "Grækenland siger endegyldigt farvel – symbolsk lån betales tilbage",
        "content": "Hvis du det seneste årti har sagt ordet »trojka« til en græker, ville du højst sandsynligt blive mødt med forhøjet stemmeleje og ophidsede armbevægelser. For næppe noget ord har haft en større psykologisk negativ betydning i forbindelse med den europæiske gældskrise. De europæiske regeringer tvivlede på deres egen vilje til at føre kniven for at rette op på det græske fallitbo, og derfor blev Den Internationale Valutafond (IMF) og Den Europæiske Centralbank (ECB) hevet med ombord. De tre myndigheder udgjorde tilsammen trojkaen og blev symbolet på alt ondt. Ikke mindst IMF spillede en afgørende rolle i udformningen af de reformkrav, der var betingelserne for de enorme lån, som Grækenland fik i de første kriseår. IMF ville ikke være med i 2015, hvor Grækenland var på nippet til at ryge ud af euroen. Dels mente man i Washington ikke, at den græske økonomi kunne klare flere skatteforhøjelser, dels mente man ikke, at de europæiske lande leverede den gældseftergivelse, der skulle få græsk gæld på holdbar kurs. Det var i øvrigt ECBs nuværende chef, Christine Lagarde, der dengang var hårdtslående chef for IMF. IMF har været ude siden 2015, og trojkaens opgave er i dag en del af den almindelige budgetproces i EU, dog med forhøjet opmærksomhed. Men Grækenland har været under IMFs skygge, for de store lån fra et årti siden har holdt minderne i kog, og Grækenland måtte betale en højere rente på lånene fra IMF, end man kunne opnå ved at sælge obligationer. Nu er den sorte epoke i græsk historieved at være slut.Den græske regering annoncerede i denne uge, at man til marts tilbagebetaler – før tid – den sidste del af lånene fra IMF på 1,9 milliarder euro. I alt lånte Grækenland 28 milliarder euro fra IMF og mere end 260 milliarder euro eller knap 2.000 milliarder kroner i alt fra IMF samt EUs institutioner og medlemslande. Dertil kommer milliardstore nedskrivninger af den private gæld i forbindelse med statsbankerotten i 2012.  Den græske regering har siden 2018 været i stand til at dække hele sit finansieringsbehov ved at udstede obligationer. De seneste uger er de græske statsrenter steget voldsomt, blandt andet også fordi en hurtig tilbagerulning af ECBs særlige obligationskøb vil ramme Grækenland forholdsvis hårdt. Den tiårige rente er nu på 2,6 procent og er i år steget næsten tre gange så meget som den tyske. Det er dog fortsat meget billigt for Grækenland at udstede ny gæld i græsk historisk perspektiv. Det er ikke uden fare at stå på egne finansielle ben. Græske statsobligationer har fortsat så lav kreditvurdering, at de ikke kan bruges til ECBs almindelige forretninger, og dermed kan mange investorer heller ikke købe dem. Derfor har den græske regering også fremhævet, at den befinder sig på dydens smalle, finanspolitiske sti, hvor målet er at få overskud igen på de offentlige finanser, når man ser bort fra rentebetalinger, allerede næste år. Gælden nåede i 2020 over 200 procent af BNP, men er allerede faldende.  Regeringen har også fremlagt flere reformforslag, der var blevet syltet i coronatiden. Dertil kommer de mange EU-milliarder, der flyder til Grækenland i de kommende år, og som forventes at give et markant løft til såvel offentlige som private investeringer, ikke mindst på digitalisering. Der er også introduceret tilbagerulning af en række af de skatter, som Grækenland blev påtvunget for at få lån tilbage i tiden, mens mindstelønnen er blevet hævet. Denne vinter er der også blevet brugt milliarder på hjælp til de høje energipriser. Der er forventninger om flot vækst igen i år efter en ret stærk turistsæson sidste år. Den græske økonomi voksede med næsten ni procent sidste år, hvor blandt andet også investeringer sprang i vejret efter et årtis investeringstørke. Midlerne fra EUs fonde vil alene give vækst på to til tre procent de kommende år; regeringen regner i år med en stigning i investeringerne på over 20 procent. Grækenland har således en pæn mulighed for at reducere sin gældsbyrde markant. Hvorvidt skattelettelser fører til et nyt hul i statskassen, afhænger dels af, hvor meget øget aktivitet, det skaber, og dels af en forbedret evne til at inddrive de skatter, som befolkning og virksomheder rent faktisk skylder. Håbet er, at en øget brug af elektroniske betalinger bidrager til at reducere muligheden for ikke mindst momssvindel. Selvom der har været forbedringer, viste den seneste EU-rapport om forholdene i 2019, at over en fjerdedel af de mulige momsindtægter ikke bliver indkrævet. Det er næsthøjeste niveau i EU efter Rumænien. Det er håbet, at udsigterne er forbedret tilstrækkeligt til, at Grækenland til næste år vil kunne opnå en kreditvurdering i de fine selskab afinvestment grade. Skattelettelser og vækstfremmende tiltag skal også ses i sammenhæng med, at der skal være parlamentsvalg næste år, hvor det konservative Nyt Demokrati får svært ved at bevare det absolutte flertal. Grækenland står stærkere end længe, men det kræver stor politisk vilje, for at de bedre forhold her og nu også giver sig udslag i en længerevarende periode med høj vækst. Ulrik Harald Bie er Berlingskes økonomiske redaktør ",
        "metadata": {
            "source": "https://www.berlingske.dk/oekonomi/graekenland-siger-endegyldigt-farvel-symbolsk-laan-betales-tilbage",
            "image_url": "https://berlingske.bmcdn.dk/media/cache/resolve/image_x_large/image/151/1516659/24009829-gr.jpg",
            "publication_time": "Fredag d. 18. februar 2022, kl. 14.11",
            "author": "Ulrik Harald Bie",
            "related_links": [],
            "attachments": []
        }
    }
}