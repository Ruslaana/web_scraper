{
    "version": "1.0",
    "document": {
        "id": "https://www_berlingske_dk/virksomheder/apoteker-par-foeler-sig-afpresset",
        "title": "Apoteker-par føler sig afpresset",
        "content": "Den dansk-indiske apoteker Danji Bhanderi anklager medicingrossisten Tjellesen Max Jenne for at bruge »grove afpresningsmetoder« i forsøget på at stoppe et fuldt lovligt samarbejde mellem Bhanderis apotek i Uldum og kosmetikkæden Matas. Det skriver Politiken. I september gjorde ledelsen i Tjellesen Max Jenne det klart for Danji Bhanderis samlever Åse Jensen, at hun ikke kunne fortsætte i sit job som afdelingschef på lageret, hvis Danji Bhanderi fastholdt sit samarbejde med Matas. »Firmaet opfordrede mig ligefrem til at gå hjem og prøve at overtale Danji til at droppe Matas«, siger Åse Jensen til Politiken. 4. oktober 2011 blev hun præsenteret for en frivillig fratrædelsesaftale, der ene og alene begrunder fratrædelsen med »Danji Bhanderis nye og potentielt større forretningssamarbejde med Matas«. Efter moden overvejelse afviste Åse Jensen at skrive under. Nu er hun sygemeldt. Som tidligere omtalt i Politiken har Danji Bhanderi lagt sig ud med landets øvrige apoteker, fordi han har indledt et historisk samarbejde med kosmetikkæden Matas. Otte dage efter, at Åse Jensen blev tilbudt en fratrædelsesaftale i Tjellesen, blev Danji Bhanderi smidt ud af apotekernes fælles indkøbsforening A-apoteket på grund af alliancen med Matas. Eksklusionen koster årligt Danji Bhanderi omkring 380.000 kroner i manglende rabatter, vurderer han selv. Derfor har han indbragt sagen om udsmidningen for Konkurrencestyrelsen. Styrelsen ventes snart at komme med en afgørelse. Danji Bhanderi og Åse Jensen er ikke i tvivl om, at Tjellesens beslutning om at fjerne Åse Jensen også er udløst af et massivt pres fra firmaets ubetinget største kundegruppe - apotekerne. »Det er ren afpresning, og vi vil ikke finde os i det«, siger Danji Bhanderi til Politiken. Han har bedt sin advokat undersøge mulighederne for et sagsanlæg og en politianmeldelse mod såvel A-apoteket som Tjellesen. Tjellesen Max Jennes kommercielle direktør Iwan Alstrup bekræfter, at det udelukkende er Bhanderis samarbejde med Matas, der er årsagen til, at Åse Jensen ikke kan fortsætte i samme job. »Vi vil ikke så tvivl om Åse Jensens eller firmaets integritet. Og det gør vi, hvis Åse Jensen sidder i en stilling, hvor hun har en direkte kundekontakt, derfor kan hun ikke fortsætte i den funktion«, siger han til Politiken.",
        "metadata": {
            "source": "https://www.berlingske.dk/virksomheder/apoteker-par-foeler-sig-afpresset",
            "image_url": "https://berlingske.bmcdn.dk/media/cache/resolve/image_x_large/image/39/396600/4770599-danji_business.jpg",
            "publication_time": "Fredag d. 06. januar 2012, kl. 07.10",
            "author": null,
            "related_links": [],
            "attachments": []
        }
    }
}