{
    "version": "1.0",
    "document": {
        "id": "https://www_berlingske_dk/indland/hyler-det-inde-bag-din-hjerneskal-forskning-giver-nyt-haab-for",
        "title": "Hyler det inde bag din hjerneskal? Forskning giver nyt håb for tinnitusramte",
        "content": "Et overraskende stort og tilmed støt stigende antal danskere er ramt af en stærkt generende lidelse: tinnitus. Det indebærer, at man mere eller mindre konstant må affinde sig med, at det hyler, brummer eller summer inde bag hjerneskallen – hvilket i værste fald kan være decideret invaliderende. En række interessante forskningsgennembrud i de senere år giver imidlertid håb for de ramte. Det gælder ikke mindst et nyt og opsigtsvækkende studie, der kan vise vej til en ny behandlingsmulighed. Lindring af symptomerne er stærkt efterspurgte, for ifølge en stor national undersøgelse fra 2021 lider omtrent hver sjette voksne dansker i større eller mindre grad af tinnitus. Det er en stigning på hele 27 procent på blot fire år. Dermed er tinnitusifølge Høreforeningenrykket op på femtepladsen over de lidelser, som danskerne hyppigst er ramt af – kun overgået af allergi, slidgigt, forhøjet blodtryk og kraftig hovedpine. Ingen har den fulde forklaring. Men da tinnitus i de fleste tilfælde er nært koblet til høretab, er det nærliggende at antage, at en del af årsagen er, at flere og flere især unge mennesker går med hovedtelefoner i timevis om dagen – ofte med musik strømmende ind i øregangen. Også trafikstøj kan spille en rolle. Det kan med tiden ødelægge små sansehår dybt inde i øret, og hvis de beskadiges eller »flyver af«, får man svækket hørelse. Tinnitus er koblet til forskellige former for høretab, men ikke alle med svækket hørelse er generet af irriterende »fantomlyd« bag ørerne.Fold sammenLæs mereFoto: Klaus Rose/AP/Ritzau Scanpix. Den meget udbredte hypotese er, at hjernen som kompensation for fraværet af lydindtryk skaber sin egen indre lyd – med det resultat, at man har tinnitus. Hypotesen får i nogen grad opbakning fra hjernescanninger. Mange tinnitusramte har nemlig forhøjet aktivitet i hjernestammen i forhold til folk, der ikke er ramt af tinnitus – et muligt tegn på, at hjernen går et gear op, når den producerer sin egen »fantomlyd«. Omvendt har andre studier fundet evidens for, at den forhøjede hjerneaktivitet skyldes øget lydfølsomhed. Tinnitus kan imidlertid ikke altid kobles til et målbart høretab. Ifølge postdoc og tinnitusforsker ved DTU Mie Jørgensen har 10 til 20 procent af tinnitusramte en umiddelbart normal hørelse. Det vil sige, at deres hørelse ikke slår ud som svækket i forbindelse med en gængs høreprøve, hvor man lytter til diverse toner af faldende styrke. Alligevel kan der være noget galt med deres hørelse. De har »skjult høretab«, som det hedder – og det menes blandt andet at give sig udslag i vanskelighed med at skelne mellem stemmer i større selskaber med en del baggrundsstøj. Dette mere subtile høretab gemmer sig dybt inde i det indre øre – i hørenerven eller synapsen, der formidler lydimpulser fra de små sansehår til selve hjernen. Hvis man har skader på en del af hørenerven – men ingen nævneværdige skader på de små sansehår – har man skjult høretab. Det er her, atdet nye studiefra Harvard Medical School kommer ind. For her konstaterede forskere en kobling mellem skader på hørenerven – og dermed skjult høretab – og tinnitus. Det giver håb om, at man engang i fremtiden kan behandle den mindre gruppe af tinnitusramte, der ikke har et målbart høretab. Forsøg på dyr har nemlig vist, at det med genterapi i form af indsprøjtning med særlige molekyler er muligt at genopbygge de dele af hørenerven, der er beskadiget. Som studiets hovedforfatter Stéphane Maisonsiger tilHarvard Health Publishing: »Hvis vi en dag bliver i stand til at regenerere disse nerver i mennesker, kan vi måske føre den manglende information tilbage til hjernen, hvilket kan reducere hyperaktiviteten og opfattelsen af tinnitus.« Mie Jørgensen kalder Harvard-studiet for »grundlæggende godt« og er enig i vurderingen af, at det kan give øget håb om behandling af tinnitus hos patienter med skjult høretab. »Når man har skjult høretab, er det typisk ikke alle nervefibre, man mister. På den baggrund kan man formode, at det vil være nemmere at regenerere den del, fordi skaden ikke er så stor, som hvis der er tale om et målbart høretab,« siger hun. Dog understreger hun, at der er et stort skridt fra behandling af mus til succesrig behandling af mennesker. Men hvad så med behandlingsmulighederne for den store majoritet af tinnitusramte, altså alle dem med målbart høretab? Ifølge professor og leder af afdelingen for høresystemer på DTU Torsten Dau er alt håb på ingen måde ude for den patientgruppe. Han peger på forskellige terapiformer, for eksempel afslappende musik, som kan lede tankerne bort fra den evige summen i hovedet, hvilket mindsker stress. Og han fortæller, at brug af et almindeligt høreapparat ofte dæmper og i nogle tilfælde helt fjerner den indre fantomlyd, sandsynligvis fordi hjernen under indtryk af den forstærkede lyd i mindre grad føler sig nødsaget til at kompensere med selvskabt lyd. Desuden peger DTUs egen forskning på, at visse tinnitusramte, som normalt ikke vil få tilbudt et høreapparat, alligevel kan have gavn af et apparat. Det handler specifikt om folk, der har vanskeligt ved at høre høje frekvenser. Høreapparater kan i mange tilfælde dæmpe eller ligefrem helt fjerne tinnitus hos høresvækkede, og fremtidens høreapparater vil formentlig kunne dæmpe tinnitus yderligere.Fold sammenLæs mereFoto: Malte Kristiansen/Ritzau Scanpix. Desværre er der ikke umiddelbart håb om, at man lige med det første vil kunne reparere eller genrejse ødelagte sansehår, der formodes at være årsag til tinnitus hos de fleste. »Det har man prøvet at gøre i flere årtier, men foreløbig uden held,« fortæller professoren. Til gengæld kan der ifølge Torsten Dau være en farbar vej på et særligt højteknologisk område. Det handler om såkaldtecochlear-implantater. Det er små, dyre og avancerede elektroniske apparater, der via mikrofon formidler digitale lydindtryk fra omgivelserne direkte til hørenerven. Implantaterne er især beregnet til døve og til patienter med svært høretab. Efter at have fået implantatet indopereret, får de fleste en del af deres hørelse tilbage, og samtidig bliver mange deres tinnitus kvit eller næsten kvit. Men foreløbig fæster de to eksperter mest lid til mulighederne for at dæmpe den generende indre lyd med forbedringer af klassiske høreapparater. Endelig understreger Torsten Dau, at der fortsat er mange gåder, når det handler om tinnitus, og en af de største lyder: Hvorfor er det ikke alle med høretab, der får tinnitus? »Det svar leder vi stadig efter,« siger professoren.",
        "metadata": {
            "source": "https://www.berlingske.dk/indland/hyler-det-inde-bag-din-hjerneskal-forskning-giver-nyt-haab-for",
            "image_url": null,
            "publication_time": "Søndag d. 05. maj 2024, kl. 15.52",
            "author": "Lars Henrik Aagaard",
            "related_links": [],
            "attachments": []
        }
    }
}