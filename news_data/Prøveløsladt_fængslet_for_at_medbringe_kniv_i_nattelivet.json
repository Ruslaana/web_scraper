{
    "version": "1.0",
    "document": {
        "id": "https://www_berlingske_dk/samfund/proeveloesladt-faengslet-for-at-medbringe-kniv-i-nattelivet",
        "title": "Prøveløsladt fængslet for at medbringe kniv i nattelivet",
        "content": "København. 3. juli blev en mand idømt fire måneders fængsel for vold og for at have en kniv med i det offentlige rum. Desuden blev han blev han idømt en betinget udvisning af Danmark. Tre uger senere blev han lørdag morgen igen anholdt for at have en kniv med i byen, og senere på dagen blev han varetægtsfængslet til 3. august Ved 05.30-tiden lørdag morgen tilkalder dørmanden på cocktailbaren Kostbar i Gothersgade politiet. - Der har været noget tumult, og en person er set med en kniv, fortæller anklager Søren Harbo.  Ifølge dørmanden er manden med kniven sprunget ind i en taxi. Politifolkene får ham ud af taxien, og i bilen finder man en kniv. Derefter bliver manden anholdt, og lørdag formiddag bliver han fremstillet i grundlovsforhør. Her nægter han sig skyldig og afviser ethvert kendskab til den kniv, der blev fundet i taxien. Dommeren mener imidlertid, at der er fare for, at han på fri fod igen vil overtræde loven. Manden, der er gambisk statsborger, men opvokset i Danmark, blev i september 2015 idømt to år og fire måneders fængsel for røveri. Samtidig blev han idømt en betinget udvisning. Han blev prøveløsladt 7. september sidste år, men altså dømt igen 3. juli. Den sidste dom har han endnu ikke afsonet. /ritzau/ ",
        "metadata": {
            "source": "https://www.berlingske.dk/samfund/proeveloesladt-faengslet-for-at-medbringe-kniv-i-nattelivet",
            "image_url": "https://berlingske.bmcdn.dk/media/cache/resolve/image_x_large/image/22/226290/17939674-kniv---2017072213302789_orgjp.jpeg",
            "publication_time": "Lørdag d. 22. juli 2017, kl. 13.34",
            "author": null,
            "related_links": [],
            "attachments": []
        }
    }
}