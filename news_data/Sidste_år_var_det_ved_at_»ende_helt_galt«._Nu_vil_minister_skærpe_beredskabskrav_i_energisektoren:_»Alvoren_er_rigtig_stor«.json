{
    "version": "1.0",
    "document": {
        "id": "https://www_berlingske_dk/politik/sidste-aar-var-det-ved-at-ende-helt-galt-nu-vil-minister-skaerpe",
        "title": "Sidste år var det ved at »ende helt galt«. Nu vil minister skærpe beredskabskrav i energisektoren: »Alvoren er rigtig stor«",
        "content": "Det kunne være endt helt galt. I foråret 2023 lykkedes det en række mystiske hackere at trænge ind bag forsvarslinjerne hos i alt 22 danske virksomheder i et historisk cyberangreb. Og hvis ikke det var blevet opdaget så hurtigt, som det var tilfældet, kunne hackerne i værste fald have trukket stikket til Danmark og slukket for lyset og varmen hos op mod 100.000 borgere. Det er blandt andet på den baggrund, at klimaminister Lars Aagaard (M) nu bebuder, at store dele af energisektoren styrker deres beredskab. »Bagtæppet er alvorligt. Truslen mod energisektoren er kritisk, fordi et samfund uden energi er et samfund, der ikke fungerer,« siger han og uddyber: »Det gør sektoren til et mål for både fysiske angreb og cyberangreb, så der er ingen tvivl om, at alvoren er rigtig stor.« Sidste år blev energisektoren udsat for det hidtil største cyberangreb mod kritisk infrastruktur i Danmark, og står den seneste rapport fra Center for Cypersikkerhed til troende, kan der meget vel komme flere af den slags angreb fremover.Fold sammenLæs mereFoto: Rune Øe. Regeringens forslag lyder, at man skærper beredskabskravene i energisektoren og mere end fordobler antallet af virksomheder, som er omfattet af den såkaldte beredskabsregulering. Helt konkret vil regeringen øge antallet af virksomheder, som er omfattet af beredskabsregulering og faste tilsyn, fra 84 til 177. Derudover skal 203 mindre forsyningsvirksomheder omfattes krav om beredskabsplan, ligesom nye aktører inden for el, gas og olie skal omfattes – herunder ladestandere og biogas. Lovforslaget har til formål at forebygge og modstå hændelser, som truer energiforsyningen. Truslen fra cyberkriminalitet og cyberspionage er i øjeblikket »meget høj«, vurderer Center for Cypersikkerhed, som netop også har hævet trusselsniveauet for såkaldte destruktive cyberangreb fra »ingen« trussel til »middel«. Destruktive cyberangreb dækker over fysiske skader på mennesker og materiel, og her er det især danske organisationer i samfundsvigtige sektorer – såsom energiforsyningen – der er udsatte,lyder vurderingen fra CFCS. Ifølge klimaminister Lars Aagaard er det i høj grad russiske angreb, som myndighederne frygter, men han understreger samtidig, at truslen kan komme flere steder fra. »Den nuværende trussel er, at der er nogle fremmede magter, som kan trænge så langt ind i vores systemer, at de helt kan slukke for energiforsyningen,« siger han. Og det er noget, vi skal ruste os bedre imod, understreger han: »Worst case er jo mørke og kulde. Nu skal man ikke skræmme livet af danskerne, men vi står i en situation, hvor trusselniveauet går op. Det betyder ikke, at vi har forventning om, at vores lys og varme bliver slukket i morgen – det har vi trods alt ikke – men vi skal sørge for, at vi har modstandskraften, hvis det sker.« Lars Aagaard, der i dag er klima-, energi- og forsyningsminister hos Moderaterne, har tidligere været administrerende direktør i Dansk Energi. Han blev tilskrevet en stor del af æren for, at Dansk Energi er blevet en vigtig aktør i dansk politik.Fold sammenLæs mereFoto: Thomas Lekfeldt. Da de 22 virksomheder i energi- og varmesektoren sidste år blev udsat for det hidtil største cyberangreb mod kritisk infrastruktur i Danmark, blev de for alvor sat på prøve. SektorCERT, der er ejet af virksomhederne i energisektoren, nåede at opdage og forhindre angrebet via et sensornetværk, men ifølge it-sikkerhedsekspert Peter Kruse var det »heldigt, at det ikke endte helt galt«, har han tidligereudtalt til DR. Mere end to uger inden angrebet fandt sted, blev flere af virksomhederne nemlig advaret om en kritisk sårbarhed i deres sikkerhedsudstyr. Alligevel havde 11 ud af 22 virksomheder ikke lappet sikkerhedshullet, da angrebet fandt sted, og det var netop det sikkerhedshul, der gav hackerne adgang til kontrolsystemerne, viser en rapport fra SektorCERT. Fra Peter Kruse lød kritikken, at flere af virksomhederne manglede en overordnet sikkerhedspolitik. Og det er netop den sikkerhedspolitik, som Lars Aagaard og regeringen nu vil sikre i højere grad. »Det er jo en forsikring. Et forsvarsværk, som skal bygges op, i takt med at de cyberkriminelle får flere værktøjer i deres skuffe. Det er et våbenkapløb, der er i gang, og derfor stiller vi skærpede beredskabskrav til energisektoren«. Lovforslaget indebærer både fysiske og tekniske krav til virksomhederne, som skal gøre energisektoren mere robust. En del af lovforslaget kommer fra et EU-direktiv, der skal implementeres i energisektoren, men da regeringen ikke mener, at det i sig selv er tilstrækkeligt, lægges der op til 12 supplerende krav, forklarer Lars Aagaard. »Det handler om, at flere skal kunne overvåge, om nogen forsøger at trænge ind,« siger han: »Og så er der nogle specifikke krav til proceduren omkring beredskabsøvelser.« Hvis der skal pålægges yderligere omkostninger, kan det så ikke få konsekvenser for de små virksomheder? »Jo, det er klart, at det er rigtig træls for os alle sammen, at vi skal bruge penge på at forsvare os,« slår Lars Aagaard fast: »Men hvis vi forestiller os det værst tænkelige, som er et angreb på hele forsyningssektoren, så er det jo ikke bare virksomhedernes systemer, det er også kundernes økonomi, der kommer i spil. Prisen for ikke at kunne modstå et angreb er enormt stor. Det skal vi huske.« Hvordan vil I hjælpe de små virksomheder? »Det er først og fremmest selskabernes pligt at leve op til lovgivningen, så det skal de jo gøre. Men der er allerede et rigtig godt samarbejde på tværs af sektoren og en god branchedialog, og Energistyrelsen står selvfølgelig klar med vejledning til, hvordan man kan leve op til lovgivningen.« De supplerende krav i regeringsforslaget indebærer blandt andet, at kritiske anlæg skal have alarmer i realtid, så de kan opdage for eksempel indbrud og spionage, og at virksomhedernes it-netværk skal være opdelt, så cyberangrebet ikke spreder sig.Fold sammenLæs mereFoto: Rune Øe. Ender de her omkostninger ikke hos forbrugerne i sidste ende? »Virkeligheden er jo sådan, at virksomhederne skal have dækket deres omkostninger, og der er ikke andre end kunderne til at betale,« siger ministeren: »Jeg tror til gengæld, at de fleste energikunder er med på, at der er et øget trusselsniveau, og at der er en forsikring, vi bliver nødt til at betale, så vi undgår den smerte, det vil være at vågne op til, at energiforsyningen ikke fungerer i morgen.« Hos Green Power Danmark, der er Danmarks grønne erhvervsorganisation og talerør for den danske energisektor, bakker man op om lovforslaget. Teknologidirektør Jørgen S. Christensen gør det klart, at han ikke har læst det endelige forslag, men at det »grundlæggende virker fornuftigt, at man øger indsatsen mod den stigende cybertrussel«. Direkte adspurgt, om han frygter de ekstra omkostninger, svarer han: »Det er vigtigt, at de virksomheder, som har en reguleret økonomi, får mulighed for at opkræve de her omkostninger. For der er jo en del virksomheder, hvor det er staten, der regulerer deres indtægter, og når man øger omkostningerne, skal man også have lov at øge indtægterne.« Han anerkender, at det ikke kan undgås, at omkostningerne ender hos forbrugerne: »Man øger omkostningerne, når man producerer og distribuerer mere energi, og der er kun et sted at tage de penge fra. Men det er jo fornuftige omkostninger, fordi det handler om sikkerhed.«",
        "metadata": {
            "source": "https://www.berlingske.dk/politik/sidste-aar-var-det-ved-at-ende-helt-galt-nu-vil-minister-skaerpe",
            "image_url": "https://berlingske.bmcdn.dk/media/cache/resolve/image_x_large/image/180/1804523/24724798-portrtter-af-lars-aagaard.jpg",
            "publication_time": "Onsdag d. 12. juni 2024, kl. 06.15",
            "author": "Sidsel Lyhne Jensen",
            "related_links": [],
            "attachments": []
        }
    }
}