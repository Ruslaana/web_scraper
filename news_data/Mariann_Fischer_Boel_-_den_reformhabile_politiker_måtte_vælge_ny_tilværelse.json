{
    "version": "1.0",
    "document": {
        "id": "https://www_berlingske_dk/navne/mariann-fischer-boel-den-reformhabile-politiker-maatte-vaelge-ny-tilvaerelse",
        "title": "Mariann Fischer Boel - den reformhabile politiker måtte vælge ny tilværelse",
        "content": "Livets omskifteligheder er ikke uvant for Mariann Fischer Boel, »bondekonen fra Fyn med rødder i plovfuren«, som hun selv har betegnet sig. I sin imponerende politiske karriere (V) – fra viceborgmesterposten i Munkebo til Folketinget, Fødevareministeriet og EU-Kommissionen – skabte hun respekt med gode resultater, men havde også sine barske dage. Landingen som forhenværende politiker, der 15. april fylder 75, tegnede positivt med udfordringer i diverse bestyrelser.  »Men så blev tæppet trukket væk under mig, da jeg i 2014 fik konstateret kræft i tyktarmen – og det for første gang gik op for mig, at jeg ikke er udødelig.« »Heldigvis var mit tilfælde opdaget i tide ved folkeundersøgelsen med cancerscreening; jeg blev opereret og fik kemobehandling. Og det gav da straks overvejelser om, hvad der er vigtigst her i tilværelsen. Jeg trak mig fra alle poster og koncentrerede mig om det nære liv med familien, ikke mindst med vore syv børnebørn. Jeg er nu af lægerne erklæret clean – og bruger ofte det gode danske ord »pyt«, når noget går én imod, ens perspektiv er blevet ændret.« Opgaverne er nære. I den forløbne uge skulle mormor tage Agnes på 14 med ud at købe konfirmationskjole. »Vi fik en fin, enkel en, hvor hun ikke ligner en prinsesse. Jeg støtter ellers gerne vores datter Eva, der er sognepræst, som har planer om, at dette års konfirmander skal gå catwalk for næste års i et forsøg på at få genbrugt det fine tøj.«  Mariann Fischer Boel blev hærdet under opvæksten hjemme på landet, idet hendes far havde ønsket sig en dreng, og derfor blev hun opdraget som en sådan. Hun traf sin kommende mand, Hans Fischer, i landsbyskolen, og efter giftermålet købte de godset Østergaard. Hvor hun elskede høstarbejdet. Valgt for Venstre blev hun en kapacitet inden for fødevarer – og det lå i generne: Hendes bedstefar, Marius Boel, opfandt den danske blåskimmelost, Danablue. Hun jublede, da Anders Fogh Rasmussen udnævnte hende til fødevareminister og tog sine livtag med både landbrugere og fiskere. Ikke mindst i EU, da hun sad for bordenden under det danske formandskab og med kløgt og tålmod fik bjerget en fiskerireform i land. FAKTAMariann Fischer BoelKuriosaDa Mariann Fischer Boel så billeder af en brutal hestetransport, fældede hun en tåre i TV – og fik tilnavnet en menneskelig minister.I EU vandt hun respekt. »Stop that bullshit,« sagde hun til den ungarske landbrugsmoiniuster i forhandlingerne om en sukkerreform. Den kom i hus.Også en fiskerireform kom i land i EU. Jyske fiskere var vrede, og hun »skulle ikke komme for tæt på kajen« under sine besøg hos dem. Hun turde – og slap tørskoetFOLD UD Mariann Fischer Boel Kuriosa Da Mariann Fischer Boel så billeder af en brutal hestetransport, fældede hun en tåre i TV – og fik tilnavnet en menneskelig minister. I EU vandt hun respekt. »Stop that bullshit,« sagde hun til den ungarske landbrugsmoiniuster i forhandlingerne om en sukkerreform. Den kom i hus. Også en fiskerireform kom i land i EU. Jyske fiskere var vrede, og hun »skulle ikke komme for tæt på kajen« under sine besøg hos dem. Hun turde – og slap tørskoet Karrieren kronedes med posten som landbrugskommissær i Bruxelles, hvor hun skulle administrere sådan cirka halvdelen af fællesskabets budget. »Og disse fem år blev helt klart mine bedste i mit politiske liv. Men de var også tilstrækkelige, jeg kunne ikke tænke mig en ny periode.« »Der var heldigvis andre muligheder for at engagere sig med den erfaring, man nu engang har fået, og det blev til bestyrelsesposter i Rockwool Fonden, på Aarhus Universitet, i en offshore-fond på Lindø og i den humanitære hjælpeorganisation Care.«  Det satte den akutte sygdom en stopper for – og nu er det familielivet på fuld tid med basis i den villa i Kerteminde, som hun og gemalen flyttede ind i for fem år siden, da datteren Hanne og hendes mand overtog familiegodset Østergaard. Fødselsdagen markeres med en fest med familien i tre generationer. »Og den står på fisk – med længsel efter de kommende fjordrejer, som jeg er en mester i at pille.« ",
        "metadata": {
            "source": "https://www.berlingske.dk/navne/mariann-fischer-boel-den-reformhabile-politiker-maatte-vaelge-ny-tilvaerelse",
            "image_url": "https://berlingske.bmcdn.dk/media/cache/resolve/image_x_large/image/0/4267/20649293-14navnav-eu-environment-conjpg.jpeg",
            "publication_time": "Lørdag d. 14. april 2018, kl. 08.00",
            "author": null,
            "related_links": [],
            "attachments": []
        }
    }
}