{
    "version": "1.0",
    "document": {
        "id": "https://www_berlingske_dk/kommentatorer/modstanden-mod-demokratiet-er-bundfaeldet-i-et-had-til-kvinder",
        "title": "Modstanden mod demokratiet er bundfældet i et had til kvinder",
        "content": "Jeg var nervøs, da jeg deltog i KVINFOs 8. marts-arrangement. Minderne om sidste års kaos, daMette Frederiksen blev buhet af scenenaf Palæstina-demonstrationer, ramte mig, da jeg fandt min plads på Nørrebros Teaters sæder. Ikke underligt, at KVINFO havde rykket arrangementet ud af sine vante rammer på VEGA. Der var brug for etreboot. Mindre politik og alternativ kunst, mere faglighed og fællessang, fortalte programmet på sæderne, der hurtigt blev fyldt op. Tidligere på dagen fortalte en god bekendt mig, at han ikke var feminist. En modig erkendelse på selve kampdagen, men han kunne simpelthen ikke spejle sig i den bevægelse, han så sidste år på netop KVINFOs scene, når folk tog feminismen foran sig som et skjold i kampe, han ikke var enige i. Han er næppe alene. Det føltes dengang som en kulmination på en kulturkamp i kvindebevægelsen, der har skullet rumme alt fra den gamle ordens kvinder, intersektionel feminisme og global aktivisme. Det var dømt til at eksplodere, og hvordan skal man lige komme tilbage på den, tænkte jeg. Sæt scenen til i år. Donald Trump har indtaget Det Hvide Hus oganti-gender-bevægelsenløber sin sejrsgang gennem alle offentlige institutioner, fortalte oplægsholderne os. #Metoo har tabt pusten sammen med opmærksomheden, og kvinders frihedskamp i Iran og Afghanistan trækker ikke længere overskrifter. De fik dog ørenlyd denne lørdag aften sammen med de grønlandske kvinder, der personligt berettede om spiralsagens frygtelige konsekvenser og salen rejste sig i kollektiv applaus. »8. marts udgør det drama, den debat og samtidig den fuldstændige uomgængelige nødvendighed som kvindekampen udgør for en civiliseret og demokratisk verdensorden,« skriver Lea Friedberg.Fold sammenLæs mereFoto: Kristian Djurhuus/Ritzau Scanpix. Det var selvfølgelig også en akavet aften med mænd på scenen, der taler om problemet med mænd, der fylder for meget og samtidig tog hele taletiden. Eller taler om sexisme og siger, at det værste, der kan ske for sexistiske advokatkontorer, er at ende på forsiden af Finans.dk. Jo tak. Jeg har hørt folk brokke sig både før, under og efter, over at programmet var alt for hvidt, alt for brunt, der var for mange mænd og sure kvinder. Og på den måde var alt jo alligevel, som det plejede at være. For meget, for lidt, for skingert, for blidt. Men heldigvis aldrig ligegyldigt og i sidste ende en opbyggelig og inspirerende aften, der efterlod en klogere på analyser og perspektiver. På den måde spejler 8. marts, det drama, den debat og samtidig den fuldstændige uomgængelige nødvendighed som kvindekampen udgør for en civiliseret og demokratisk verdensorden. Mens vi kæmper om, hvem der skal have ordet, forsøger andre at tage det fra os alle sammen. Hvis vi har lært noget siden sidste år, må det være, at indre oprustning mod demokratiske værdier skal være grundfæstet i feministisk tænkning, for modstanden mod netop demokratiet er bundfældet i et had til kvinder. Jeg var nervøs, da jeg kom, men lettet, da jeg cyklede hjem efter arrangementet og den obligatoriske efterminglen til feministernes fætter-kusinefest. KVINFO kom stærkt igen og viste os, at fokus på faglighed og rummelig debat er feminismens vej videre af den lange vej. Næste år hiver jeg min skeptiske bekendte med. For som aftenens vært meddelte os: Der er ikke plads til dem og os, vi har brug for hinanden. Lea Friedberg er medlem af Københavns Borgerrepræsentation for Socialdemokratiet ",
        "metadata": {
            "source": "https://www.berlingske.dk/kommentatorer/modstanden-mod-demokratiet-er-bundfaeldet-i-et-had-til-kvinder",
            "image_url": null,
            "publication_time": "Tirsdag d. 11. marts 2025, kl. 14.58",
            "author": "Lea Friedberg",
            "related_links": [],
            "attachments": []
        }
    }
}