{
    "version": "1.0",
    "document": {
        "id": "https://www_berlingske_dk/karriere/manglende-ros-fra-chefen-kan-give-depression",
        "title": "Manglende ros fra chefen kan give depression",
        "content": "I undersøgelsen har forskere sammenlignet ni studier fra forskellige lande, inklusive Danmark, der er foretaget siden 2005. Det skriver Avisen.dk. - Hvis man ser på alle studierne, er det ret entydigt, at ubalance mellem indsats og belønning har sammenhæng med forhøjet risiko for depression, siger professor ved NFA Reiner Rugulies, som er en af forskerne bag undersøgelsen, til Avisen.dk.  Også i det danske studie fra 2013 fandt man sammenhæng mellem ubalancen mellem indsats og belønning og risikoen for alvorlige depressive symptomer, forklarer han. Poul Videbech, der er professor ved Psykiatrisk Center Glostrup og forsker i depression, siger, at sammenhængen giver god mening. - Noget af det, der har allerstørst betydning for, om man udvikler sig på arbejdet, er, om man bliver støttet og anerkendt af sin chef og kolleger, siger han til Avisen.dk. - Vi ved også, at et pres hos nogle mennesker sætter sig som depression, tilføjer han. I Depressionsforeningen oplever man, at flere af de henvendelser, man får fra depressionsramte, handler om dårligt arbejdsmiljø. - Arbejdet fylder rigtig meget. I alt for mange tilfælde er arbejdet medvirkende til, at depressionen er kommet, siger organisationens generalsekretær, Kasper Tingkær. ",
        "metadata": {
            "source": "https://www.berlingske.dk/karriere/manglende-ros-fra-chefen-kan-give-depression",
            "image_url": "https://berlingske.bmcdn.dk/media/cache/resolve/image_x_large/image/4/43322/15620882-stressed-business-woman.jpg",
            "publication_time": "Onsdag d. 30. november 2016, kl. 07.09",
            "author": null,
            "related_links": [],
            "attachments": []
        }
    }
}