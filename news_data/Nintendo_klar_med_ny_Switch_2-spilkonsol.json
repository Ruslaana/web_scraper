{
    "version": "1.0",
    "document": {
        "id": "https://www_berlingske_dk/virksomheder/nintendo-klar-med-ny-switch-2-spilkonsol",
        "title": "Nintendo klar med ny Switch 2-spilkonsol",
        "content": "Efter flere ugers rumlen har den japanske elektronikgigant Nintendo endelig offentliggjort sin nye spilkonsol, Switch 2. Den bliver efterfølgeren til storsælgeren Switch, som er en af de bedstsælgende spilkonsoller nogensinde, og som Switch 2 da også minder betydeligt om, med aftagelige styrehåndtag eller controllere, men med en større skærm. Controllerne, der kan bruges ligesom en mus eller kobles fra og holdes i hånden, fæstnes til den nye konsol med magneter, og selve styrepinden (joysticket) bliver opgraderet. Endnu er der hverken sat pris eller lanceringsdato på den nye Switch 2, men Nintendo vil 2. april offentliggøre yderligere detaljer. Flere analytikere forventer, at Switch 2 vil kunne købes fra juni. Det står samtidig fast, at alle hidtidige spil vil kunne bruge den nye Switch 2, som både kan anvendes på farten og kobles til en fladskærm, så man får mere skærmplads at spille på. Det ser ifølge flere medier også ud til, at et nyt Mario Kart-spil er på vej. Det er otte år siden, at Switch-konsollen kom på markedet, nemlig 3. marts 2017. Den var den første konsol, der kunne anvendes alene og tilkoblet et fjernsyn og afløste Wii U, som bredt betragtet var et flopoven på den enorme succes, som forgængeren, Wii, havde. Switch er også blevet båret frem af Nintendos udvalg af populære spil, som omfatter »Super Mario« og »Legend of Zelda«. Den har til dato solgt 146,81 millioner eksemplarer. Dermed sidder den ifølge analysefirmaet VGChartz på 59,6 procent af markedet for spilkonsoller. Her huserer også Sony med sin PlayStation 5, der har solgt 68,1 millioner eksemplarer og har en markedsandel på 27,7 procent, samt Microsoft med sin Xbox Series X/S, som 31,23 millioner har købt, hvilket rækker til en markedsandel på 12,7 procent. Der har været forlydender om, atSony arbejder på en håndholdt Playstation-konsol, som netop skal tage kampen op med Nintendos Switch. BådeSony og Microsoft har gennem de seneste år foretaget en række store opkøbfor at få bedre fat på spilmarkedet på mobiltelefoner og pc’er samt gennem streaming. I dag udgør mobilspil hovedparten af spilbranchens omsætning, som i tidenefter guldalderen under coronapandemien er gået noget tilbagemed massevis af fyringer hos spilselskaberne i kølvandet. Nintendo har været på spilmarkedet i 40 år. Historisk mest kendt er Nintendo 64, som kom i 1997 og var den første konsol med et analogt styrehåndtag, hvormed man kunne kontrollere figurernes bevægelser. Wii-konsollen fra 2006 satte helt nye standarder for, hvor engagerende en konsol kunne blive. Antallet af forsikringsskader steg voldsomt ved Wiiens fremkomst, fordi mange ikke holdt ordentligt fast på controlleren, som fløj ud af hænderne på dem og smadrede vitrineskabe, glasborde og andre møbler. Nintendos bedstsælgende konsol til dato er den håndholdte Nintendo DS, der nåede et publikum på 154 millioner. Nintendos aktiekurs steg torsdag efter annonceringen til det højeste nogensinde, men faldt igen fredag morgen med fem procent på børsen i Tokyo. ",
        "metadata": {
            "source": "https://www.berlingske.dk/virksomheder/nintendo-klar-med-ny-switch-2-spilkonsol",
            "image_url": null,
            "publication_time": "Fredag d. 17. januar 2025, kl. 17.32",
            "author": "Thomas Breinstrup",
            "related_links": [],
            "attachments": []
        }
    }
}