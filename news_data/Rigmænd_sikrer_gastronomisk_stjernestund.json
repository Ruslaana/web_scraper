{
    "version": "1.0",
    "document": {
        "id": "https://www_berlingske_dk/virksomheder/rigmaend-sikrer-gastronomisk-stjernestund",
        "title": "Rigmænd sikrer gastronomisk stjernestund",
        "content": "Ved første øjekast synes Saxo-stifter Lars Seier Christensen og milliardæren Flemming Skouboe at have få ting til fælles udover velvoksne tegnebøger. Men i dag står det klart, at de to rigmænd deler en ganske betydelig andel i den gastronomiske succes, hvor Michelin-stjernerne er drysset ud over hele landet.  I Geranium har Lars Seier Christensen siden han sidste år trådte ind i ejerkredsen kunnet se sin investering forvandle sig til tre stjerner. Det er første gang en dansk restaurant bliver præmieret med tre stjerner.Selv om Saxo Bank-stifteren ikke lægger skjul på sin store interesse og glæde for mad, øjnede han også en god forretning.»Det er helt klart en væsentlig målsætning, at Geranium skal være en god forretning. Det er den ved at være nu efter et par vanskelige år. Det er jo nemt at lave god mad og tabe mange penge samtidig, og udfordringen er at gøre det bæredygtigt,« siger han til Berlingske Business.  Det er dog ikke kun blandt de etablerede Michelin-succeser, at man kan finde rigmænd. Blandt de nytilkomne Michelin-darlinger finder man blandt andre Flemming Skouboe, der ejer Henne Kirkeby Kro. Restauranten har i år med Paul Cunningham som køkkenchef sikret Vestjylland egnens første Michelin-stjerne. Pengene til at købe restauranten, der ligger lidt nord for Esbjerg, har Flemming Skouboe fra salget af LM Glasfiber tilbage i 2001. Her blev selskabet solgt til den engelske investeringsfond Doughty Hanson. Det skulle have indbragt Flemming Skouboe over to milliarder kroner, der blandt andet er blevet brugt på at købe den lille ø i Lillebælt Fænø, der huser gården af samme navn.  Og onsdag stod det så klart, at Flemming Skouboe slår favnen om endnu en Michelin-mand, når Skouboe-familien køber Kong Hans Kælder, der har vundet den tabte stjerne tilbage, der forsvandt i 2014.»Vi har altid haft et godt forhold til Kong Hans Kælder, og vi vil gerne være sikre på, at stedet bliver ført videre i den rette ånd. Og så synes vi at Mark (Lundgaard, køkkenchef red.) gør et fantastisk stykke arbejde. Det vil vi gerne støtte ham i,« siger Simon Skouboe, der står i spidsen for familien Skouboes aktiviteter ifølge nyhedsbureauet Ritzau. Han lægger dog heller ikke skjul på, at der ikke er store penge at hente ind på en investering i den gastronomiske elite. »Hvis det var ren økonomi, vi kiggede på, så var der nok andre brancher, der var sjovere. Men det skal jo ikke gå op i kroner og ører det hele,« siger Simon Skouboe. Skouboe-familien og Lars Seier Christensen er dog ikke de eneste pengefolk, der har aktier i den danske Michelin-succes. Også i Præstø på Hotel Frederiksminde, der i 2003 blev købt af skibsreder Hans Michael Jebsen, er det i år blevet til en Michelin-stjerne. Jebsen sidder som administrerende direktør for handelsfirmaet Jebsen & Co. Ltd., der er baseret i Hong Kong og har omkring 6.000 ansatte.Selve restauranten ejes af Silje Brenna og køkkenet drives af Jonas Mikkelsen, mens bygningerne ejes af Hans Michael Jepsen, der blandt andet har købt Schackenborg Slotskro, Dyvig Badehotel og Rønnede Kro. ",
        "metadata": {
            "source": "https://www.berlingske.dk/virksomheder/rigmaend-sikrer-gastronomisk-stjernestund",
            "image_url": "https://berlingske.bmcdn.dk/media/cache/resolve/image_x_large/image/12/123081/12433993-tregutter.jpg",
            "publication_time": "Onsdag d. 24. februar 2016, kl. 14.36",
            "author": "Jakob Chor",
            "related_links": [],
            "attachments": []
        }
    }
}