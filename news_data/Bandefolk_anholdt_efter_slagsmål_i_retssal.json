{
    "version": "1.0",
    "document": {
        "id": "https://www_berlingske_dk/samfund/bandefolk-anholdt-efter-slagsmaal-i-retssal",
        "title": "Bandefolk anholdt efter slagsmål i retssal",
        "content": "En retssag mod 13 bandemedlemmer ved Retten i Glostrup udviklede sig tirsdag formiddag voldeligt, da der opstod tumult blandt tilhørerne. Det oplyser Københavns Vestegns Politi. Balladen opstod i selve retssalen, hvor fem mænd begyndte at slå løs på hinanden foran dommer, anklager, forsvarere og politiet. Politiet måtte lægge sig mellem for at genoprette roen, men klammerierne fortsatte uden for retten. Her var 10-15 tilhængere af gadebanden Brothas, som de tiltalte tilhører, kort forinden blevet bortvist, men pludselig vendte de maskerede tilbage. I alt 12 personer blev anholdt og sigtet for gadeuorden. »Politiet vil fortsat være massivt til stede ved og i retten - også de følgende retsdage,« siger vicepolitiinspektør Carsten Jansson. Bandemedlemmerne er tiltalt for at besidde tre geværer, som var blevet gravet ned på Gladsaxe Kirkegård. BNB",
        "metadata": {
            "source": "https://www.berlingske.dk/samfund/bandefolk-anholdt-efter-slagsmaal-i-retssal",
            "image_url": "https://berlingske.bmcdn.dk/media/cache/resolve/image_x_large/image/92/925401/6913532-glostrup-byret.jpg",
            "publication_time": "Tirsdag d. 22. oktober 2013, kl. 13.22",
            "author": null,
            "related_links": [],
            "attachments": []
        }
    }
}