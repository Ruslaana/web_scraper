{
    "version": "1.0",
    "document": {
        "id": "https://www_berlingske_dk/byens-bedste/de-satsede-paa-det-de-selv-elsker-i-dag-er-det-en-stor-succes-i",
        "title": "De satsede på det, de selv elsker. I dag er det en stor succes i København",
        "content": "Vinreolen går fra gulv til loft og dækker hele bagvæggen i den lille vinbar. Etiketterne taler italiensk. Focacciaen hæver, og boblerne i dejen vidner om, at det går helt efter bogen. Der dufter af Italien på Nørrebrogade. »Skål.«  Et par glas klinker sammen. »Det bedste ved at have en vinbar, det er, at man kan drikke, når man er på arbejde,« siger Nina Krysiza med et glimt i øjet. Vi er på vinbaren Paradiso på Nørrebrogade. Makkerparret Rikke Kolding og Nina Krysiza står bag. De har kendt hinanden i årevis.  De mødte hinanden som henholdsvis tjener og kok i 2006, på samme restaurant, og i 2011 åbnede de deres eget sted.Spiserivar en succes på Griffenfeldtsgade, men i 2017 slog de dørene op til den italienske restaurantCicchetti på Nørrebro. Deres helt eget sted. Restauranten blev en stor succes, og senere fulgte åbningen af vinbaren Paradiso i nabolokalerne på Nørrebrogade. »Vi fandt ud af, at det var meget sjovere at være sin egen chef end at have sådan nogle brovtende mænd som chef,« griner Nina Krysiza – igen med et glimt i øjet.  Cicchetti fik stor succes, men med succesen fulgte også masser af arbejde. »Det er sjovt at starte noget op, men det er jo også det hårdeste i hele verden. Vi kunne godt møde klokken ni og først gå igen klokken to om natten,« siger Rikke Kolding. »Det kan vi ikke i dag. Nu er vi gamle og trætte,« siger Nina Krysiza. To succesfulde steder betød masser af arbejde. Alt for meget arbejde. Så de gjorde noget utraditionelt og lukkede en succes. »Vi fandt ud af, at vi havde en grænse. Og vi har aldrig åbnet et sted med den hensigt, at det skulle være en kæde eller stort, eller at vi skulle have en hel masse ansatte. Så vi valgte at lukke restauranten,« siger Nina Krysiza. I stedet satsede de på vinbaren med snackvenlig mad. Men det var ikke svært at sige farvel til succesen, selvom stamgæsterne græd, da de lukkede Cicchetti.  »Det var fedt. Der var selvfølgelig en sørgmodighed, for vi havde været rigtig, rigtig glade for det, men det føltes også bare så rigtigt. Som en god beslutning. Vi var aldrig i tvivl,« siger Rikke Kolding. Og det har ændret dem. Deres arbejdsliv er i dag et andet. Færre ansatte og mindre driftstungt. Meget mere overskud til det, der er sjovt. I dag har de kun åbent torsdag, fredag og lørdag, ogwork life-balancen, der er populær i disse år, er også med i spillet. »Vi kunne jo godt have åbent syv dage om ugen og så have nogle flere ansatte, men vi har lært, at det ikke er det, der er sjovt for os,« siger Nina Krysiza. I deres efterhånden mange år i restaurationsbranchen har de oplevet københavnerne ændre sig. I dag går de ud på en anden måde. I nullerne gik folk ud for at »fejre noget«. I dag er det blevet en hverdagsting. Særligt efter corona oplevede de, at københavnerne havde et behov for at tale sammen. Folk blev »snakkesalige«, som de beskriver det. Folk fik mere lyst til at gå ud for andet end blot at spise. »Det passer meget godt til tiden, at det var Paradiso, vi valgte at fortsætte med, for folk går mere ud, men giver den mindre gas,« siger Nina Krysiza. Det taler samtidig ind i en buldrende tendens på den københavnske restaurantscene: At man mere uformelt spiser god mad, mens man drikker god vin. En sammensmeltning af restaurant og vinbarer ses hyppigt i det københavnske gadebillede. »Folk, de kommer for at snacke. De kan komme her og få tre små retter til 150 kroner. Det er den måde, de bruger os på, som en forlænget dagligstue med hammergod mad. Der er en fleksibilitet på en helt anden måde,« siger Rikke Kolding. Paradiso var I 2024 nomineret til Byens Bedste Vinbar. » Det er vi meget stolte af«, siger Rikke Kolding.Fold sammenLæs mereFoto: Malthe Saxtorph Rodin. Men det har alligevel ikke været helt let bare at lave skiftet fra restaurant til vinbar. Københavnerne vil gerne smide ting i kasser. Og måske var de forud for deres tid, mener de. »Det var faktisk lidt svært for os at kommunikere ud, hvad Paradiso var. Folk forstod ikke, om det var en bar eller en restaurant. I dag er der ingen problemer,« siger Rikke Kolding. Rikke Kolding og Nina Krysiza gider egentlig ikke tale om at være kvindelige iværksættere i en mandsdomineret branche, men det er der altid blevet spurgt ind til. »Vi har jo aldrig prøvet andet,« siger de. Samtidig ærgrer de sig over, at det er det, der bliver fremhævet, frem for at »de er dygtige til det, de laver«. Her er det Nina Krysiza.Fold sammenLæs mereFoto: Malthe Saxtorph Rodin. Og deres opskrift på succes i fremtiden er blot at »holde det enkelt«. Og det gælder hele vejen rundt. »Vi holder fast i det super enkle. Altså, det er meget simpelt her, ikke? Det er jo selvfølgelig også det, det italienske køkken kan. Vi har også et vinkort, hvor alle vine på glas koster det samme. Vi synes, det er meget ligetil. Det er ærligt,« siger Rikke Kolding.",
        "metadata": {
            "source": "https://www.berlingske.dk/byens-bedste/de-satsede-paa-det-de-selv-elsker-i-dag-er-det-en-stor-succes-i",
            "image_url": null,
            "publication_time": "Fredag d. 27. september 2024, kl. 09.55",
            "author": "Stine Hansen",
            "related_links": [],
            "attachments": []
        }
    }
}