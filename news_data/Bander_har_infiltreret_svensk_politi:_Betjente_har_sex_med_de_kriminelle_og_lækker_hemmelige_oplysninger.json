{
    "version": "1.0",
    "document": {
        "id": "https://www_berlingske_dk/internationalt/bander-har-infiltreret-svensk-politi-betjente-har-sex-med-de",
        "title": "Bander har infiltreret svensk politi: Betjente har sex med de kriminelle og lækker hemmelige oplysninger",
        "content": "De skulle egentlig beskytte samfundet. Men pludselig er de i gang med det stik modsatte. I en række artiklerkan avisen Dagens Nyheter afsløre, at flere svenske politibetjente og politichefer er blevet hvervet og udnyttet af svenske bander. Betjentene har i flere tilfælde lækket informationer og oplysninger om politiets arbejdsgang. Modtagerne er oftest bandekriminelle, der står midt i selve hjertet af den svenske bandekonflikt. En gennemgang, som Dagens Nyheter har lavet, viser, at der siden 2018 har været 524 anmeldelser om mistænkelige lækager fra politiet. Tallet dækker over alt fra afsluttede domme til sager, der aldrig er blevet ført i retten. De seneste år er mindst 30 svenske politiansatte blevet fyret eller tvunget til at sige op, efter at det er blevet vurderet, at de udgør en regulær sikkerhedsrisiko. Dagens Nyheterbeskriver 14 sager, hvor der er »stærke beviser« – og enkelte domme – der vidner om, at ansatte i politiethargivet oplysninger til organiserede kriminelle. Dagens Nyheter beskriver to mønstre, der går igen, når det lykkes kriminelle at infiltrere det svenske politi. I en længere artikelserie beskriver Dagens Nyheter detaljeret en række tilfælde, hvor kvindelige politiansatte indleder forhold til kriminelle mænd, der bevidst forsøger at forføre betjentene på vegne af deres bande. Berlingske genfortæller ganske kort tre af dem her: 1. En kvindelig afdelingsleder i politiet havde et seksuelt forhold til en mand, som var knyttet til et kriminelt netværk, der stod bag flere eksplosioner og skyderier. Senere kom det frem, at afdelingslederen havde søgt på manden og flere af hans nærmeste i politiets systemer. Hun blev mistænkt for at have lækket oplysningerne – men blev blot dømt for databrud, hvilket kostede hende en betinget dom og en bøde. Inden hun blev kendt skyldig, sagde hun selv op. 2.En kvindelig efterforsker havde på flere politistationer arbejdet med bandebekæmpelse. Hun er mistænkt for at have haft en kærlighedsrelation til to kriminelle, hvoraf den ene er fætter til bandelederenden kurdiske ræv, som Berlingske tidligere har skrevet om. Kvinden efterforskede samtidig sager, hvor mændene var mistænkte. Kvinden blev dømt for databrud, men det var ikke muligt juridisk at bevise, at hun havde lækket oplysningerne. Hun endte med selv at sige op. 3. Et tredje eksempel er en kvinde, der var civilt ansat i en af politiets efterforskningsenheder. På et tidspunkt kom det frem, at hun samtidig havde seksuelle forhold til fire kriminelle mænd, mens hun arbejdede på en efterforskning mod én af dem. Kvinden blev i sidste ende dømt for databrud og brud på tavshedspligten, efter at hun havde taget billeder af indhold på sin computer. Også her endte hun med at sige op af sig selv. På den anden side står de kriminelle, som strategisk går ind i relationen. Dagens Nyheterhar talt med en kriminel mand, som fortæller i detaljer, hvordan han flere gange har hvervet ansatte i politiet. En af dem var meget erfaren i sit fag. »Det handler om at bygge relationer,« siger han til det svenske medie og tilføjer: »Jeg så, hvordan politiet arbejder mod os, og så tænkte jeg, at man vinder ved at arbejde på samme måde den vej.« For at møde kvinderne brugte han onlinedatingsider. 14.000 personer vurderes at være aktive bandemedlemmer.Fold sammenLæs mereFoto: Johan Nilsson/TT/Ritzau Scanpix. Afsløringerne har rystet toppen af svensk politik. Statsminister Ulf Kristersson reagerede i mandags på afsløringen, som han kaldte »meget foruroligende«. »Der er risiko for, at tiltroen til politiet daler, og at man får en oplevelse af, at mafialignende metoder er infiltreret i retsvæsenet. Det er meget alvorligt,«siger han til nyhedsbureauet TT. Statsministeren er åben for at se nærmere på, hvordan politiet fremover rekrutterer, og hvilken kontrol der er. Den omfattende afsløring har også fået justitsminister Gunnar Strömmer til at indkalde politiledelsen til et møde. »At lække følsomme oplysninger til kriminelle er ulovligt og kan få meget skadelige konsekvenser for politiarbejdet. På sigt risikerer det at underminere tiltroen til retsvæsenet og skade demokratiet,« skriver justitsministeren i en kommentar tilDagens Nyheter. Og i politiledelsen bliver sagen taget dybt alvorligt. Her kalder rigspolitichef Petra Lund afsløringerne for »uhyggelig læsning«. »Jeg forstår virkelig godt, at offentligheden bliver oprørt over dette. At have seksuelle forhold til bandekriminelle som politiansat er helt udelukket,« siger hun tilDagens Nyheter. »Vi er fast besluttet på at modarbejde bandekriminaliteten, som måske er den mest samfundstruende kriminalitet, vi har. Hvis der så findes personer, der indefra løber deres ærinder, er det yderst alvorligt,« tilføjer hun. Hun mener, at det svenske retsvæsen har været naivt i sit syn på bandernes ekstreme metoder. »Jeg har været i retsvæsenet længe. Jeg tror, at man har været ganske naiv og ikke rigtig forstået det. De seneste år har vi arbejdet både aktivt og intenst mod infiltration,« hævder hun. Men hvad sker der, med dem, der stopper i politiet? Flere af dem, der selv siger op eller bliver smidt ud af sikkerhedshensyn, lykkes ifølge Dagens Nyheter med at finde andre job. Det drejer sig om mindst fire personer, som avisen har undersøgt, der blandt andet har fået arbejde hos den svenske retsstyrelse og socialforsikringsstyrelse. Banderne har længe været på dagsordenen i Sverige. I februar offentliggjorde de svenske politimyndigheder nye tal for antallet af bandemedlemmer:14.000 aktive. Tallet,som Berlingske tidligere har beskrevet, tæller såkaldte håndlangere narkohandlere, klanoverhoveder og unge lejemordere. Dertil skal ifølge de svenske myndigheder lægges 48.000 personer, der vurderes at være indirekte med til at gøre det muligt for banderne at slippe afsted med narkohandel, mord og anden tung kriminalitet. En ny rapport fra det svenske kriminalpræventive råd, Brå, beskrev, at denne gruppe kan være helt afgørende for bandernes styrke i Sverige. Af rapporten,som Berlingskes beskrev, fremgik det, hvordan disse banderelaterede personer har infiltreret det svenske samfunds grundpiller: fra politiet til domstolene. Fra skolerne til de sociale myndigheder. Af rapporten fremgår det, at et typisk bandemedlem har to til seks personer, som politiet kalder »relaterede«, og som bidrager til bandernes arbejde på den ene eller anden måde. Det kan være kærester, venner, bekendte af de bandekriminelle. Af Brå fik de betegnelsen »håndlangere«, og de blev defineret sådan her: »En håndlanger er en person, som misbruger sit arbejdsforhold eller sin opgave i kommunen, staten eller i den private sektor for at hjælpe et kriminelt netværk. De informationer, som en håndlanger bidrager med, behøver ikke at være hemmelige, viden indefra er meget brugbart for et kriminelt netværk,« lyder det fra Brå. FAKTASådan bar de sig adAfsløringen er baseret på samtaler med omkring 50 kilder, der arbejder inden for retsvæsenet og bevæger sig i den kriminelle verden.Derudover har de svenske journalister gennemgået tusindvis af offentlige dokumenter, blandt andet fra politistyrelsens personaleudvalg siden 2018.FOLD UD Afsløringen er baseret på samtaler med omkring 50 kilder, der arbejder inden for retsvæsenet og bevæger sig i den kriminelle verden. Derudover har de svenske journalister gennemgået tusindvis af offentlige dokumenter, blandt andet fra politistyrelsens personaleudvalg siden 2018. ",
        "metadata": {
            "source": "https://www.berlingske.dk/internationalt/bander-har-infiltreret-svensk-politi-betjente-har-sex-med-de",
            "image_url": "https://berlingske.bmcdn.dk/media/cache/resolve/image_x_large_vertical/image/179/1790409/24693414-banderne-har-lnge-vret-p-dagsordenen-i-sverige.jpg",
            "publication_time": "Tirsdag d. 30. april 2024, kl. 15.01",
            "author": "Anne Meisner Synnestvedt",
            "related_links": [],
            "attachments": []
        }
    }
}