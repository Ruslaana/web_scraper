{
    "version": "1.0",
    "document": {
        "id": "https://www_berlingske_dk/filmanmeldelser/naar-der-gaar-ild-i-olie",
        "title": "Når der går ild i olie",
        "content": "Tekniknørder, katastrofefetichister og for den sags skyld pyromaner giv agt! Nu kommer der en film til lige netop jer! Godt nok markedsføres »Deepwater Horizon« sådan her: »Filmen, der ærer de mange modige mænd og kvinder på boreplatformen«. Men for egen regning vil jeg gerne tilføje: »Filmen spekulerer samtidig voldsomt i at bruge tragedien til tjubang-underholdning«. Udgangspunktet er den amerikanske olieulykke, der fandt sted i 2010, da BP var for fedtede til at cementere deres borehul i Den Mexicanske Golf ordentligt til efter sig. Filmens første halve time er helt fin. Her følger vi primært Mark Wahlberg som chefelektrikeren og Kurt Russell som boreplatformens leder, to fine roller som hærdede, realistiske helte, der møder den onde BP-mand i skikkelse af John Malkovich. Senere går karaktertegningen til i ild og røg, og anden del af filmen er nærmest én stor eksplosion, og når vi får lidt luft er det med gentagne overflyvningsbilleder af den bevægelige olieboreplatform og i dusinvis af billeder af boreværktøjer under vandet. Den menneskelige faktor sprænges i småstumper, og meningen siver langsomt ud af filmen med dens pyrotekniskes dominans, og man ender med at ønske sig ørepropper i biografen, i takt med at ildebranden griber om sig. Vi slipper heller ikke for en sødladen afslutning, hvor vi næsten kan mærke vinden fra et blafrende amerikansk flag i ansigtet. Det er forbløffende, hvad det nye IMAX-format efterhånden kan. Hvad:Deepwater Horizon Instruktør:Peter Berg. Medvirkende:Mark Wahlberg, Kurt Russell, John Malkovich, Kate Hudson. Hvor:Biografer over hele landet.",
        "metadata": {
            "source": "https://www.berlingske.dk/filmanmeldelser/naar-der-gaar-ild-i-olie",
            "image_url": "https://berlingske.bmcdn.dk/media/cache/resolve/image_x_large/image/25/258109/14908573-29kultur-181505jpg.jpeg",
            "publication_time": "Onsdag d. 28. september 2016, kl. 19.35",
            "author": "Jacob Wendt Jensen",
            "related_links": [],
            "attachments": []
        }
    }
}