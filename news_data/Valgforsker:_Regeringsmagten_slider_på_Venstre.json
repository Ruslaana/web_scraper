{
    "version": "1.0",
    "document": {
        "id": "https://www_berlingske_dk/politik/valgforsker-regeringsmagten-slider-paa-venstre",
        "title": "Valgforsker: Regeringsmagten slider på Venstre",
        "content": "Regeringsansvaret slider. Det er den konklusion, der ifølge valgforsker Kasper Møller Hansen springer mest i øjnene i en ny meningsmåling fra Voxmeter, der viser tilbagegang til Venstre, men ellers stort set status quo. Regeringspartiet ligger nu til 16,4 procent af stemmerne mod 19,5 procent ved valget i juni.  »Det kan bygge på omkostningen ved at regere: Alle de svære beslutninger, man skal træffe som regering, ender kun et sted. Det har gjort ondt på Venstre hen over efteråret,« siger Kasper Møller Hansen, der er professor i statskundskab ved Københavns Universitet. Derimod sætter flygtningediskussionen sig ikke de store spor i målingen, vurderer han. »Den afspejler, at danskerne allerede havde taget flygtningespørgsmålet ind, da de satte deres kryds i sommer,« siger Kasper Møller Hansen. »Derfor ser vi ikke rigtig de store bevægelser, som man ellers kunne forestille sig, hvis man følger mediebilledet.«  Målingen kommer, efter at en meningsmåling fra Megafon i sidste uge viste markant tilbagegang til Socialdemokratiet, der blev målt til bare 19,3 procent mod 26,3 ved valget i juni, mens blandt andre Alternativet lå til stor fremgang. Men i Voxmeters måling er udsvingene i forhold til valgresultatet meget små. Ud over Venstre er det kun Alternativet, der kan spore en forandring, der ligger ud over den statistiske usikkerhed.  Ifølge Kasper Møller Hansen er det umuligt at svare entydigt på, hvorfor der er så stor forskel på målingerne. »Den ene forklaring kan være, at der var noget helt særligt i folkestemningen i sidste uge, som Megafon samlede op. Den anden mulighed er, at der har været en anden måde at samle data ind på, som har rykket noget,« siger han. Alternativet ligger i Voxmeter-målingen til 6,6 procent, en fremgang på 1,8 procentpoint. Den statistiske usikkerhed på målingen af det parti er ifølge Voxmeter 1,5 procentpoint. Usikkerheden om Venstres vælgertilslutning er 2,3 procentpoint.  /ritzau/",
        "metadata": {
            "source": "https://www.berlingske.dk/politik/valgforsker-regeringsmagten-slider-paa-venstre",
            "image_url": "https://berlingske.bmcdn.dk/media/cache/resolve/image_x_large/image/13/134039/12186628-venstre.jpg",
            "publication_time": "Mandag d. 01. februar 2016, kl. 12.15",
            "author": null,
            "related_links": [],
            "attachments": []
        }
    }
}