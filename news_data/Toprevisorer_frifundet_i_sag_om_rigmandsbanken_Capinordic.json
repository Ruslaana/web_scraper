{
    "version": "1.0",
    "document": {
        "id": "https://www_berlingske_dk/virksomheder/toprevisorer-frifundet-i-sag-om-rigmandsbanken-capinordic",
        "title": "Toprevisorer frifundet i sag om rigmandsbanken Capinordic",
        "content": "Finanstilsynet har lidt et smerteligt nederlag i en langtrukken og diskret sag mod to tidligere PwC-partnere, som var revisorer for den konkursramte rigmandsbank Capinordic Bank. De to statsautoriserede revisorer blev i juni pure frifundet for at have overtrådt god revisionsskik i revisionsbranchens egen »domstol«, Revisornævnet. »Det har under hele sagens forløb været vores vurdering, at PwCs revision af årsrapporten for Capinordic Bank for 2007 har levet fuldt op til kvalitetskravene, og at Finanstilsynet har indbragt PwC for Revisornævnet på et meget spinkelt grundlag. Når det er sagt, er det klart, at en så langstrakt og kompleks sag – alene afgørelsen er på 85 sider – tager mange ressourcer, og vi er naturligvis tilfredse med, at vi er blevet frifundet på samtlige anklagepunkter i Revisornævnet,« skriver direktør og managing partner i PwC Kim Füchsel i en e-mail til Berlingske.  Capinordic Bank gik konkurs i 2010, og helt uden for offentlighedens søgelys meldte Danmarks øverste finansmyndighed, Finans­tilsynet, de to statsautoriserede revisorer til Bagmandspolitiet i 2011 for fejlagtig og utilstrækkelig revision. Godt et år efter konkluderede SØK, at der ikke var noget at komme efter rent strafferetligt. Men Finans­tilsynet opgav ikke, og i 2013 indbragte tilsynet revisorerne for Revisornævnet. Efter mere end to års arbejde har nævnet nu frifundet de to tidligere toprevisorer og partnere fra PwC, Mikael Sørensen og Vibeke Bak Solok, for samtlige seks klagepunkter, som tilsynet havde rejst. Mikael Sørensen var i mange år direktør for PwCs revisionsforretning. Han er siden fratrådt sin direktørstilling på grund af PwCs interne regler om aldersgrænser og fungerer i dag som selvstændig rådgiver. Vibeke Bak Solok blev partner i PwC i 2006, men forlod jobbet i 2013 til fordel for en stilling som regnskabsdirektør i Danske Bank.  Hun skriver i en e-mail: »Som partner hos PwC reviderede jeg Capinordic-koncernen, herunder Capinordic Bank. Alle aspekter af revisors rolle i Capinordic Banks konkurs er nu undersøgt, og jeg er naturligvis glad for den afgørelse, nævnet er kommet frem til. Derudover har jeg ikke yderligere kommentarer til sagen.« Finanstilsynet meldte de to revisorer til Bagmandspolitiet i december 2011, men i februar 2013 stoppede SØK sin strafferetlige undersøgelse. Bagmandspolitiet havde ikke fundet tegn på, at revisorerne havde udtalt sig mod bedre vidende eller havde handlet for at skaffe sig selv eller andre uberettiget vinding. FAKTASagen kortRigmandsbanken Capinordic Bank gik konkurs i begyndelsen af 2010.Finansiel Stabilitet har afkrævet den tidligere bankledelse 400 millioner kroner i erstatning for uforsvarlig bankdrift.Dommen i sagen falder i Østre Landsret til oktober.Sideløbende er Finanstilsynet gået efter bankens revisorer med politi­anmeldelse og klage til RevisornævnetBagmandspolitiet ophørte med  efterforskning i begyndelsen af 2013.I juni 2015 blev revisorerne totalt frikendt i Revisornævnet.Til efteråret begynder en straffe­sag mod to tidligere Capinordic-bankfolk, herunder Lasse Lindblad.FOLD UD Rigmandsbanken Capinordic Bank gik konkurs i begyndelsen af 2010. Finansiel Stabilitet har afkrævet den tidligere bankledelse 400 millioner kroner i erstatning for uforsvarlig bankdrift. Dommen i sagen falder i Østre Landsret til oktober. Sideløbende er Finanstilsynet gået efter bankens revisorer med politi­anmeldelse og klage til Revisornævnet Bagmandspolitiet ophørte med  efterforskning i begyndelsen af 2013. I juni 2015 blev revisorerne totalt frikendt i Revisornævnet. Til efteråret begynder en straffe­sag mod to tidligere Capinordic-bankfolk, herunder Lasse Lindblad. I marts 2013 indbragte Finanstilsynet de to revisorer for Revisornævnet og rejste seks alvorlige klagepunkter. Der manglede tilstrækkeligt revisionsbevis for bankledelsens oplysninger, de to revisorer havde afgivet positive erklæringer på et mangelfuldt grundlag, og en gennemgang af bankens to største engagementer var utilstrækkelig. De to revisorer havde ej heller afsløret ledelsens usande oplysninger, hvilket de burde have gjort, hvis de havde fulgt god revisionsskik, ligesom de heller ikke ifølge Finanstilsynet havde afdækket usandheder i forbindelse med et stort engagement med et af Capinordic Banks bestyrelsesmedlemmer, Ole Vagner. »De indklagede har ved revisionen af de beskrevne områder ikke udført revisionen med tilstrækkelig omhu og nøjagtighed, samt ikke i tilstrækkelig grad anvendt deres professionelle skepsis,« lød det fra Finanstilsynet. Men nu er Mikael Sørensen og Vibeke Bak Solok altså frifundet for alle tilsynets anklager. Finanstilsynet har ingen kommentarer til nederlaget i Revisornævnet. ",
        "metadata": {
            "source": "https://www.berlingske.dk/virksomheder/toprevisorer-frifundet-i-sag-om-rigmandsbanken-capinordic",
            "image_url": "https://berlingske.bmcdn.dk/media/cache/resolve/image_x_large/image/19/197571/10126285-08buspricewaterhousecoopersjpg.jpeg",
            "publication_time": "Lørdag d. 08. august 2015, kl. 08.00",
            "author": "Birgitte Erhardtsen",
            "related_links": [],
            "attachments": []
        }
    }
}