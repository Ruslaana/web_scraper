{
    "version": "1.0",
    "document": {
        "id": "https://www_berlingske_dk/navne/obamas-nabo-er-doed",
        "title": "Obamas »nabo« er død",
        "content": "Hvis politisk engagement kan måles ud fra en persons vedholdenhed, findes der næppe et mere passioneret politisk menneske i USA end Concepcion Picciotto. Hver eneste dag i knap 35 år camperede den klejne kvinde i et lille, hvidt telt foran Det Hvide Hus i Washington D.C. i protestmodatomvåben ogforverdensfred, men nu er protesten slut. Ifølge flere amerikanske medier døde den standhaftige aktivist mandag i en alder af ca. 80 år, og dermed er der sat punktum for, hvad der ifølge The New York Times er den længstvarende politiske protest i USA. Protesten begyndte for Picciotto ved en tilfældighed. I 1981 mødte hun en anden fredsaktivist, William Thomas, der havde sat sig foran Det Hvide Hus med et skilt med teksten »Efterlyses – visdom og ærlighed«, og hurtigt blev de to aktivister uadskillelige. Trods mange slagsmål med myndighederne – Thomas blev bl.a. fængslet og fik forbud mod at opholde sig på området foran præsidentboligen – blev de to stædigt ved med at protestere, og besøgende ved Det Hvide Hus har gennem årene kunnet se deres skilte med tekster som »Lev med bomben, dø med bomben« og »Forbyd alle atomvåben«.  »Vi er nødt til at stoppe verden fra at blive ødelagt,« forklarede Picciotto i et stort portræt, som avisen Washington Post lavede af hende for knap fire år siden. Heraf fremgik det også, at hun var født i Spanien, emigrerede til USA som ung, blev gift og fik et barn, men siden mistede kontakt til både eksmanden og barnet, og siden fuldstændigt helligede sig fredsarbejdet. Teltet, hvor Picciotto opholdt sig hver dag gennem 35 år, blev med årene en fast del af bybilledet i den amerikanske hovedstad, og »lejren« fik kælenavnet »1601 Pennsylvania Avenue« af hendes støtter, en hentydning til præsidentboligen, hvis adresse er 1600 Pennsylvania Avenue. Trods nærheden til den berømte nabo besøgte ingen amerikansk præsident nogensinde Picciottos teltlejr, og kampen mod atomvåben kan man ikke påstå, at Picciotto vandt. Ni lande er i dag atomvåbenmagter, og ifølge USAs udenrigsministerium har de tilsammen et arsenal på ca. 15.000 atomvåben.",
        "metadata": {
            "source": "https://www.berlingske.dk/navne/obamas-nabo-er-doed",
            "image_url": "https://berlingske.bmcdn.dk/media/cache/resolve/image_x_large/image/17/170660/12143474-29navr-picciotto-f-100439jpg.jpeg",
            "publication_time": "Torsdag d. 28. januar 2016, kl. 14.00",
            "author": "Anders Jørgensen",
            "related_links": [],
            "attachments": []
        }
    }
}