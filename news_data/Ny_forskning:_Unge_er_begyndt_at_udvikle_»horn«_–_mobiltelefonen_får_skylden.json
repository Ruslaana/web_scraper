{
    "version": "1.0",
    "document": {
        "id": "https://www_berlingske_dk/internationalt/ny-forskning-unge-er-begyndt-at-udvikle-horn-mobiltelefonen-faar",
        "title": "Ny forskning: Unge er begyndt at udvikle »horn« – mobiltelefonen får skylden",
        "content": "Mobiltelefoner og ny teknologi har ikke bare ændret vores adfærd, relationer, liv og verdensbillede. Teknologien ændrer også vores kroppe,skriver The Washington Post. Ifølge ny australsk forskning er der begyndt at vokse hornlignende knogleformationer på kranierne af unge – altså den generation, som er vokset op med mobiltelefoner. Den nye knoglevækst kan skyldes, at de i overvejende grad har hovedet bøjet over smartphones og håndholdte tablets, mener forskere fra University of the Sunshine Coast i Queensland i Australien. Jo mere vi bøjer hovedet over telefonerne, desto mere ændrer de naturlige kropspositurer sig. Vi rykker vægten fra rygsøjlen mod musklerne bag i hovedet, og dette har på de unge, som forskerne har undersøgt, fået nye knogleformationer til at vokse frem lige over nakken. Det er dog langtfra alle eksperter, der køber de australske forskeres teorier – hverken den om de nye »horn«, eller at mobiltelefoner skulle være årsagen til dem. Du kan se et røntgenbillede med de såkaldte »horn« herunder:  Horns are growing on young people’s skulls. Phone use is to blame, research suggests.https://t.co/kwle0Dsp27 Forskerne, der har publiceret deres resultater i tidsskriftet Scientific Reports, har taget 1.200 røntgenbilleder af patienter i alderen 18 til 86 år i Queensland i Australien. Den hornlignende knoglegevækst var at finde hos 33 procent af testpersonerne og altså hovedsageligt blandt yngre patienter. Ifølge forskerne er deres resultater det første håndgribelige bevis på, hvordan brugen af moderne teknologi i hverdagen ændrer menneskets anatomi, skriver The Washington Post. Læger og sundhedseksperter har tidligere advaret mod »SMS-skader« i både nakken og tommelfingre på unge, mens den australske forskning er første indikation på, at brugen af mobiltelefoner kan føre til forandringer i menneskets knogler. David Shahar, kiropraktor og ph.d. i biomekanik, har forfattet forskningsrapporten. Han mener, at knogletilvæksten er en misdannelse, som kan føre til kroniske hovedpiner og smerter i ryg og nakke. Forskeren forklarer, at knoglegevækster typisk anses for at være store, hvis de måler mellem tre og fem millimeter i størrelse. Til sammenligning måler alle hornlignende gevækster, som David Shakar registrerede i sit studie, mindst ti millimeter.  Except at no point did the researchers prove \"phone use\" was responsible for the spurs. In fact, neither smartphones or even technology are mentioned in the study:https://t.co/TMXzq6Q7TBhttps://t.co/gcJmC9lDaT Det er dog langtfra alle, der accepterer forklaringen om, at mobiltelefoner skulle være årsag til unges udvikling af »horn«,skriver The New York Times. For det første, påpeger flere eksperter, er røntgenbillederne taget af patienter, som har opsøgt kiropraktoren David Shahar, fordi de havde smerter i nakke og ryg og gerne ville have et røntgenbillede. For det andet siger undersøgelsen ikke noget om, hvor meget de unge rent faktisk anvender deres mobiltelefoner, eller om de i højere grad gør dette, end de ældre patienter, der ikke har udviklet horn, gør. Derfor er det svært at bevise en sammenhæng mellem »hornene« og mobilbrug, argumenterer en skeptisk læge over for The Washington Post. David J. Langer, formand for hjernekirurgi ved Lenox Hill Hospital i New York, tror slet ikke på, at der vokser horn ud af kranierne på unge mennesker. »Det giver ikke den mindste smule mening for mig,« siger han til The New York Times. David J. Langer mener, det er mere sandsynligt, at man udvikler en diskusprolaps eller nakkeproblemer ved at kigge for meget på telefonens skærm, end det er, at man udvikler horn. »Jeg har ikke set nogen af disse horn, og jeg tager mange røntgenbilleder. Jeg hader at være nejsiger fra første færd, men det virker altså lidt søgt. Horn? Helt ærligt ...«",
        "metadata": {
            "source": "https://www.berlingske.dk/internationalt/ny-forskning-unge-er-begyndt-at-udvikle-horn-mobiltelefonen-faar",
            "image_url": "https://berlingske.bmcdn.dk/media/cache/resolve/image_x_large/image/116/1167851/22945330-japan-lifestyle.jpg",
            "publication_time": "Fredag d. 21. juni 2019, kl. 08.40",
            "author": "Thomas Aagaard",
            "related_links": [],
            "attachments": []
        }
    }
}