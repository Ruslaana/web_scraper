{
    "version": "1.0",
    "document": {
        "id": "https://www_berlingske_dk/internationalt/omstridt-tv-serie-om-kennedy-slaegten-vaekker-protest-i-usa",
        "title": "Omstridt tv-serie om Kennedy-slægten vækker protest i USA",
        "content": "På søndag er der i USA premiere på en tv-serie om Kennedy-slægten. Allerede før premieren har der været en ophidset debat om seriens portræt af den magtfulde slægt og specielt af John F. Kennedy og hans erotiske forbindelser. Serien, som hedder The Kennedys, har fået tidligere venner af Kennedy-familien og historikere til at protestere, idet de har set serien som en tilsmudsning af John F. Kennedy og en enkelt kommentator har ligefrem talt om et politisk karaktermord.  Instruktøren og producenterne har på deres side argumenteret for, at der er tale om en drama-dokumentarisk serie, der ikke påstår, at det er den rene sandhed, der fortælles. På samme måde som film som \"The Kings Speech\", \"The Social Network\" og et utal af film om romere og vikinger, så fortælles historien dramatisk uden nødvendigvis at være helt korrekt ned i detaljen. I serien om Kennedy er der således dialoger, som ikke kan dokumenteres. Oliver Stone, der har instrueret en række drama-dokumentariske film uden særlig megen hold i virkeligheden, tager da også serien i forsvar med bemærkningen \"på et vist tidspunkt er man nødt til at lade forskning være forskning og acceptere drama.\" Det er dog som sagt specielt John F. Kennedys mange forhold til kvinder, der har medført kritik, men også familiens ældre overhoved Joseph P. Kennedys påståede forbindelser til mafiaen. Joseph Kennedy var en succesfuld rigmand, en overgang ambassadør i London og med tvivlsomme holdninger til Adolf Hitler. I serien skildres han som en kynisk magtstræber, og ikke-dokumenterbare replikker i serien om familiens magtstræb har vakt vrede. Produceren af serien hedder Joel Surnow og han har været tilknyttet den konservative tv-kanal Fox, hvilket giver striden en politisk drejning. Serien har da også haft en meget omskiftelig historie. Snart efter protesterne begyndte at indløbe og en underskriftsindsamling mod serien var succesfuld, besluttede History Channel, der er det tv-selskab, der havde bestilt serien, at få kolde fødder. I januar i år aflyste History Channel således at vise serien, fordi man ikke ville lægge sendeflade til en påstået useriøs tolkning af historien. Stephen Kronish skrev manuskriptet og han erklærer over for New York Times, at han er venstreorienteret og at der intet politiske polemik er i serien. Da History Channel aflyste serien på sin sendeflade, er det en lille ukendt tv-kanal ReelzChannel, der har fået tilladelsen til at sende serien.",
        "metadata": {
            "source": "https://www.berlingske.dk/internationalt/omstridt-tv-serie-om-kennedy-slaegten-vaekker-protest-i-usa",
            "image_url": "https://berlingske.bmcdn.dk/media/cache/resolve/image_x_large_vertical/image/67/671907/3949058-bio-kennedy-family.jpg",
            "publication_time": "Tirsdag d. 29. marts 2011, kl. 12.05",
            "author": "Bent Blüdnikow",
            "related_links": [],
            "attachments": []
        }
    }
}