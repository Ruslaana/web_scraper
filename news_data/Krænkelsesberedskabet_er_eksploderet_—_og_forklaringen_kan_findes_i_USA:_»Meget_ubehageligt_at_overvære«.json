{
    "version": "1.0",
    "document": {
        "id": "https://www_berlingske_dk/kultur/kraenkelsesberedskabet-er-eksploderet-og-forklaringen-kan-findes-i-usa",
        "title": "Krænkelsesberedskabet er eksploderet — og forklaringen kan findes i USA: »Meget ubehageligt at overvære«",
        "content": "Hvis status quo svarer til den midtjyske motorvej klokken 21 om aftenen, og påpegede krænkelser er hårnålesving, så har sommeren 2020 været snirklet som en bjergetape i Tour de France. For i løbet af sommeren 2020 gav eskimo-is pludselig en dårlig smag i munden. Shu-bi-duas tekster gik fra at være egnede til fællessang til at have en ekskluderende klang. Og drabet på en sort mand i Minneapolis i USA førte til, at tusinder af danskere i Aalborg, Odense og København deltog i Black Lives Matter-demonstrationer. Demonstranterne protesterede på gaden over politivold og racisme, mens andre på de sociale medier protesterede over protesterne med argumentet om, at politivold og racisme ikke finder sted i Danmark – og helt sikkert ikke på samme måde som i USA. Vi kan med fordel rette øjnene mod USA i jagten på årsagen til, at fløjene netop nu er trukket hårdt op. Det mener lektor i religionsstudier på Syddansk Universitet Niels Reeh. »Vi kopierer meget fra USA. Jeg synes, det er ret voldsomt, fordi det amerikanske tankesæt er helt anderledes end det danske. Det amerikanske tankesæt bygger på en calvinistisk reformert kristendom, som betyder, at der er en meget større tilbøjelighed til at tænke i gode og dårlige mennesker. Inden for den form for kristendom og i amerikansk kultur er der dem, der er frelst, og dem, der er fortabt,« siger Niels Reeh. USA blev ifølge Niels Reeh grundlagt af reformerte kristne, der ville skabe et fejlfrit samfund for »de frelste«. I dag er de »de frelste« blevet til »de gode«, og de grundlæggende forestillinger løber stadig som en dyb understrøm i amerikansk kultur og dermed også i amerikansk kultureksport, blandt andet via Disney, Netflix og YouTube. Da den 46-årige afroamerikaner George Floyd 25. maj døde med en hvid betjents knæ på sin hals, satte det gang i en lang række Black Lives Matter-demonstrationer – blandt andet i Danmark. Black Lives Matter-bevægelsen har afstedkommet en række debatter om racisme i det danske samfund.Fold sammenLæs mereFoto: Mathias Svold. »Joe Biden har været ude at sige, at 15 procent af amerikanerne er »bad people«, så tankegangen hører ikke kun til i den radikale og religiøse yderste højrefløj,« siger Niels Reeh og tilføjer: »Et tilsvarende tankesæt har vi ikke haft i Danmark. Her bygger kulturen på Luthers kristendom, hvor alle var syndere.« Niels Reeh påpeger, at selv om Danmark hverken historisk eller samfundsmæssigt kan sammenlignes en til en med USA, så er der en tendens til at kopiere amerikanerne – og altså også når det gælder store demonstrationer mod racisme og politivold. Ifølge Niels Reeh får vi en stor andel af vores viden, information og tanker fra internettet. Og her er amerikansk kultur og verdenssyn i mange tilfælde dominerende – man kan kalde det en disneyficering af dansk kultur. »Vi kopierer meget. Overraskende meget. Det betyder, at der er et ganske betydeligt traditionstab i forhold til det, man kan kalde traditionel dansk kultur. Hverken børn eller voksne læser særlig meget dansk kultur. I dag har børn og unge svært ved at forstå lidt ældre danske tekster,« siger Niels Reeh. Allerede i 1960erne blev der talt om amerikaniseringen af det danske samfund. Niels Reeh mener dog, at det er tvivlsomt, om det var slået igennem dengang. Men det er det nu. Han mener, at den amerikanske måde at tænke på er tydelig ved Black Lives Matter-demonstrationer. »Vi bliver opdelt, så der er racister og ikkeracister. Der er de gode og de onde. Det er et meget sort-hvidt syn på mennesker,« siger Niels Reeh, der mener, at den tankegang også kan aflæses i det amerikanske straffesystem: »Her forsøger man ikke at forbedre folk. »De onde« skal bare holdes væk fra »de gode« i nogle forfærdelige fængsler.« Niels Reeh mener også, at vi nu ser noget af det, som amerikanske religiøse sekter eller Jehovas Vidner har gjort brug af. Nemlig at udelukke folk, hvis de gør noget forkert. »Den fremgangsmåde bliver nu brugt på de sociale medier. Det er den samme form for eksklusion –man forsøger at lukke folk med andre holdninger ned. Eller lukke dem ude,« siger han og tilføjer, at det blandt andet var det, vi så i forbindelse med debatten om Kæmpe Eskimo. Her blev der opfordret til, at isbutikker og isproducenter ikke fortsatte med at sælge isen under det navn. »Helt overordnet set vil man gerne have et samfund med rene og gode mennesker, og så vil man udelukke de andre,« siger Niels Reeh. Ejeren af Frederiksberg Chokolade, Tina Jacobsen Wilstrup, fortæller om sin oplevelse med at havne i en shitstorm, efter at hun i et Facebook-opslag tog afstand fra Hansens Is' navneændring af isen Kæmpe Eskimo. Tina fik efterfølgende over 8.000 kommentarer på sit Facebook-opslag, mere end 1.000 e-mail og flere hundrede SMSer på sin private telefon.Fold sammenLæs mereFoto: Linda Kastrup. Han mener, at udviklingen mod et mere amerikansk tankesæt går »vildt hurtigt lige nu«. »Jeg synes, det er overraskende, at det er så voldsomt,« siger han og tilføjer, at det kan have konsekvenser for store dele af samfundet. »Det kunne jo få konsekvenser for velfærdsstaten, fordi man inden for den type tænkning ikke har nogen solidaritet med »bad people«,« siger Niels Reeh. Han mener, at velfærdsstaten bygger på en sekulariseret luthersk kristendomsopfattelse, hvor frelsen eller det gode liv skal være tilgængelig for alle. Den tankegang fordrer, at alle – selv de mest håbløse – ideelt set skal kunne få en eller anden form for hjælp. Demokratisk kan krænkelsessagerne være problematiske, påpeger Niels Reeh. Han nævner, atet flertal i Nuuk ved en afstemning erklærede, at de ikke ønskede, at statuen af missionæren Hans Egede blev fjernet. Statuen var forinden blevet overhældt med maling og havde fået påskriften »decolonize«. »Hvis et flertal af grønlænderne vil have statuen fjernet, så skal den selvfølgelig fjernes. Men det bør være en del af en demokratisk proces. Det kan ikke være rigtigt, at der skal ændres alt muligt, fordi der opstår en shitstorm, eller de mest højtråbende på Twitter vil have det,« siger Niels Reeh. Omfanget af de enkelte krænkelsessager kan netop være vanskelige at fastslå. For er der tale om større generelle problemer, som en stor andel af specifikke minoriteter oplever? Eller gør de sociale medier, at få eller enkelte personers utilfredshed med for eksempel teksten til Shu-bi-duas sang »Danmark« bliver hevet op på et mere generelt niveau? Det er vanskeligt at afgøre. »Er det nok, at én person føler sig krænket?« spørger filosof og professor emeritus på CBS Ole Thyssen retorisk. »Det er, som om der lige nu er et krænkelsesberedskab, der er eksploderet. Det er meget ubehageligt at overvære,« siger Ole Thyssen. Han mener, at vi lige nu ser en smitteeffekt i forhold til krænkelser. Hvor de krænkelser, der allerede har været omtalt, får andre til at gøre opmærksom på det, de opfatter som krænkelser. »Det er et sæt dominobrikker, der er sat i gang. Når man opdager, at det kan lade sig gøre, så kommer der en øget sensitivitet. Foran os ligger et sæt af nye ord, der bliver de næste krænkende ord,« siger Ole Thyssen. Han mener, at alle former for karakteriserende ord kan komme til at stå for skud. »Er det ikke krænkende at kalde et menneske for jyde eller københavner? For det er jo sådan, at vi er mange forskellige ting, og det at blive holdt fast i en enkelt ting, hvor man karakteriserer folk efter hudfarve, højde eller hårfarve, er jo en form for reduktion. Hvis jeg siger til en pige, at hun er smuk, så vil hun sige: »Jeg er ikke kun smuk. Jeg er også meget andet«,« siger Ole Thyssen, der ikke vil benægte, at der findes racisme eller sexisme i Danmark. Shu-bi-dua med bl.a. forsanger Michael Bundesen (tv) og Kim Daugaard. En debattør advarede tidligere på sommeren om at synge med på Shu-bi-duas sang »Danmark«, da hun opfattede teksten som ekskluderende.Fold sammenLæs mereFoto: Martin Sylvest Andersen/Ritzau Scanpix. »Jeg fornægter ikke, at folk er blevet skældt ud og hånet på grund af deres hudfarve eller seksualitet. Jeg er klar over, at der foregår grimme ting af den art. Men den her kollektive konkurrence om at føle sig krænket synes jeg er ubehagelig. Det skaber en overopmærksomhed,« siger han og tilføjer: »Jeg har hele mit liv været vant til at bruge ordet »neger«. Det lå der ikke noget ondt i. Nu skal jeg sige »sort« i stedet, fordi det åbenbart er meget bedre. Vi er gået fra, at det ikke kun handler om hensigten med ordet, men til opfattelsen af at blive krænket.« Ole Thyssen ser ikke den nuværende situation som et overgangsfænomen. Han mener, at det er en forandring, vi skal vænne os til. Også selv om han forudser, at det kommer til at gøre den måde, vi omgås hinanden på, vanskeligere. »Det skaber en form for hæmning. Hvis det handler om, hvordan ordene bliver opfattet og ikke hensigten med dem, så er det ikke til at vide, hvad en given person kan opfatte som krænkende,« siger han og tilføjer: »I tolerancens navn skaber vi en form for intolerance. Før lå intolerancen hos folk, der sagde noget, de ikke måtte. Nu ligger intolerancen hos dem, der modtager et bestemt ord.« Spinat lige til at jokke i ligger med andre ord spredt ud over samfund, samtaler og samvær. Men i stedet for at stå i hver sin spinatfyldte skyttegrav og råbe ad hinanden skal vi gribe krænkelsesdebatten anderledes an. »Ingen er tjent med en debat, hvor det er os mod dem,« mener Vincent Hendricks, professor i formel filosofi og leder af Center for Information og Boblestudier ved Københavns Universitet: »Det fremmer hverken noget at være den krænkende eller at være den krænkede.« Sidste år udgav han sammen med Silas Marker bogen »Os og dem – identitetspolitiske akser, ideer og afsporede debatter«, der blandt andet behandler krænkelseskultur. Her skelner han mellem mikroaggressioner, som når nogen gør opmærksom på, at det er krænkende, at en karrusel i Djurs Sommerland hedder Hottentotten, og systemisk forskelsbehandling, hvor minoriteter kan opleve diskrimination i uddannelsessystemet, i tolden eller på arbejdsmarkedet. »Der er et behov for at få diskuteret de her sager. Det er vigtigt at gøre opmærksom på, at de her ting forekommer. Men i yderste konsekvens kan det ende med censur, eller at man skriver historien ud af bøgerne. Det er ikke vejen frem. Vi skal ikke nødvendigvis rive statuer ned og omdøbe veje. Vaccinen er dannelse, uddannelse og oplysning,« siger Vincent Hendricks.  Han er uenig i Nationalmuseets beslutning om at fjerne ordet eskimo fra samlingerne. »En bedre strategi ville være plancher, der forklarer problemet med ordet eskimo. For der er selvfølgelig et problem, hvis de hellere vil hedde inuit,« siger Vincent Hendricks. Det samme mener han i øvrigt gælder for isen Kæmpe Eskimo. Han mener ikke, at navnet nødvendigvis skal ændres, men at indpakningspapiret med fordel kan blive brugt til at forklare problemstillingen. »Jeg tror ikke, at man får en bedre forståelse ved bare at fjerne det, der for nogen opfattes krænkende,« siger Vincent Hendricks. Tålmodighed med hinanden er Hendricks håb for fremtiden. Forståelse er vejen frem, og den kommer kun, hvis vi bruger tid på at forklare hinanden problemstillingerne. »Vi lever i en globaliseret verden, og vi bliver nødt til at oplyse hinanden. Det bliver man klogere af, ligegyldigt om man er enig eller ej. Så i stedet for at nogle føler sig indignerede over, at nogle føler sig krænkede, så spørg hvorfor? Så fordomsfrit som muligt. Og så skal de, der for eksempel vil have en statue revet ned, også tage sig tiden til at forklare hvorfor,« siger han og tilføjer: »Kodeordet i meget af det her er, at folk gør præmisserne klare for, hvad deres standpunkt er. Derfor er det det rene gift at tage de her diskussioner på de sociale medier. For der er ikke tid. Der får man sjældent oplysningerne og præmisserne, men bare konklusionen. Og så bliver det os mod dem,« siger Vincent Hendricks, der ikke nødvendigvis mener, at det handler om, at vi skal rykke diskussionerne væk fra de sociale medier, men vi skal bruge dem på en anden måde og lægge den nødvendige tid i at forstå forudsætningerne for konklusionen. Nationalmuseet er gået i gang med at fjerne ordet eskimo fra sin arkitiske udstilling »Eskimoer og Grønland«. Det skyldes, at ordet eskimo af mange opfattes nedsættende.Fold sammenLæs mereFoto: Mads Claus Rasmussen/Ritzau Scanpix. »Det interessante er ikke, om vi er enige eller uenige. Det interessante er, hvad forudsætningerne er for, at vi er enige eller uenige – sådan er det i et pluralistisk liberalt demokrati. Meninger koster ikke noget. Det er forudsætningerne for dem, der er dyre. Det er derfor, vi skal have en forklarende tekst på indpakningspapiret på eskimo-isen,« siger han. Sproget med tilhørende ord har været en stor del af sommerens krænkelsesdebatter. Det vil uvægerligt lede til en forandring af sproget, mener Marianne Rathje, der er sprogforsker i Dansk Sprognævn. »Vi kommer først og fremmest til at se en sprogforandring. Den sproglige bevidsthed bliver øget, for de fleste danskere er venlige mennesker, der gerne vil bruge det rigtige udtryk,« siger Marianne Rathje, der understreger, at bølger af sprogforandringer er sket mange gange gennem tiden. Hun forudser dog, at den nuværende bølge kan medføre en nervøsitet for ikke at bruge de rigtige ord. »For ikke at træde nogen over tæerne vil man forsøge ikke at kategorisere folk. For det er ofte kategoriseringen, folk reagerer på. Især når det er en kategorisering, de ikke selv har valgt,« siger hun og nævner hudfarve, etnicitet, køn, fysisk fremtoning og seksualitet som nogle af de kategoriseringer, der kan virke krænkende på nogen. »Sidste år varboligministeren ude at aflyse ordet »ghetto«, fordi det kan være diskriminerende at bo i en ghetto. Så det kan også være ens boligsituation eller for den sags skyld ens psykiske tilstand. Vi har haft en glidning, hvor vi er gået fra at bruge ordet »tosser« og »sindssyge« til »psykisk sårbare«. Man fjerner et belastet ord om en gruppe og ændrer det til et ord, der ikke er stigmatiserende på samme måde,« siger Marianne Rathje. FAKTAEt udpluk af sommerens sager25. maj mistede den 46-årige afroamerikaner George Floyd livet i politiets varetægt i Minneapolis i USA. Floyd døde, da en hvid betjent i otte minutter og 46 sekunder pressede sit knæ mod hans hals, mens Floyd blandt andet sagde: »I can't breathe«. George Floyds død afstedkom store Black Lives Matter-demonstrationer mod politivold og racisme. Først i USA, hvor statuer af blandt andre slaveejere bliver væltet eller malet over,og siden blandt andet i Danmark. Black Lives Matter-bevægelsen har afstedkommet en række debatter om racisme i det danske samfund.Natten til 21. juni blev en statue af missionærenHans Egede i Grønland hældt over med maling, og ordet »decolonize« blev sprayet på den.22. juni var detShu-bi-duas tekst til sangen »Danmark«, der var i vælten. En debattør bosat i USA opfordrede danskerne til ikke frem over at vælge sangen til fællessang. Hun opfattede nemlig følgende del af teksten som krænkende og ekskluderende: »Der findes andre mennesker end dem, der er danske. De bor i huler og slås hele dagen. Det har vi li'godt aldrig nogensinde gjort. De varme lande er noget lort.«I juli tog debatten om ordet eskimo for alvor til. Grønlændere gjorde opmærksom på, atordet er krænkende, og nogle krævede, at isen Kæmpe Eskimo får et nyt navn. Det har nogle isproducenter efterkommet.I slutningen af juli valgte Nationalmuseet at tage kritikken af ordet »eskimo« til efterretning.Museet er nu i gang med at fjerne ordetfra den arktiske udstilling »Eskimoer og Grønland«.FOLD UD 25. maj mistede den 46-årige afroamerikaner George Floyd livet i politiets varetægt i Minneapolis i USA. Floyd døde, da en hvid betjent i otte minutter og 46 sekunder pressede sit knæ mod hans hals, mens Floyd blandt andet sagde: »I can't breathe«. George Floyds død afstedkom store Black Lives Matter-demonstrationer mod politivold og racisme. Først i USA, hvor statuer af blandt andre slaveejere bliver væltet eller malet over,og siden blandt andet i Danmark. Black Lives Matter-bevægelsen har afstedkommet en række debatter om racisme i det danske samfund. Natten til 21. juni blev en statue af missionærenHans Egede i Grønland hældt over med maling, og ordet »decolonize« blev sprayet på den. 22. juni var detShu-bi-duas tekst til sangen »Danmark«, der var i vælten. En debattør bosat i USA opfordrede danskerne til ikke frem over at vælge sangen til fællessang. Hun opfattede nemlig følgende del af teksten som krænkende og ekskluderende: »Der findes andre mennesker end dem, der er danske. De bor i huler og slås hele dagen. Det har vi li'godt aldrig nogensinde gjort. De varme lande er noget lort.« I juli tog debatten om ordet eskimo for alvor til. Grønlændere gjorde opmærksom på, atordet er krænkende, og nogle krævede, at isen Kæmpe Eskimo får et nyt navn. Det har nogle isproducenter efterkommet. I slutningen af juli valgte Nationalmuseet at tage kritikken af ordet »eskimo« til efterretning.Museet er nu i gang med at fjerne ordetfra den arktiske udstilling »Eskimoer og Grønland«. Hun har oplevet, at kønspronominer de seneste år har meldt sig blandt de krænkende ord. Altså om man for eksempel siger »han« eller »hun« om en person. »I Sverige spørger man, »hvad er dit pronavn?«, for ikke at få kaldt nogen noget forkert,« siger hun og tilføjer, at nye udtryk løbende bliver føjet til listen over krænkende udtryk. »Det er kun et par uger siden, at jeg blev opmærksom på, at ordet »mulat« er blevet stødende eller krænkende. Det viser bare, at man skal være fremme i skoene for ikke at komme til at sige noget forkert,« siger Marianne Rathje, der har fået at vide, at »mixed« er den rette betegnelse. Det er som bekendt svært at spå om fremtiden. Men ord som »autist«, »grønlænder« og »indianer« er Marianne Rathjes bud på kommende stridspunkter. For meget tyder på, at status quo ikke længere foregår på den midtjyske motorvej klokken 21 om aftenen. Krænkelser er kommet for at blive.",
        "metadata": {
            "source": "https://www.berlingske.dk/kultur/kraenkelsesberedskabet-er-eksploderet-og-forklaringen-kan-findes-i-usa",
            "image_url": "https://berlingske.bmcdn.dk/media/cache/resolve/image_x_large_vertical/image/132/1321022/23488937-minneapolis-policegreenland.jpg",
            "publication_time": "Fredag d. 07. august 2020, kl. 20.00",
            "author": "Christina Hilstrøm",
            "related_links": [],
            "attachments": []
        }
    }
}