{
    "version": "1.0",
    "document": {
        "id": "https://www_berlingske_dk/debatinterview/trump-har-indledt-en-revolution-af-sund-fornuft-nu-angriber-dansk",
        "title": "Trump har indledt en »revolution af sund fornuft« – nu angriber dansk topminister også »lille elite« i København",
        "content": "Donald Trump har indledt en regulær kulturkrig i USA. Ja, man kan nærmest betegne hans erklærede »revolution af sund fornuft« som en blitzkrig. Med en byge af præsidentielle dekreter har den nyvalgte amerikanske præsident på kort tid annulleret de seneste års identitetspolitiske sejre for venstrefløjen. Nu vil en centralt placeret minister i den danske regering også indlede et opgør med wokeness i Danmark. Og hvorfor? Fordi det er nødvendigt, lyder det fra Morten Dahlin fra Venstre, der regnes for fremtidens mand i sit parti og også sidder i regeringens økonomiudvalg. Han har simpelthen fået nok af »fjollede« politiske tiltag, der i hans øjne alene nyder støtte fra en lille elite af veluddannede, venstreorienterede københavnere. De har bestemt alt for meget gennem alt for lang tid, mener han. Men nu skal det være slut. Det er budskabet fra ministeren i hans hjørnekontor i By-, Land- og Kirkeministeriet, hvor han har inviteret Berlingske på besøg. Anledningen er en nylig ansøgning omindførelseaf kønsneutrale kirkegårde fra Københavns Kommune. Her vedtog et politisk flertal før jul, at gravminder, der »bevarer mindet om fortjenstfulde mænd og kvinder« fremover skulle ændre betegnelsen til »fortjenstfulde borgere«. Begrundelsen? At en »kønsneutral gravmindebestemmelse« er i overensstemmelse med kommunens sprogpolitik om at føre et så »kønsinkluderende sprog« som muligt. Men det kan de godt glemme alt om, lyder det nu fra kirkeministeren. »Jeg kan simpelthen ikke se behovet for det. Ikke et eneste af familiemedlemmerne til de fortjenestfulde mænd og kvinder har mig bekendt klaget over det. Ingen er vist heller i tvivl om, at eksempelvis Thorvald Stauning og Jens Otto Krag var mænd – særligt ikke i sidstnævntes tilfælde,« siger Morten Dahlin med en subtil reference til, at Jens Otto Krag var berømt og berygtet for sit gode øje til det modsatte køn. Skal det også være forbudt med en privat kønsneutral betegnelse på ens egen gravsten? »Nej, det skal enhver have lov til. Men vi kommer ikke til at lave den bagvedliggende lovgivning om, så der ikke længere står fortjenstfulde mænd og kvinder. Det er ærgerligt, hvis vi skal have et sprog, hvor vi tilsidesætter det faktum, at der kun er to biologiske køn.« Jens Otto Krags og Thorvald Staunings gravsted på Vestre Kirkegaard i København, hvor socialdemokratiske statsministre er blevet begravet gennem årtier.Fold sammenLæs mereFoto: Ida Marie Odgaard/Ritzau Scanpix. For Dahlin handler afvisningen af kommunen ikke bare om jura. Det er i allerhøjeste grad også en politisk beslutning. Han er med egne ord »dyb, dyb modstander« af venstrefløjens identitetspolitiske dagsorden. Ja, han bliver ligefrem indigneret flere gange under samtalen, når Berlingske spørger til konkrete ændringer af lovgivningen foretaget med henvisning til kønspolitiske hensyn. For ham er det mareridtsagtigt, hvis vi nu ikke kun skal leve med »det her fjolleri, mens vi er i live, men også hjemsøges af det i døden«, som Dahlin formulerer det. Men kønsneutrale kirkegårde er grundlæggende »noget pjat«. Andre identitetspolitiske tiltag er i hans øjne langt mere bekymrende, som det nyligtfremsatte forslagfra Alternativet, SF og Enhedslisten om, at et barn skal kunne have op til fire juridiske forældre. Her bliver den unge, borgerlige minister »decideret vred«, fordi venstrefløjen ifølge ham er ude på et »identitetspolitisk overdrev« og tilsidesætter børnenes tarv. »Hvad har de mennesker forestillet sig?« spørger han retorisk. »Det skaber jo en forfærdelig situation for barnet i tilfælde af skilsmisse. Vil børnene i så fald skulle deles i en syv-syv-syv-syv ordning mellem de fire forældre?« Ikke på vilkår, mener Morten Dahlin. Han er overbevist om, at han langt fra står alene med sine frustrationer. Almindelige danskere vil »himle med øjnene«, hævder Dahlin. Derfor er det i hans øjne på tide med et opgør. »Identitetspolitikken er anført af en meget lille elite af højtuddannede i København, som kører den her dagsorden for fulde gardiner og prøver at proppe det ned i halsen på folk. Men jeg tror faktisk end ikke, at flertallet af københavnerne støtter det.« Morten Dahlin mener ikke, at transkønnede kvinder skal kunne konkurrere mod kvinder i fodbold og andre sportsgrene.Fold sammenLæs mereFoto: Linda Kastrup. Men hvad vil ministeren gøre? Her bliver det mere uklart. Morten Dahlin er eksempelvis modstander af transkønnede kvinder i kvindesport, men nævner ikke politiske tiltag. Han lever fint med, at DBUsjyskelokalafdelinger for nylig afviste ideen, lyder det direkte adspurgt. Venstre-ministeren mener dog, at det skaber »absurde situationer«, når man som mand kan selvidentificere sig som kvinde og få ændret sit CPR-nummer – for herefter at klæde om hos kvinderne. Men ændre lovgivningen, der muliggør det? Nej, det har hans parti ingen planer om. Kønskvoter i virksomhedernes bestyrelser er han også inderligt modstander af. Venstre har dog lige stemt for kønsbalanceloven, der netop fastsætter kønskvoter, påpeger Berlingske. Hans forsvar? At det kommer fra EU, hvorfor Venstre selvfølgelig stemmer for trods skepsis. Morten Dahlin mener heller ikke, at »små børn« skal kunne få enten juridisk eller biologisk kønsskifte. Hormonbehandlinger er ikke noget, små børn skal udsættes for, understreger han. Men hvad er hans definition på »små børn«? »Det har vi lige nu en politiske drøftelse af,« lyder svaret fra V-ministeren, der trods gentagne spørgsmål ikke vil svare på, hvor aldersgrænsen skal gå. Så hvad med hans eget ministerområde? Som kirkeminister har han eksempelvis ansvaret for vielsesattesterne, der blev gjort kønsneutrale af forgængeren Manu Sareen (R). I stedet for mand og kvinde benævnes de nygifte nu ægtefælle 1 og ægtefælle 2. Vil ministeren tilbagerulle det i sit opgør med wokeness? »Jeg kender faktisk ikke – for at være helt ærlig – de konkrete regler i forhold til vielsesattesterne. Det er jo et meget godt bevis på, hvordan det her nogle gange bliver sneget ind ad bagdøren.« Men er det et problem, at vielsesattesterne er kønsneutrale? »Ja, hvis jeg havde været kirkeminister på det tidspunkt, så havde jeg nok ikke lavet den ændring.« Forhenværende kirkeminister Manu Sareen (R), der indførte kønsneutrale vielsesattester. Her ses han på vej til gudstjeneste i Slotskirken i 2013.Fold sammenLæs mereFoto: Søren Bidstrup. Når ministeren tager kampen op nu, skyldes det også en frygt for fremtiden. Morten Dahlin er bekymret for, at den identitetspolitiske sejrsmarch kan føre til et kulturelt tilbageslag i form af en genvakt, reaktionær konservatisme. Homoseksuelles rettigheder risikerer at ryge med i faldet, hvis det identitetspolitiske projekt kolliderer med almindelige menneskers forståelse af ret og rimelighed, advarer han. Det er det, som han nu frygter bliver konsekvensen i USA. Men noget lignende kan være på vej i Danmark. Grundlæggende er vi gået for langt i hensynet til minoriteterne, mener han. »Vi skal have indført noget mere sund fornuft,« siger Morten Dahlin. »Det er jo vanvittigt, at Nørrebro Pride (den årlige fejring af seksuelle minoriteters rettigheder, red.) er endt et sted, hvorhvideskal gå bagest, fordi de angiveligt har nogle privilegier, som sorte, oprindelige folk og farvede personer ikke har. Med den tilgang risikerer vi et folkeligt oprør, der kan blive virkelig farligt.« Du køber ikke påstanden om, at samfundet er domineret af patriarkalske strukturer? »Nej, og hvis venstrefløjen fortsætter på det her identitetspolitiske overdrev, så kan det frastøde almindelige mennesker i en sådan grad, at de bliver modstandere af det hele, fordi det bliver for åndssvagt. Det vil være et stort tilbageslag for os liberale, hvis vi ender et sted, hvor to mænd ikke længere kan gå hånd i hånd på gaden.« Men er det kun venstrefløjen, der er woke? Nej, ikke ifølge flere toneangivende unge stemmer fra Venstre, som eksempelvis debattøren Camilla Søe, der har argumenteret for, at det liberale parti skal værewoke. Venstres Ungdom gik også for nyligimodmoderpartiet i debatten om fire juridiske forældre. Venstre giver »køb på helt grundlæggende liberale værdier« ved afvisningen af forslaget fra den yderste venstrefløj, lød det fra partiets egne ungdomspolitikere. Morten Dahlin ryster på hovedet af deres kritik og svarer, at forslaget hverken er liberalt eller borgerligt. »Her er jeg uenig med dem – og det ved de også godt. Det bliver aldrig vores politik. Venstre og det liberale Danmark skal ikke være woke i fremtiden.«",
        "metadata": {
            "source": "https://www.berlingske.dk/debatinterview/trump-har-indledt-en-revolution-af-sund-fornuft-nu-angriber-dansk",
            "image_url": "https://berlingske.bmcdn.dk/media/cache/resolve/image_x_large_vertical/image/188/1885028/24882172-mads-duedahl-linea-sgaard-lidell-morten-dahlin.jpg",
            "publication_time": "Lørdag d. 15. februar 2025, kl. 09.49",
            "author": "Christian Foldager",
            "related_links": [],
            "attachments": []
        }
    }
}