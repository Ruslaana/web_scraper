{
    "version": "1.0",
    "document": {
        "id": "https://www_berlingske_dk/kommentatorer/det-kan-vi-laere-af-et-juleeventyr-fortabelse-er-et-valg",
        "title": "Det kan vi lære af »Et juleeventyr«: Fortabelse er et valg",
        "content": "»Et juleeventyr« af Charles Dickens hører til højtidens klassikere. Herhjemme ser vi gerne den forrygende udgave med Kermit og de andre »Muppets« – og naturligvis Michael Caine i hovedrollen. Med sin krasse kritik af den hjertekolde pengepuger Ebenezer Scrooge balancerer »Et juleeventyr« ofte på kanten af antikapitalisme. Scrooge er som sin afdøde forretningspartner Jacob Marley en hård hund, når det kommer til at forøge sin formue. For ham er julemåneden den tid, hvor folk kommer bagud med deres afdrag. En høstmåned for pengeudlånere. Han holder også godt på pengene, Scrooge. Da han får besøg af et par filantroper, som i anledning af julen samler ind til de fattige, viser han dem døren med henvisning til natvægterstatens fintmaskede sociale sikkerhedsnet: Hans skatter betaler jo allerede for fængsler og fattighuse. Da de, nu noget bestyrtede indsamlere, forfærdet udbryder, at mange hellere ville dø end ende dér, replicerer Scrooge blot, at man da burde lade dem dø, hvis det er det, de vil. Det ville også hjælpe på overbefolkningen. Scrooge kan opfattes som repræsentant for en kapitalistisk etik, der vender julens budskab på vrangen, kradser ind i stedet for at give ud. Dette er imidlertid en overfladisk betragtning. »Et juleeventyr« er en fortælling, der handler om ansvar, nærmere bestemt et menneskes ansvar for sig selv og for at leve et meningsfuldt liv. »Et juleeventyr« er ikke kapitalismekritik, men en kulturkritik, der både rummer dom og håb. Der er mening i de ting, Scrooge foretager sig. En slags da. Han er en mand, der i sin livsbitre nihilisme er uden et gudsforhold, men han udlever det, sociologen Max Weber kaldte den protestantiske etik. I virkeligheden er det jo en calvinistisk etik. Det er en hengivenhed til arbejdet for arbejdets egen skyld. En asketisk levevis med minimalt forbrug. En ophobning af velstand, der for de calvinistiske protestanters urolige hjerter tjente som en forsikring om, at Gud ville frelse dem. Scrooges problem er imidlertid, at han er fortabt. Det er netop hans kurs mod helvedes lænker, som afdøde Jacob Marley skal advare ham imod julenat. Sandheden er, at fortabelsen allerede er indtruffet. Scrooges liv er allerede et spildt liv. Han er en eremit, bor alene i et stort tomt hus, kun omgivet af mørket og den sparsomme varme fra ildstedet. En kalket grav. Som alle eremitter forsøger han vel at overbevise sig om, at det netop er sådan, det skal være. Han slår sig til tåls. Men hans bitterhed er altgennemtrængende og afslørende. Og måske er det allerede for sent for ham. Han er ved vejs ende. Tragedien er, at han har trådt denne sti så længe, at tiden bare er gået. Den får han ikke tilbage, selvom han skifter retning. Der er ingen vej tilbage. Hans velstand er ikke et løfte om frelse i det hinsides, men et tegn på, at hans helvede allerede er nu og her. Og som alle, der lever i helvede, forkynder han fortabelse med en vækkelsesprædikants iver. For den, der har mistet tilværelsens mening, er den eneste trøst den stålsatte tro på, at tilværelsen i det hele taget er uden mening. Gud ske tak og lov! Det er ikke mig, det er verden, den er gal med. Nihilismen er et forførende rusmiddel. Særligt fordi den tillader Scrooge at tro, at hans bitre ensomhed skyldes, at han – i modsætning til alle andre – har gennemskuet virkeligheden. De andre lever i illusionen. Jeg lever i virkeligheden. Derfor møder Scrooge også verden med et nådesløst ord: »humbug!«. Men det er faktisk ikke verden, der er humbug. Det er Ebenezer Scrooge. En menneskelig østers er han. »Et juleeventyr« kredser om spørgsmålet, hvordan Scrooge er havnet der. Han får besøg af tre ånder. Den første af dem, den forgangne juls ånd, tager ham med til hans fortid. Her møder vi en tyrannisk og fraværende far, en ung, kejtet og isoleret Ebenezer, der hengiver sig til bøgernes verden. Så måske er det faktisk samfundets skyld? Måske er det humbug? Nej, for det er, viser det sig, de valg, Ebenezer selv har truffet, der har kastet ham ud i fortabelse. Det er hans afvisning af kærligheden for ambitionens skyld. Det er et udslag af hans kroniske anerkendelsesunderskud. Men han vælger selv. Ebenezer er virkelig et menneske, der ikke vil sig selv det godt. Ansvaret er hans. Også for at forandre sin situation ved at kaste nihilismen på flammerne og fælde dom over det liv, der i skæret fra det spinkle julelys er afsløret som mørke. Livet leves med andre, men ansvaret er personligt. Det er præcis dette valg mellem liv og fortabelse, som »Et juleeventyr« handler om. Christian Egander Skov er ph.d., historiker og redaktør på Årsskriftet Critique",
        "metadata": {
            "source": "https://www.berlingske.dk/kommentatorer/det-kan-vi-laere-af-et-juleeventyr-fortabelse-er-et-valg",
            "image_url": "https://berlingske.bmcdn.dk/media/cache/resolve/image_x_large/image/149/1498357/23960543-.jpg",
            "publication_time": "Tirsdag d. 21. december 2021, kl. 20.00",
            "author": "Christian Egander Skov",
            "related_links": [],
            "attachments": []
        }
    }
}