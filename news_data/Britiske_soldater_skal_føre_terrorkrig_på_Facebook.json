{
    "version": "1.0",
    "document": {
        "id": "https://www_berlingske_dk/internationalt/britiske-soldater-skal-foere-terrorkrig-paa-facebook",
        "title": "Britiske soldater skal føre terrorkrig på Facebook",
        "content": "Den britiske hær er ved at sammensætte en ny enhed, der skal udføre »psykologiske operationer« på Facebook og andre sociale medier for blandt andet at hjælpe til i kampen mod terror, skriver BBC. Enheden bliver oprettet ud fra en erkendelse af, at moderne krige ikke kan vindes alene på slagmarken, og tiltaget er en »stor udvidelse« af hærens psykologiske operationer, påpeger Paul Rogers, der er professor i international sikkerhed ved University of Bradford. »Vi havde så meget besvær i Irak og Afghanistan. Det handler om at forsøge at lære, hvordan disse grupper bruger sociale medier,« siger professoren til BBC med henvisning til terrororganisationen Islamisk Stat (IS), der med Paul Rogers ord har en utrolig rækkevidde på de sociale medier.  Hæren oplyser ifølge BBC, at den nye enhed også skal forsøge at påvirke lokale beboere i krigszoner og ændre deres adfærd gennem det, hæren kalder »traditionelle og utraditionelle metoder«. En tidligere officer i den britiske hær, der var involveret i de såkaldte psykologiske operationer på Balkan, i Afghanistan og i Irak, mener, at den nye enhed af Facebook-soldater er »fremtidens hær«. »Enheden vil være aktiv i befolkninger, samarbejde med dem, og opnå en bred effekt - for som vi ved fra Afghanistan, arbejder militæret ikke isoleret. Det arbejder som en del af regeringen,« siger han til BBC.  Den nye enhed får navnet 77. Brigade og får hovedsæde i Berkshire i Storbritannien til april. En talsmand fra hæren oplyser ifølge BBC, at brigaden vil »spille en central rolle for Storbritanniens kampe i informationsalderen.« »Det er en erkendelse af, at andres handlinger på en moderne slagmark kan påvirkes på måder, der ikke nødvendigvis er voldelige.« ",
        "metadata": {
            "source": "https://www.berlingske.dk/internationalt/britiske-soldater-skal-foere-terrorkrig-paa-facebook",
            "image_url": "https://berlingske.bmcdn.dk/media/cache/resolve/image_x_large/image/12/129124/8242678-afghanistan-britain-diplomacy-cameron.jpg",
            "publication_time": "Lørdag d. 31. januar 2015, kl. 12.23",
            "author": null,
            "related_links": [],
            "attachments": []
        }
    }
}