{
    "version": "1.0",
    "document": {
        "id": "https://www_berlingske_dk/kultur/stjerne-roser-ekskonen-hun-er-en-superhelt",
        "title": "Stjerne roser ekskonen: Hun er en superhelt",
        "content": "København: Det var kun sidste sommer, at Hollywood-parret Ben Affleck og Jennifer Garner meddelte omverdenen, at de to gik fra hinanden efter ti års ægteskab. Men selv om bruddet stadig er relativt friskt i hukommelsen, har eksparret fundet harmonien, og de samarbejder fantastisk, fortæller Ben Affleck til E! News. Især når det kommer til parrets tre børn, har Hollywood-stjernen den største respekt for sin ekskone. - Jen er en superhelte-mor. Hun er en fantastisk mor, og jeg er virkelig heldig at have hende som partner til at opdrage disse børn med, lyder det fra \"Argo\"-stjernen, som dog også synes, at forældrerollen til tider kan være udfordrende. - Opdragelse er hårdt arbejde, men det er så givende, og jeg gør helt afgjort mit bedste, fortæller den 43-årige skuespiller, der snart er aktuel i rollen som Batman i filmen \"Batman v Superman: Dawn of Justice\". Ben Affleck har sammen med skuespillerinden Jennifer Garner, der blandt andet er kendt fra tv-serien Alias, børnene Violet Affleck, Seraphina Rose Elizabeth Affleck og Samuel Garner Affleck. /ritzau/",
        "metadata": {
            "source": "https://www.berlingske.dk/kultur/stjerne-roser-ekskonen-hun-er-en-superhelt",
            "image_url": "https://berlingske.bmcdn.dk/media/cache/resolve/image_x_large/image/18/189026/12720869-ben-og-jennifer.jpg",
            "publication_time": "Mandag d. 21. marts 2016, kl. 07.47",
            "author": null,
            "related_links": [],
            "attachments": []
        }
    }
}