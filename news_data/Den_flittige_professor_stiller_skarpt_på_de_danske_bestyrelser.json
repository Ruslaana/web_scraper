{
    "version": "1.0",
    "document": {
        "id": "https://www_berlingske_dk/business/den-flittige-professor-stiller-skarpt-paa-de-danske-bestyrelser",
        "title": "Den flittige professor stiller skarpt på de danske bestyrelser",
        "content": "For professor ved Copenhagen Business School, CBS, Steen Thomsen favner fritiden blandt andet meditation og rejser i Asien – noget af en kontrast til det daglige arbejde, hvor han gennem mange år har holdt bestyrelsesmedlemmer i landets virksomheder i ørerne og sørget for, at de gør deres job ordentligt. Steen Thomsen fylder 60 år 28. september. Og karakteristisk for ham bliver dagen ifølge ham selv fejret på CBS med et seminar om Fondenes Fremtid. Mere præcist har Steen Thomsen siden 2.000 været professor på CBS, hvor han primært har beskæftiget sig med corporate governance, der dækker over god selskabsledelse. Altså forskning i, hvordan virksomhederne ledes på en betryggende måde. Ikke mindst for deres ejere. I den sammenhæng har bestyrelsesarbejdet i virksomheder altid været en væsentlig del af Steen Thomsens forskning. Og det er alle typer af bestyrelser, som kommer under luppen. På nettet kan man se, at Steen Thomsen sidste år var med til at kåre bestyrelsen for Aalborg Symfoniorkester til Årets Offentlige Bestyrelse. På Steen Thomsens engelsksprogede hjemmeside præsenterer han sig på denne måde: »Jeg er professor ved Copenhagen Business School med speciale i ledelse, som jeg definerer bredere end de fleste. Emnet er vigtigt, fordi ledelse er det, der holder virksomhederne i gang. Vi har brug for ledelse for at give incitamenter til skabelse af velstand og ansvarlighed.« FAKTABonusinfoHan er Novo Nordisk Fond-professor i fondsledelse.Han er medstifer af af start-up virksomheden Boardmeter, der beskæftiger sig med softwarebaserede bestyrelsesevalueringer.Han bor i Charlottenlund og er på 30. år gift med Anette Blegvad, som han har to voksne sønner med.I fritiden dyrker han Tai Chi, meditation og rejser til oversøiske destinationer.FOLD UD Steen Thomsen er en flittig forsker, der har skrevet et væld af artikler og ligeledes gerne deltager i medier med udtalelser og debatindlæg.Tilbage i 2010 bragte Berlingske Business et portræt af Steen Thomsen.Dengang havde han netop fået tænketanken DEAs forskerpris for i to årtier at have arbejdet med god selskabsledelse. »Steen Thomsen er personificeringen af passion og engagement. I telefonen griber han hver eneste mulighed for at tale om sit felt. Knuger det til sig og snakker løs. Ikke i skudsalver, men langsomt og velovervejet. Og længe. Som 39-årig blev Steen Thomsen professor, og i løbet af karrieren har omkring 100 udgivelser forladt hans skrivebord,« hed det dengang om forskeren. Undervejs har han dog også været ude for problematiske sager. Sidste år skrev han en kronik i dagbladet Børsen, hvori han forsvarede Danske Bank i hvidvasksagen. Han argumenterede for, at medier ogpolitikere skulle sætte Danske Bank fri fra »gabestokken«. Kronikken blev skrevet, uden at Steen Thomsen fortalte, at hans forskningscenter havde modtaget millionstøtte fra banken. Efterfølgende fortrød han, at han havde skrevet kronikken. Generelt prøver han hele tiden at holde sig på dydens smalle sti, når det gælder medierne. Han har tidligere blandt andet opfordret til, at forskere ikke udtaler sig om emner uden den nødvendige faglige ballast. Dengang sagde han ligeledes, at han ofte siger nej til journalister for ikke selv at snyde på vægtskålen.",
        "metadata": {
            "source": "https://www.berlingske.dk/business/den-flittige-professor-stiller-skarpt-paa-de-danske-bestyrelser",
            "image_url": "https://berlingske.bmcdn.dk/media/cache/resolve/image_x_large_vertical/image/120/1204043/23166306-.jpg",
            "publication_time": "Lørdag d. 28. september 2019, kl. 10.00",
            "author": "Frederik M. Juel",
            "related_links": [],
            "attachments": []
        }
    }
}