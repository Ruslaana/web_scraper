{
    "version": "1.0",
    "document": {
        "id": "https://www_berlingske_dk/virksomheder/vestjysk-bank-vi-kaemper-videre",
        "title": "Vestjysk Bank: Vi kæmper videre",
        "content": "Det kan blive aktionærerne, der skal rejse den nødvendige kapital til Vestjysk Bank efter at banken torsdag må meddele, at det ikke bliver til et salg i denne omgang. Det siger bestyrelsesformand, Steen Hemmingsen. Vestjysk Bank har 40.000 aktionærer, og han udelukker ikke, at banken vil forsøge at sælge nye aktier. »Det vil blive svært, men som sagt vil vi overveje, hvad vi gør. nu har vi fået de tilbagemeldinger, der har fået os til at konkludere, at der ikke umiddelbart er grundlag for at gennemføre et salg. Det har vi syntes, at markedet skulle informeres om,« siger Steen Hemmingsen.   Både Jyske Bank, Sydbank, Handelsbanken og Spar Nord rygtedes at have haft adgang til kreditbøgerne i Vestjysk Bank, men due dilligence-processen er altså ikke mundet ud i et opkøb. Vestjysk Bank har en solvensmæssig overdækning på bare 130 millioner kroner ifølge tredje kvartalsregnskabet, som blev udsendt den 29. november, og er presset af den nye finansielle regulering, som træder i kraft den 31. marts. Der hersker desuden usikkerhed om bankens nedskrivningsniveau, og Finanstilsynet har iværksat en ordinær undersøgelse af blandt andet kreditrisiciene. Til trods for de betydelige udfordringer arbejder bankens bestyrelse fortsat på at finde en løsning, der kan styrke bankens kapitalmæssige situation: »På nuværende tidspunkt har vi ikke fundet en mere varig løsning, vi arbejder videre og banken opfylder de relevante bestemmelser og vi skal aflægge regnskab i begyndelsen af 2014,« siger Steen Hemmingsen, der påpeger, at det på grund af nye kapitalregler, der træder i kraft den første april, kan blive en udfordring at leve op til solvenskravene. Kan du garantere, at I ikke ender i Finansiel Stabilitet? Det er i hvert fald ikke den retning, vi arbejder. Men det kan vel ikke udelukkes? Det kan jeg ikke forestille mig.  ",
        "metadata": {
            "source": "https://www.berlingske.dk/virksomheder/vestjysk-bank-vi-kaemper-videre",
            "image_url": "https://berlingske.bmcdn.dk/media/cache/resolve/image_x_large/image/39/394586/7032818-vestjysk-bank-steen-hemmingsen.jpg",
            "publication_time": "Torsdag d. 12. december 2013, kl. 10.53",
            "author": "Kathrine Rossau",
            "related_links": [],
            "attachments": []
        }
    }
}