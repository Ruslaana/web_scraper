{
    "version": "1.0",
    "document": {
        "id": "https://www_berlingske_dk/virksomheder/uber-lukker-i-danmark-men-chauffoererne-koerer-videre-med-nystartede-apps",
        "title": "Uber lukker i Danmark - men chaufførerne kører videre med nystartede apps",
        "content": "På tirsdag smækker Uber bildøren i og forlader de danske landeveje, men chaufførerne fortsætter med at transportere passagerer i København. I sidste uge kunne Berlingske fortælle, at mere end 500 Uber-chauffører er gået sammen om en ny app, der skal åbne, når Uber lukker, men nu viser det sig, at der kan komme flere apps på markedet som erstatning for den populære kørselstjeneste i København. »Vi har flere apps med i opløbet. Jeg har kendskab til ni apps, hvoraf jeg mener, at fire af dem er seriøse. På tirsdag kl. 13 holder vi chaufførmøde, hvor vi melder ud, hvad vi synes er anbefalelsesværdigt, og så kan chaufførerne gå over til det,« siger Per Jakobsen, der er talsmand for Uber-chaufførerne i Danmark.  Formanden for Foreningen for Deleøkonomi, Nicolai T. Jørgensen, bekræfter, at der er flere apps undervejs. Han mener, at tre af dem er seriøse. Han fortæller, at de har været under udvikling længe inden, at Uber meddelte deres afgang i Danmark. »De tre apps har haft en lang udviklingsproces – også længe inden, at Uber meddelte, at de lukker i Danmark. Den app, der er den bedste, vil overleve. Vi har ikke interesse i, at der skal være monopol på området, og konkurrence er sundt,« lyder det fra formanden.  Per Jakobsen oplyser, at det ikke er sikkert, at alle apps vil være færdigudviklet til på tirsdag, men enkelte apps er så langt i udviklingsprocessen, at de er klar til at blive benyttet af chauffører og passagerer, når Uber lukker. En af disse apps hedder Habil, der netop er blevet offentliggjort på sin egen hjemmeside. Berlingske har kendskab til flere tilfælde, hvor Uber-chauffører reklamerer for den nye app ved at dele visitkort ud med hjemmesidens navn og en opfordring til passageren om at gå ind på hjemmesiden og orientere sig om den nye app på forhånd. Habil baserer sig på en forretningsmodel, der allerede er kendt hos fragttjenesten Mover i Danmark. Det er nemlig lovligt at fragte pakker for kunder, og hvis kunden ønsker at hoppe ind i bilen og blive transporteret med pakken, er det ikke betegnet som taxikørsel. Derfor kan Habil snige sig udenom taxilovgivningen med krav til sædefølere, taxametre og videoovervågning, der ifølge Uber er grunden til, at kørselstjenesten lukker i Danmark. Det betyder i princippet, at kunden kan bede om at få fragtet sin jakke fra Vesterbro til Østerbro og køre med som passager lovligt. Habil slår sig på sin hjemmeside op på at ligne Uber i designet og på priser, og fragttjenesten oplyser, at den har ambitioner om at være landsdækkende indenfor 12 måneder. »Hovedaktiviteten hos Habil er fragttransport. Men vi kan ikke forhindre, at folk hopper ind ved siden af. Vi har studeret lovgivningen meget nøje, og der er ikke noget galt i, at folk som helt lovligt skal have fragtet noget, kører med chaufføren. Og det er jo ikke noget, vi kan styre,« lyder det fra Nicolai T. Jørgensen, der er den primære talsmand for Habil.  Chaufførernes talsmand, Per Jakobsen, er meget begejstret for Habil, og han håber, at app’en får medvind i Danmark. Han oplyser dog, at app’en kommer til at fungere som personkørsel for passagerer. Er det ikke at benytte loven på en forkert måde, hvis folk bare kan bede om at få fragtet deres taske og så køre med? I ved vel godt, at det ikke er reelt fragt, men en måde selv at blive transporteret på? »Det er op til politikerne at afgøre det. De har lagt nogle grænser, og det er så op til dem at bestemme, hvad loven må bruges til,« lyder det fra Per Jakobsen. For et par uger siden forsøgte politikeren Joachim B. Olsen (LA) at benytte forretningsmodellen, da han fik fragtet sin taske på arbejde med fragtfirmaet Mover, der er en deleøkonomisk godsfragtservice for private og erhvervsdrivende. Politikeren bad om at blive transporteret på arbejde sammen med sin taske. Det affødte en massiv kritik fra fragtvirksomheden, der frygtede, at det vil få konsekvenser for deres egen forretning, hvis folk begynder at benytte lovgivningen i den forstand. »Vi har ikke før oplevet, at det her var et problem. Men jeg kan jo se de kommentarer, der bliver skrevet til Joachims Facebook-opslag. Det er folk, som synes det er en genial idé. Hvis vi oplever, at det her bliver et problem, så vil vi sætte ind overfor at ændre reglerne, så det ikke kan lade sig gøre at snyde,« sagde Martin C. Hansen, der er adm. direktør for Mover, dengang til Berlingske. Men det er ikke kun Habil, der er på vej ud på det danske transportmarked.  En anden app, der ifølge Per Jakobsen også er langt i udviklingen, er baseret på en forretningsmodel, hvor passagerer og chauffører skal have en relation til hinanden gennem en fælles forening. Denne app kunne Berlingske fortælle om i sidste uge, hvor det blev oplyst, at relationen skal skabes ved at videregive et visitkort. Alle, der har været i forbindelse med visitkortet, har en relation til hinanden, og det betyder, at transporten ikke kan betegnes som taxikørsel. Derfor kan app'en snige sig udenom taxilovgivningen Per Jakobsen er den primære talsmand for app’en, der endnu ikke har et navn, da der lige nu er en navnekonkurrence i gang, hvor passagerer kan foreslå et navn og vinde 50 gratis ture med den nye app.  Nicolai T. Jørgensen oplyser, at der også er en app på vej, der går under navnet Avanti. Han ønsker ikke at oplyse, hvad app'en præcis går ud på, da han ikke er en del af dens udviklingsproces, men han fortæller, at den læner sig op ad en forretningsmodel baseret på personbefordring i stedet for fragt. Hverken Per Jakobsen eller Nicolai T. Jørgensen ønsker at komme med yderligere oplysninger om de apps, der stadig er under udvikling. De oplyser, at der på tirsdag vil komme mange flere oplysninger, når Uber lukker kørselstjenesten. Men udbuddet af flere nye apps er ikke nødvendigvis kun positivt, mener en Uber-chauffør, som Berlingske har talt med. Han frygter, at det store udbud af nye apps vil splitte de nuværende Uber-chauffører i flere lejre. »Der er konkurrence blandt chaufførerne nu. Nogle støtter Habil og nogle støtter Per Jakobsens app,« siger han. Han støtter selv den såkaldte relationskørsels-app, men han frygter, at det store udbud af nye apps vil skabe en intern konkurrence blandt Uber-chaufførerne.  Han glæder sig dog til at se, hvad der bliver fremlagt på tirsdag, når Uber lukker. Per Jakobsen fortæller, at Uber lukker kørselstjenesten kl. 12, og chaufførerne vil efterfølgende få at vide, hvad der kommer på markedet af nye apps kl. 13.",
        "metadata": {
            "source": "https://www.berlingske.dk/virksomheder/uber-lukker-i-danmark-men-chauffoererne-koerer-videre-med-nystartede-apps",
            "image_url": "https://berlingske.bmcdn.dk/media/cache/resolve/image_x_large/image/9/95269/16967158-rb-plus-uber-er-punkteret-og-sendt-i-garagen.jpg",
            "publication_time": "Søndag d. 16. april 2017, kl. 15.26",
            "author": "Julie Dalgas",
            "related_links": [],
            "attachments": []
        }
    }
}