{
    "version": "1.0",
    "document": {
        "id": "https://www_berlingske_dk/design-mode-og-arkitektur/han-havde-jo-ikke-noget-toj-pa-men-han-havde-en-god-pointe___",
        "title": "Han havde jo ikke noget tøj på (men han havde en god pointe...)",
        "content": "Dette er det foreløbigt sidste show, annoncerede Nicholas Nybroe i den kollektionsbeskrivelse, der lå på gæsternes pladser, da de ankom til showet i Kongernes Lapidarium. Fremover vil han undersøge modens virkemidler og sin kreativitet på andre måder, skrev han. Og lad det bare være sagt med det samme. Han satte ikke punktum med showet, han satte et kæmpe udråbstegn, der kun understreger, hvor savnet han vil være, fordi han mere end nogen anden i modeugen bruger sine shows til andet end at vise tøj. Han fortæller historier, han undersøger tabuer, og han stiller spørgsmål.  Som i denne kollektion, hvor spørgsmålet var, hvad den perfekte krop, som modebranchen er så optaget af, egentlig er. Og hvorfor det er den 16-årige ekstremt tynde pigekrop, der er idealet, når kroppen kan have en skønhed uanset størrelse. Han havde ladet sig inspirere af kroppens forfald, af hudfolder, der blev til draperinger på en kjole, af former på en stor krop, som var formet i tyl, af musklers opbygning, der snoede sig over jerseytrøjer og af tynde lag, der flappede over huden. Modellerne, der kom i alle størrelser, højder, former, farver og køn og gråtoner viste kjoler, kapper og sportswear i farver, der spejlede hudtonerne, fra lys lyserød til dyb mørkebrun. FAKTAHvem, hvad og hvorHvem: Nicholas Nybroe blev kendt for en kjole, som Ghita Nørbye bar til et hofbal, men han har de seneste år udforsket modens begrænsinger, han har vist tøj på ældre kvinder, han har leget med vores opfattelse af nationalitet og ladet sit tøj illustrere ideen om de gode gamle dage, der måske ikke var så gode endda.Hvor: Kongernes Lapidarium, hvor modellerne gik mellem statuerne i Bryghusets kølige indre.Hvad: Kroppen var udgangspunkt for showet, hvor Nicholas Nybroe havde klædt modellerne på i overdrevne kropslige former – og helt af.FOLD UD Hvem: Nicholas Nybroe blev kendt for en kjole, som Ghita Nørbye bar til et hofbal, men han har de seneste år udforsket modens begrænsinger, han har vist tøj på ældre kvinder, han har leget med vores opfattelse af nationalitet og ladet sit tøj illustrere ideen om de gode gamle dage, der måske ikke var så gode endda. Hvor: Kongernes Lapidarium, hvor modellerne gik mellem statuerne i Bryghusets kølige indre. Hvad: Kroppen var udgangspunkt for showet, hvor Nicholas Nybroe havde klædt modellerne på i overdrevne kropslige former – og helt af. Indimellem kom der så en helt nøgen model, der ganske roligt gik gennem rummet i al sin almindelighed og mindede os om, at det perfekte kun findes hos ganske få, og at kroppen er smuk, selv om den ikke er perfekt. Eller ung. Eller glat og stram. Det var en ufattelig suveræn demonstration af, hvordan vi ser kroppen som rigtig og forkert, selv om kroppen jo bare er … en krop - og af hvor forkert den idé egentlig er, for formerne er, selv om de er store og voluminøse, smukke, både når de er lavet i tyl (helle for at gå til fest i en af de kjoler), og når de findes i kød og hud, blod, muskler og fedt. Den sidste indgang var en kvinde klædt i en lang kåbe med en høj krave, og hun lignede næsten en ond heks, som hun kom der, pakket ind og skjult. Og med et blev det klart, at det måske slet ikke er kroppen, der er det farlige. Det er alt, det vi bliver og gør os til, når vi gemmer den væk, når vi skjuler os for hinanden, når vi forstiller os.  At Nicholas Nybroe så selv tog hele takkerunden klædt af til skindet var genialt tænkt. For havde han ikke allerede sagt tydeligt, at kroppen ikke er så farlig, selv om den ikke er perfekt, fik han demonstreret det så tydeligt ved at vise sin egen. Det er ikke farligt at være sig selv. Heller ikke uden tøj. Er det tøj? Nej, ikke rigtigt. Er det vigtigt? Oh, yes. Vi kommer til at savne Nicholas Nybroe frygteligt!  Bedst:At Nicholas Nybroe selv tog takketuren rundt på podiet nøgen. Point for ikke bare at være tom snak. Værst:At man bliver så overrasket, når man ser en almindelig nøgen krop. Dem er der for få af i det offentlige rum, når det perfekte er blevet normen. Se billederne fra showet her.",
        "metadata": {
            "source": "https://www.berlingske.dk/design-mode-og-arkitektur/han-havde-jo-ikke-noget-toj-pa-men-han-havde-en-god-pointe...",
            "image_url": "https://berlingske.bmcdn.dk/media/cache/resolve/image_x_large/image/38/384748/18127957-modeshow-fra-nicholas-nybro.jpg",
            "publication_time": "Onsdag d. 09. august 2017, kl. 18.39",
            "author": "Sarah Skarum",
            "related_links": [],
            "attachments": []
        }
    }
}