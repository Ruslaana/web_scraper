{
    "version": "1.0",
    "document": {
        "id": "https://www_berlingske_dk/kommentatorer/det-kongelige-teater-har-kastet-sig-over-musicalen-men-teatret",
        "title": "Det Kongelige Teater har kastet sig over musicalen – men teatret mangler modet til at udvikle genren",
        "content": "De danske musicals solgte knap 250.000 billetter sidste sæson og er den genre, dersælger klart flest billetter pr. støttekrone. Det betyder, at genren er en kommerciel succeshistorie. Men genrens største styrke – at give publikum lyst til at tage tegnebogen op af lommen – har også vist sig at være genrens akilleshæl. Det fastholder musicalen i en kommerciel spændetrøje, der bremser genrens kunstneriske udvikling. De private musicalproducenter sælger billetter som aldrig før, og det virker det til, man har bemærket på Det Kongelige Teaters direktionsgange. I 2022 opsatte Operaen deres første egenproducerede musicalproduktion, den halvt århundrede gamle »West Side Story«. Musicalen solgte tæt på 60.000 billetter og var Det Kongelige Teaters næstmest besøgte produktion dette år. I 2023 valgte Det Kongelige Teater at importere musicalen »Som i Himlen« fra vores svenske naboer som et andet færdigproduceret samlesæt fra IKEA. Dermed brugte man danske statskroner på at udvikle den svenske musical i stedet for at tage bestik af, hvilke nyskabende produktioner, der kunne udvikles herhjemme. »Som i Himlen« er en musical købt i Sverige som et musikalsk IKEA-samlesæt.Fold sammenLæs mereFoto: Camilla Winther. I år har Det Kongelige Teater valgt at opsætte publikumsbaskeren »Billy Elliot« med musik af Elton John. Det vælter frem med nye og originale, danske musicals. Østre Gasværk, Fredericia Musical Teater og One and Only Musicals er et udsnit af de aktører, der skaber spændende nye musicalprojekter. Fælles for disse producenter er dog, at de ikke er i nærheden af at modtage statsstøtte på niveau med Det Kongelige Teater. Derfor må aktørerne selvsagt tænke kommercielt, hvis de vil overleve. Det Kongelige Teater har derimod musklerne til at prioritere produktioner, der udvikler musicalgenren, men indtil nu har de ikke udvist modet til det. Det er en skam, for musicalen er meget mere end store omsætninger og popkultur. Så længe vi ikke udvikler genren herhjemme, går danskerne glip af et stort kunstnerisk potentiale. Musicalen er helt enkelt blevet for god en forretning. Vi har brug for øremærkede støttemidler til eksperimenter, der kan løfte musicalen ud af den kommercielle spændetrøje, som den er blevet lagt i. Det Kongelige Teater har allerede tonsvis af erfaring med at eksperimentere med nye originale værker inden for andre scenekunstformer, og det virker efterhånden demonstrativt, at man overser musicalen. Som modtager af mere enden halv milliard kroner i årlige støttemidlerhar Det Kongelige Teater en enestående mulighed for at facilitere udviklingen af musicalgenren i Danmark – fremfor blot at bruge den til at sælge billetter. Det virker dog til, at de mangler et kulturpolitisk skub i den rigtige retning. Niklas Frandsen er vicebestyrelsesleder i Dansk Musical Brancheforening ",
        "metadata": {
            "source": "https://www.berlingske.dk/kommentatorer/det-kongelige-teater-har-kastet-sig-over-musicalen-men-teatret",
            "image_url": "https://berlingske.bmcdn.dk/media/cache/resolve/image_x_large_vertical/image/185/1852854/24823749-det-kongelige-teater-p-kongens-nytorv-fredag-den.jpg",
            "publication_time": "Fredag d. 01. november 2024, kl. 13.59",
            "author": null,
            "related_links": [],
            "attachments": []
        }
    }
}