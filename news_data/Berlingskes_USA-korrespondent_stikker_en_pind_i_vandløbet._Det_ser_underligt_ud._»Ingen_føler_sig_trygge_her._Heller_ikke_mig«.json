{
    "version": "1.0",
    "document": {
        "id": "https://www_berlingske_dk/usa/berlingskes-usa-korrespondent-stikker-en-pind-i-vandloebet-det-ser-underligt",
        "title": "Berlingskes USA-korrespondent stikker en pind i vandløbet. Det ser underligt ud. »Ingen føler sig trygge her. Heller ikke mig«",
        "content": "Jeg spotter et par døde fisk, der flyder i bækken. Her lugter kemisk – som billig hårlak. Her stinker af angst. I Shelby Walkers baghave – på hovedgaden i East Palestine i Ohio – ligger en udbrændt tankvogn. Lige siden et fragttog fyldt med kemikalier 3. februar kørte af skinnerne, gik i brand og sendte en enorm røgsky ind over byen, har hun haft hovedpine og sære udslæt. Hendes øjne er røde af infektion, og hendes børn hoster, siger hun. »Ulykken har gjort os syge, og jeg frygter, at det bare bliver værre. Indtil vi en dag ervirkeligsyge,« siger hun. Shelby Walker og hendes familie så en film i stuen, da de pludselig hørte en brag – togulykken. Da de gik uden for, så de togvogn efter togvogn antænde som en »lunte«.Fold sammenLæs mereFoto: Mikkel Danielsen. Efter ulykken har Shelby Walker forbudt sine børn at lege i haven. Det får de aldrig lov til igen. Ti af de forulykkede vogne indeholdt giftige kemikalier – og fem af dem det brændbare og meget kræftfremkaldende vinylklorid. Stoffet truede med at eksplodere, så myndighederne evakuerede byens borgere i et par dage, lod det kemiske stof sive ud i en grøft og antændte det i en »kontrolleret afbrænding«. Den amerikanske miljøstyrelse, EPA, siger, at East Palestineigen er sikker.De har gennemtestet luften og drikkevandet. Først sendte ulykken en kæmpe røgsky ind over byen (På billedet). Dage senere svævede en giftig sky gennem byen, da der blev foretaget en kontrolleret afbrænding af vinylkloriden.Fold sammenLæs mere De fleste borgere er vendt hjem. Men ingen føler sig trygge her. Heller ikke mig. Kemikaliestanken og de døde fisk giver indtryk af, at man vader rundt i en miljøkatastrofe. Ingen, jeg taler med, drikker vand fra hanen. Flere siger, at de har hovedpine, kvalme og kløe, og der går rygter om naboer, der pludselig får næseblod. Er USA ramt af en slem forureningsskandale, hvis omfang vi endnu ikke forstår? Eller er alle i East Palestine ramt af en smitsom paranoia? Uden for byens centrum parkerer jeg ved vandløbet Leslie Run. Beboere har fortalt, at jeg skal finde en gren og rode den rundt i bækkens bund. Jeg prøver: Metalliske, farvestrålende ringe spreder sig i vandet. Jeg er ikke kemiker, men det ser usundt ud.  Lidt længere nede af vandløbet står tre mænd i refleksvest og samler døde fisk op med store net. Mindst 3.500 fisk er døde af forurening siden ulykken, estimerer Ohio Department of Natural Resources. EPA erkender, at giftige kemikalier er løbet ud i vandløbet Leslie Run, som løber ud i Ohio River, hvor fem millioner amerikanere får deres drikkevand fra. Men mængden er ikke giftig for mennesker,vurderer EPA. Chrissy Ferguson har boet hele sit liv i et hus, der er bygget ovenpå vandløbet, men lige nu bor hun, hendes datter og hendes forældre på et hotel uden for byen. »Vi tør ikke sove hjemme. Det er ulideligt,« siger hun, men går med til at køre en kort tur forbi huset. Hun lukker mig ind og undskylder stanken. Der lugter skarpt, og det er værst i det soveværelse, hvor hendes 81-årige kol-syge mor normalt sover. Chrissy Ferguson har fået at vide, at hun bare skal lufte ud og vende hjem. Men vandløbet Leslie Run løber under hendes – og når det regner meget, løber det op i kælderen. Hun tør ikke.Fold sammenLæs mereFoto: Mikkel Danielsen. For et par dage siden foretog EPA en række tests af luften i Fergusons hjem. Mængden af vinylklorid og andre giftige stoffer lå langt under grænseværdierne, viser de resultater, de har givet hende. Det er lugten og røgen fra kemikalieafbrændingen – ikke egentlige kemikalier – der sidder i væggene, fortalte EPAs analytikere. Men Chrissy Ferguson er ikke overbevist. »De vil bare have jernbanen til at køre igen, så de kan tjene penge. Jeg frygter, de dækker over sandheden,« siger hun. Hvad skal der til for, at du vil flytte tilbage i huset? »Hvis dem fra EPA selv vil drikke vandet fra min vandhane og sove i mit hjem, så vil jeg overveje det,« siger hun og lyder lidt som Julia Roberts i filmrollen som Erin Brockovich, der udfordrer advokaterne i et naturgasfirma til at drikke det vand, de selv har forurenet. East Palestine er udkantsamerika: Her er lav tiltro til myndighederne og højere tiltro til Donald Trump. »Fuck Joe Biden«, står der på bannere i flere vinduer. Men systemforagt forklarer ikke alene borgernes mistillid til myndighedernes håndtering: For hvordan skal nogen stole på, at alt er i den skønneste orden, når fiskene dør, vandet i bækken opfører sig mærkeligt og byen lugter af en kemitime, der er gået galt? Spot en død fisk.Fold sammenLæs mereFoto: Mikkel Danielsen. Jeg tør heller ikke drikke vandet her, selvom flere tests har fået guvernøren til at erklære postevand fra alle byens fem vandbrønde »sikkert at drikke«. Og min frokost spiser jeg uden for byen. For på East Palestines lokaledinerer dagens menu dampet fisk. Der er ingen mennesker, der er døde i togulykken. Alligevel kan ulykken være byens dødsdom. Flere taler om at flytte – hvis de da nogensinde kan få solgt deres hus. Mange i lejeboliger er allerede smuttet, forlyder det. Når først tanken om, at ens børn kan få kræft af at lege i baghaven, har strejfet én, er det svært at blive boende. De går overalt i og omkring byen: Offentligt ansatte i refleksveste, som henviser til deres chefer, når borgere og journalister spørger, hvad de laver.Fold sammenLæs mereFoto: Alan Freed/Reuters/Ritzau Scanpix. I en slagterforretning 500 meter fra ulykkens arnested, møder jeg 62-årige Rich Kaufman. Han frygter, at hans eneste hjemby nogensinde nu har vendt sig mod ham. På kort sigt er han bange for at blive arbejdsløs. »Hvem vil nu købe kød her?« spørger han. På længere sigt er han bange for at få kræft. Han fortæller, at der i dagene efter ulykken stank i butikken, og at han fik åndenød, da han genåbnede lokalerne efter evakueringen. »Hele byen har overlevet katastrofen. Godt. Men prøv at komme tilbage om to, fem eller ti år. Hvad er så historien om East Palestine?« siger han. Langvarig eksponering for vinylklorid kan øge risikoen for en sjælden leverkræft. »Min kone døde sidste år,« siger Rich Kaufman. »Måske skal jeg se hende igen, før jeg troede.« Rich Kaufman har boet i East Palestine hele sit liv. Byen var bedre, da han var ung, siger han, og nu er han bange for, at den dør helt.Fold sammenLæs mereFoto: Mikkel Danielsen. Ejeren af slagterbutikken, Dwayne Doyle, fortæller, at salget er gået lidt trægt siden ulykken. Men han er optimistisk, for han stoler på myndighedernes forklaring om, at faren er forbi. Han mener, at de sociale medier har skabt paranoia. »Da de smed Donald Trump af de sociale medier, skulle de have smidt os alle sammen af. Vi skaber misinformation og falske historier.« På Twitter og Telegram har debattører og influencere kaldt ulykken i Ohio for »den største miljøkatastrofe i verden og »Tjernobyl 2.0« Det giver likes, men det står ingenlunde på mål med kendsgerningerne. Der bor cirka 5.000 mennesker i East Palestine på grænsen mellem Ohio og Pennsylvania.Fold sammenLæs mereFoto: Alan Freed/Reuters/Ritzau Scanpix. Også talrige opslag om døde kæle- og husdyr er gået viralt. Men der er indtil videre flere sensationelle overskrifter end egentlige beviser på en firbenet massedød. I East Palestine har jeg set katte, hunde og køer. Alle spillevende. En katteejer vil dog gerne fortælle »historien om Leo.« Andrea Belden – og hendes hunde og katte – var på besøg hos sin kærestes bedsteforældre i East Palestine, da toget brød i brand. Da de kom hjem til sig selv – ti kilometer mod syd – opførte den toårige kat Leo sig mærkeligt. »Han var stakåndet og lå helt stille i hjørnet af køkkenet,« fortæller hun. Hun indlagde Leo hos områdets bedste dyrlæge, men efter fire dage med ilt og medicin, døde katten. Leo på sit dødsleje.Fold sammenLæs mereFoto: Mikkel Danielsen. I dyrlægens rapport, som Andrea Belden viser mig, står, at katten er død af hjerte- og leverfejl. »Det vurderes, at Leo symptomer kan tilskrives vinylkloridgas,« står der. Andrea Belden har også fortalt »Leos historie« tilamerikanske medier. Det er nærliggende at tro, at hun gerne vil i medierne, fordi hun forsøger at lægge pres på togselskabet Norfolk Southern, som hun vil have til at betale dyrlægeregningen på cirka 71.000 kroner. East Palestines hoteller vrimler med advokater. Snakken om enorme søgsmål og erstatningskrav summer i byen. Men det handler ikke om penge, understreger Andrea Belden. »Det er, som om der er landet en kemisk bombe i East Palestine. Jeg håber virkelig, at medierne kommer til bunds i, hvad det betyder for dyr, voksne, gravide og børn,«  siger Andrea Belden. Ingen ved endnu, hvad deregentlighar ramt East Palestine. Om miljøkatastrofen er reel eller mest eksisterer i vores hoveder. Men frygten er ægte.",
        "metadata": {
            "source": "https://www.berlingske.dk/usa/berlingskes-usa-korrespondent-stikker-en-pind-i-vandloebet-det-ser-underligt",
            "image_url": "https://berlingske.bmcdn.dk/media/cache/resolve/image_x_large/image/164/1647825/24349713-usa-ohiotrain.jpg",
            "publication_time": "Søndag d. 19. februar 2023, kl. 19.42",
            "author": "Mikkel Danielsen",
            "related_links": [],
            "attachments": []
        }
    }
}