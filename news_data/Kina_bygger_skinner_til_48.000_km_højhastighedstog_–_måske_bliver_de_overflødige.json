{
    "version": "1.0",
    "document": {
        "id": "https://www_berlingske_dk/oekonomi/kina-bygger-skinner-til-48000-km-hoejhastighedstog-maaske-bliver-de",
        "title": "Kina bygger skinner til 48.000 km højhastighedstog – måske bliver de overflødige",
        "content": " På sin første dag i præsidentembedet overtog Xi Jinping et ambitiøst projekt, der gik ud på at bygge 16.000 km højhastighedsspor for at forbinde Kinas største byer med hinanden. Han overtog projektet og gjorde det endnu større. Her 12 år senere er projektet et af historiens største offentlige arbejder. Det når op på over 48.000 km højhastighedsspor. For mange af Kinas borgere er det enorme netværk et af de tydeligste vidnesbyrd om Kinas fremskridt, især sammenlignet med USA, der har haft svært ved overhovedet at få etableret højhastighedsspor. For at undgå, at kineserne går hen og glemmer, hvem de kan takke deres avancerede tog for, har projektet fået betegnelsen »Foryngelse« – med tanke på Xis løfte om at genoprette Kinas nationale storhed. Projektet er indbegrebet af Xis visioner for Kinas fremtid, med fokus på avanceret teknologi finansieret af staten. Engang bestræbte de kinesiske ledere sig på at løfte velstanden i landet for at gøre befolkningen tilfreds. Xis kolossale investeringer i jernbanerne er et led i en tilbagevenden til kommunistpartiets rødder ved at lægge vægt på kollektive forbedringer organiseret af staten. Planen tager udgangspunkt i en gennemprøvet økonomisk model, som går ud på at skabe vækst ved at investere i infrastruktur – selvom Kina allerede har det meste af den infrastruktur, landet har brug for. Projektet er ved at udvikle sig til et bundløst pengespild. Kina har i de seneste fem år brugt over 500 milliarder dollar på nye spor, tog og stationer, og landets nationale jernbane, Kinas statsbaner, nærmer sig én billion dollar i gæld og andre passiver. Bare at betale af på gælden kræver 25 milliarder dollar om året. Passagertallet er steget efter ophævelsen af restriktionerne efter covid-19, men det bliver svært at bibeholde denne stigning i de kommende år, fordi Kinas befolkningstal forventes at falde med omkring 200 millioner mennesker i de kommende tre årtier. Og nogle af de nyeste baner er i realiteten afløsere for ældre baner. Udvidelsen når nu ud i forholdsvis tyndt befolkede områder af det kinesiske fastland, som Fushun området i Sichuan-provinsen, hvor landbefolkningen på 700.000 er skrumpet gennem mange år. Provinsen fik sit første højhastighedstog i 2021, og der er nu mindst 12 højhastighedsstationer inden for en radius af 65 km i amtet og dets yderområder. En eftermiddag for nylig var Fushun Station nærmest tom for mennesker; 20 rejsende vandrede omkring i den enorme ventesal med plads til 1000 mennesker. En anden og nyere station et par kilometer længere henne ad sporet var simpelthen tom. På stationspladsen ude foran stationen solgte 50-årige Liu Chuanfu kolde riskager for 40 cents pr. skål. Liu har rejst rundt i Kina i mange år som bygningsarbejder og har blandt andet været med til at bygge en højhastighedsstation i en af de velhavende kystbyer. I takt med den økonomiske tilbagegang faldt hans løn med 40 procent. Han er for nylig flyttet tilbage til Sichuan, hvor leveomkostningerne er lavere. Som mange andre kinesere taler Liu rosende om højhastighedstogene, som er en stor bekvemmelighed. Men han sætter også spørgsmålstegn ved, hvor mange flere jernbaner der bør anlægges. »Vi har allerede rigeligt,« siger han. Togstation i storbyen Chengdu i Sichuan-provinsen.Fold sammenLæs mereFoto: The Wall Street Journal. Kinas knap 50.000 km højhastighedsspor er allerede mere end nok til at nå hele vejen rundt om kloden. De kinesiske statsbaner forestiller sig, at der i 2035 skal være yderligere 24.000 km spor til en pris af flere hundrede milliarder dollar. En så stor udgift er en del af Kinas væksthistorie, der kan opvise investeringer svarende til omkring 42 procent af BNP sammenlignet med 26 procent på globalt plan. »Hvis du vil være rig, så begynd med at anlægge veje,« har Xi udtalt for at retfærdiggøre udgifterne til transport, derunder højhastighedsjernbaner – uanset omkostningerne. I USA har man til sammenligning kun en yderst begrænset togdrift, der med rimelighed kan betegnes som en højhastighedsbane. Den ligger på østkysten. En bane fra Los Angeles til San Francisco på 800 km er ved at blive anlagt, men omkostningerne er steget til over 100 milliarder dollar, og det er endnu ikke sikkert, hvornår den er færdig. Der kan være forskellige definitioner, men højhastighedstog kører typisk med en fart på mellem 200 og helt op til over 350 km i timen. Udfordringen for Kina er, at højhastighedstog er langt dyrere end traditionelle tog eller busser, som efter mange økonomers mening ville være tilstrækkelige i store områder af Kina. Højhastighedstog giver bedre økonomisk mening i tæt befolkede områder, hvor rejsende er villige til at betale mere for at komme hurtigere frem. Banen mellem Shanghai og det teknologiske knudepunkt Hangzhou, hvor Alibaba ligger, havde i gennemsnit 100.000 passagerer dagligt i sit første årti mellem 2010 og 2020, kan statsmedier oplyse. En bane af nogenlunde samme størrelse gennem Fushun har til sammenligning kun haft 9000 passagerer dagligt siden indvielsen i 2021, men dette tal gælder også for perioden indtil sidst i 2022, da der var strenge covid-19-restriktioner i Kina. Alt i alt androg de kinesiske statsbaners passiver i september et rekordhøjt beløb på 860 milliarder dollar. Den samlede gæld som følge af Kinas jernbaneekspansion er endnu højere, fordi amter og kommuner, der i forvejen mangler penge, pålægges mange af udgifterne til de nye projekter. På længere sigt kommer udgifterne til vedligeholdelse oveni. Der er dog ingen risiko for, at jernbanerne går konkurs, da de støttes massivt af den kinesiske stat. Og tilhængere af den store udbygning hævder, at de hurtige tog kan få positive virkninger i form af mindre forurening fra benzindrevne biler, kortere rejsetider for forretningsrejsende og tiltagende urbanisering. Samtidig med at staten gennemfører prestigeprojekter, der symboliserer landets status som førende stormagt, føler mange kinesiske borgere sig fattigere og mindre fortrøstningsfulde med hensyn til fremtiden. Investeringerne i højhastighedstog trækker ressourcer væk fra initiativer til at opbygge et bedre socialt sikkerhedsnet, som Kina efter økonomernes mening har brug for som hjælp til landets aldrende befolkning og for med tiden at forøge det indenlandske forbrug. Zhao Jian, der arbejder på Beijings universitet og er kritisk over for højhastighedsjernbanen, har i flere artikler hævdet, at man i Kina vender det døve øre til de økonomiske faldgruber, der er knyttet til en sådan jernbane. Han har ligeledes hævdet, at det ville have været en bedre løsning at have bygget nogle få tusind kilometer højhastighedsspor i de tættest befolkede områder. Flere hundrede milliarder dollar kunne i stedet have været investeret i traditionelle jernbaner, som også kan medføre fragtgods, eller i teknologiske fornyelser som avancerede computerchips. Investeringerne i højhastighedstog kan også betyde, at der på længere sigt bliver færre midler til at skabe bedre økonomiske muligheder for den kinesiske befolkning. Der er mange hundrede millioner kinesere, som ikke har fået nogen uddannelse. »Man behøver sådan set bare at foretage en lønsomhedsberegning,« siger Scott Rozelle, der er økonom ved Stanford University med speciale i kinesisk udvikling. Det tager mange år, før investeringer i uddannelser bærer frugt, mens opbygningen af et nyt jernbanenet giver en omgående saltvandsindsprøjtning til en økonomi, som har haft svært ved at skabe arbejdspladser nok, mener visse økonomer. Kinesiske statsmedier fokuserer på nye tog som en bedrift for kinesisk ingeniørkunst, der skaber vellønnede arbejdspladser. Kinas hidtil dyreste jernbaneanlæg bliver bygget 4500 meter over havet, hvor det forbinder den tibetanske hovedstad Lhasa med den centrale by Chengdu i Sichuan til en pris af over 50 milliarder dollar. »I vores landsby er over 30 mennesker ansat ved jernbanen og arbejder, så de kan købe deres ris,« udtaler en opsynsmand til et statsmedie. Rent teknisk er der ikke tale om et højhastighedstog, men om et tog der kan køre 160 km i timen på den 13 timer lange rejse. Det er meget længere tid end de to timer og 30 minutter, det tager at flyve fra Chengdu til Lhasa, og der er flere daglige flyafgange. En sådan flyvetur kan købes for så lidt som 50 dollar hver vej, og det gør det svært for togene at konkurrere. Faste bruttoinvesteringer i procent af BNP.Fold sammenLæs mereFoto: The Wall Street Journal. Kina påstår, at man kan gøre jernbanerne kommercielt rentable. Gennem de forløbne ti år har Beijing indført en række reformer, der har fået jernbanerne til i højere grad at fungere forretningsmæssigt forsvarligt, og har i den forbindelse nedlagt statslige departementer, som i mange år drev landets jernbaner. I 2019 lancerede man så de kinesiske statsbaner. En indsats for at skære ned på de faste udgifter gjorde det muligt for de kinesiske statsbaner at indtjene et overskud på 460 millioner dollar sidste år efter at have tabt næsten 25 milliarder fra 2020 til 2022 under covid-19-pandemien. Resultatet for sidste år blev forbedret af over én milliard dollar i »andre indtægter«, en post som i Kina typisk betyder statstilskud. Nogle af de to dusin største jernbaneafsnit har alvorlige problemer. Det største af dem, der ligger i Sichuan, tabte én milliard dollar i 2023 efter at have ekspanderet til landområder og mindre byer inde i landet. Kinas statsbaner og finansministerium har ikke ønsket at kommentere disse oplysninger. Tidligere har en økonomichef dog oplyst, at man tager gældsproblematikken alvorligt, og at de økonomiske risici er overkommelige i betragtning af aktivernes kvalitet. Bestræbelser på at forøge rentabiliteten holdes delvis i skak af ønsket om at bevare forholdsvis lave billetpriser, hvilket skaber goodwill for Xi og regeringen. En akademisk kinesisk undersøgelse fra sidste år konstaterede, at prisen for billetter med højhastighedstog i Kina ligger på under en fjerdedel af tilsvarende billetter i resten af verden. Togene er blevet et udtryk for national stolthed for mange mennesker, deriblandt Zhang Jianbo, som for nylig stod af på Fushun Station efter en forretningsrejse sammen med sin kone. Var de kørt i bil, havde billetprisen på 13 dollar ikke engang været nok til at betale for motorvejsafgiften på den 200 km lange tur, for slet ikke at tale om benzinudgiften. Mange kinesere er modstandere af højere billetpriser, fordi de opfatter toget som en offentlig tjenesteydelse. Da de kinesiske statsbaner tidligere på året meddelte, at der ville komme en 20 procents prisstigning på visse linjer, resulterede det i en stormflod af protester på de sociale medier. Alt i alt var der 3,7 milliarder rejser med kinesiske jernbaner sidste år, heri medregnet både højhastighedstog og traditionelle, langsommere tog. Zhao, akademikeren i Beijing, har sagt, at mange baner i Kina kører med under 16 par tog dagligt i begge retninger, hvilket er langt under deres kapacitet. De kinesiske statsbaner oplyser en vækst i antallet af togrejser på 18 procent i første halvdel af 2024 sammenlignet med året før, hvor der var en stor turistsæson, men indtægterne var nærmest uforandrede i den pågældende periode. Højhastighedsspor i Kina.Fold sammenLæs mereFoto: The Wall Street Journal. Den første udbygning af højhastighedsspor under Xis forgænger, Hu Jintao, var et forsøg på at forbinde Kinas største og rigeste byer ved hjælp af teknologi importeret fra Japan og Europa. Linjen fra Beijing til Shanghai, der blev indviet i 2011, har været en succes. De kinesiske statsbaner oplyser, at togforbindelsen mellem disse to byer sidste år gav et overskud på over 1,5 milliarder dollar. Kina er nu i gang med at kopiere bestemte ruter. Der har i flere år kørt højhastighedstog mellem byer i indlandet som Chongqing og Kunming, en rejse på fem timer. De kinesiske statsbaner oplyser, at den nye bane til 20 milliarder dollar, der er ved at blive anlagt mellem disse to byer, men på en lidt anden rute, vil nedbringe rejsetiden til cirka to timer og samtidig støtte den regionale økonomi og fremme den nationale sammenhængskraft. Denne rute vil meget snart føre højhastighedstog ud til Sichuan og for første gang også til Gao, der ligger syd for Fushun. Forskellige entreprenører er allerede begyndt at opføre nye boligejendomme i det område, hvor den nye højhastighedsstation kommer til at ligge. Befolkningstallet i amtet Gao, der ligger på omkring 370.000 og tæller mange svine- og kornavlere, er faldet med 10 procent siden 2019, fordi der har været en udvandring af arbejdskraft. Gennemsnitsindtægten ligger på to tredjedele af det nationale niveau. Der er ikke mangel på persontransport i Gao. Der kører højhastighedstog gennem Yibin, der ligger 40 minutter længere nordpå. Metropolen Chengdu med 20 millioner indbyggere ligger cirka to timer væk. Det største problem for Gao og indbyggerne i egnens 200 landsbyer er manglen på arbejdspladser. »Hvis man er vant til at arbejde hårdt og vil tjene flere penge, er man nødt til at finde arbejde andre steder,« siger en af landsbyboerne, som har sit husmandssted og sine marker liggende i skyggen af de nye jernbanespor, der er hævet over jorden. Hun siger, at de kommunale embedsmænd har lovet hende, at togene, der snart kommer susende forbi, ikke larmer ret meget. I en landsby ved navn Luojia i nærheden har anlægget af de nye jernbanespor nedbrudt samfundsstrukturen, mener flere af landsbyboerne, eftersom staten har eksproprieret jord til skinnerne og til et andet infrastrukturprojekt, en modernisering af det lokale vandværk. »Flere og flere mennesker er flyttet,« siger 62-årige Hu Mingqun, som sammen med sin mand driver et sundhedscenter i landsbyen. »Hvis man bliver boende og bliver ved med at drive landbrug, tjener man ikke ret mange penge, for man har ikke så meget jord som før.« Hu siger dog, at hun med glæde tager med det nye højhastighedstog for at besøge sin datter i en anden provins, og hun stoler også på, at det nye system i sidste ende vil forbedre tilværelsen i Kina.  Oversat fra den originale engelske version af Claus Bech",
        "metadata": {
            "source": "https://www.berlingske.dk/oekonomi/kina-bygger-skinner-til-48000-km-hoejhastighedstog-maaske-bliver-de",
            "image_url": "https://berlingske.bmcdn.dk/media/cache/resolve/image_x_large_vertical/image/186/1862669/24841785-portrt-af-byen-chongqing-landskabet-imellem-chon.jpg",
            "publication_time": "Fredag d. 06. december 2024, kl. 12.46",
            "author": null,
            "related_links": [],
            "attachments": []
        }
    }
}