{
    "version": "1.0",
    "document": {
        "id": "https://www_berlingske_dk/samfund/advokat-systemet-har-ikke-behandlet-camilla-broe-godt",
        "title": "Advokat: Systemet har ikke behandlet Camilla Broe godt",
        "content": "Højesteret har tirsdag afgjort, at Camilla Broe ikke får nogen erstatning af den danske stat, selvom hun har siddet fængslet i Danmark, før hun i 2009 blev udleveret til USA i en narko-sag, der siden blev droppet på grund af forældelsesfristen.Hendes forsvarsadvokat, Michael Juul Eriksen, tager Højesterets afgørelse til efterretning, men tilføjer, at man kan diskutere, om lovgivningen er rimelig. »Jeg synes ikke, det er et godt system, at Danmark ikke er erstatningsansvarlig, når man fængsler en person på begæring af et udenlandsk land og så udleverer personen. Der bør Danmark være erstatningsansvarlig for den tid, personen sidder fængslet i Danmark,« siger Michael Juul Eriksen. Han hæfter sig ved, at Byretten, Landsretten og Højesteret har givet tre forskellige afgørelser i sagen om Camilla Broe. »Byretten gav hende erstatning, Landsretten gav ikke erstatning, men sagde, at Danmark var erstatningsansvarlig. Højesteret siger nu, at Danmark slet ikke er erstatningsansvarlig,« siger forsvarsadvokaten.  Han vurderer, at sagen får principiel betydning, så folk fremover kun vil søge erstatning i det land, de er blevet udleveret til. »Det er oftest umuligt at søge erstatning i udlandet, og så har vi en situation, hvor folk kan sidde uberettiget fængslet uden efterfølgende at kunne få erstatning for det.« Camilla Broes sag har været i gang siden 2007, og med Højesterets afgørelse er det endelige punktum i sagen sat. »Hun har jo ikke midlerne eller ressourcerne til at føre en erstatningssag i USA, for det koster masser af penge, så reelt set får hun ingen erstatning,« siger Michael Juul Eriksen. Trods nederlaget i Højesteret beskriver han Camilla Broe som »meget fattet« ovenpå afgørelsen. »Men hun føler sig bestemt ikke fantastisk godt behandlet af det danske retssystem. Man har jo fængslet hende tilbage i 2007, og så har sagen trukket ud i syv år, selvom sagen allerede var forældet i 2003. Det er en ret stor procentdel af hendes liv, der er gået med den her sag, som hun ikke kan få tilbage.«",
        "metadata": {
            "source": "https://www.berlingske.dk/samfund/advokat-systemet-har-ikke-behandlet-camilla-broe-godt",
            "image_url": "https://berlingske.bmcdn.dk/media/cache/resolve/image_x_large/image/81/812444/7601373-camilla-broe.jpg",
            "publication_time": "Tirsdag d. 26. august 2014, kl. 14.06",
            "author": null,
            "related_links": [],
            "attachments": []
        }
    }
}