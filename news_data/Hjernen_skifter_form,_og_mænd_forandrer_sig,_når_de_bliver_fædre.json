{
    "version": "1.0",
    "document": {
        "id": "https://www_berlingske_dk/indland/hjernen-skifter-form-og-maend-forandrer-sig-naar-de-bliver-faedre",
        "title": "Hjernen skifter form, og mænd forandrer sig, når de bliver fædre",
        "content": "Hud mod hud-kontakt er en god overgang fra den varme, trygge livmoder til det liv, der venter udenfor,forlyder det. Men det er ikke kun barnet, der bliver mødt af en ny virkelighed. Som nybagt far kan det føles, som om verden bliver vendt på hovedet, og hvis man studerer den nyeste forskning på området, er det ikke tilfældigt. The Washington Posthar samlet et overblik over eksisterende forskning på området under den let fordøjelige overskrift: »Mænds hjerner forandrer sig, når de bliver fædre.« Den uundgåelige rolle som pinlig forælder og den kiksede farhumor kommer tilsyneladende først senere, men de første ændringer i hjernen sker allerede, når en mand holder sit nyfødte barn for første gang. Den helt fysiske forbindelse mellem mor og barn under graviditeten har for længst givet forskningen et praj om, atkvinder gennemgår en forandring, når de bliver mødre. Det samme gør sig gældende for fædre, fortæller Darby Saxbe til The Washington Post. Hun er professor i psykologi ved University of Southern California og medforfatterpå et studie, der nærgående har undersøgt en gruppe mænds hjerner, før og efter at deres første barn blev født. Forskellen var helt synlig. Hjernen kan opdeles i grå og hvid substans, og den grå mængde blev simpelthen mindre, efter at mændene blev fædre. Ifølge Darby Saxbe er det et udtryk for, at hjernen omstiller sig til at processere information mere effektivt. Noget, mange nybagte fædre sikkert ønsker sig. Hjerneforandringerne har desuden et andet formål, forklarer Darby Saxbe: »Evnen til at knytte bånd med spædbarnet og skabe en følsom forbindelse, fordi det er vigtigt for menneskeartens overlevelse.« Førstegangsfædre, der holder deres nyfødte barn for første gang, oplever en oxytocinudløsning i hjernen, viseret studie fra 2021. Oxytocin kaldes også kærlighedshormonet, fordi det skaber positive følelser og dæmper stressniveauet i kroppen. Det har længe været kendt, at oxytocin spiller en rolle i at skabe forbindelse mellem en nybagt mor og hendes nyfødte barn. Et andet velkendt hormon, som også er på spil, når mænd bliver fædre, er testosteron. Mænd, der bliver forældre sammen med en kvindelig partner, oplever et større dyk i deres testosteronniveau end de mænd, der bliver singlefædre, viser etstudie. Testosteron har en funktion i forhold til pardannelse og at udkonkurrere andre potentielle bejlere. Det forklarer hovedforfatteren bag studiet til The Washington Post: »Ideen er, at det faldende niveau af testosteron i mænds overgang til faderskab retter deres fokus og prioriteter mod familien,« siger Lee Gettler, professor i antropologi ved University of Notre Dame. Det er ikke undersøgt til bunds, hvordan det ser ud med hormonproduktion og forandringer i hjernen hos de mænd, der adopterer, bliver papfædre eller træder til senere i barnets liv. Der er desuden forskel på, hvor involverede mænd er i børns liv fra familie til familie og på tværs af forskellige kulturer. Det kan være med til at forklare forskellen på mænd og kvinders hjerneaktivitet efter at være blevet forældre. Derfor vilforskningen skele til, hvordan mænd forandres af forældreskabet på længere sigt. Måske kan det give svar på, hvordan farhumoren indtræffer.",
        "metadata": {
            "source": "https://www.berlingske.dk/indland/hjernen-skifter-form-og-maend-forandrer-sig-naar-de-bliver-faedre",
            "image_url": "https://berlingske.bmcdn.dk/media/cache/resolve/image_x_large/image/180/1806387/24729069-det-er-ikke-kun-kvinder-der-gennemgr-en-fysisk-f.jpg",
            "publication_time": "Søndag d. 16. juni 2024, kl. 14.27",
            "author": "Josefine Harboe",
            "related_links": [],
            "attachments": []
        }
    }
}