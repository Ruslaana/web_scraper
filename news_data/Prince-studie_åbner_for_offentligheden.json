{
    "version": "1.0",
    "document": {
        "id": "https://www_berlingske_dk/internationalt/prince-studie-aabner-for-offentligheden",
        "title": "Prince-studie åbner for offentligheden",
        "content": "Minneapolis. Musikfans over hele verden og indbyggere i delstaten Minnesota har ofte undret sig over, hvad der gemte sig bag murene i Paisley Park. I en 5100 kvadratmeter stor bygning havde musikeren Prince sin bolig og sit studie. Torsdag fik en gruppe fans mulighed for at få et kig bag murene, da Paisley Park for første gang åbnede for en guidet rundvisning i Princes ejendom. I første omgang er stedet åbent for guidede ture i tre dage, og derefter skal tilladelserne falde på plads fra lokale myndigheder, før planerne om at åbne et egentlig museum kan blive en realitet. Medierne fik ikke adgang ved torsdagens rundvisning, og arrangørerne bag turen afslørede ikke meget om, hvad den indeholdt. Sonja Fagan, en 37-årig fan fra Dublin, var rejst til Minnesota for at se sit idols hus og studie. Hun havde misforstået instrukserne og var derfor mødt op ved Paisley Park i stedet for at mødes et andet sted og blive kørt dertil i bus. Hun fortæller, at Paisley Park nu er en form for mindesmærke for hende. - Hans arv lever videre, og det ville han have ønsket, siger Sonja Fagan. Åbningen af Princes hjem og studie for offentligheden er en milepæl for musikfans og historikere, der vil vide mere om den legendariske musiker. Mange forventer, at Paisley Park indeholder en sand skattekiste af endnu ikke udgivet materiale fra Princes arkiver. Mobeen Azhar, som er forfatter til bogen \"Prince: Stories from the Purple Underground\", betegner Paisley Park som Princes \"legeplads\" og som et sted, der derfor har stor kulturel betydning. - Det er der, så mange vigtige og ikoniske sange og albummer blev indspillet, siger Azhar. - Paisley Park er det sted han spillede, eksperimenterede og, vigtigst af alt, skabte. Den kreative ånd er så stærk, og af den grund er Paisley Park efter min mening et helligt sted. Prince døde 21. april af en overdosis smertestillende medicin. Han blev 57 år. /ritzau/AFP",
        "metadata": {
            "source": "https://www.berlingske.dk/internationalt/prince-studie-aabner-for-offentligheden",
            "image_url": "https://berlingske.bmcdn.dk/media/cache/resolve/image_x_large/image/18/188597/15008317-us-entertainment-music-prince-.jpeg",
            "publication_time": "Torsdag d. 06. oktober 2016, kl. 22.08",
            "author": null,
            "related_links": [],
            "attachments": []
        }
    }
}