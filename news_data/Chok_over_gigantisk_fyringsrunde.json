{
    "version": "1.0",
    "document": {
        "id": "https://www_berlingske_dk/virksomheder/chok-over-gigantisk-fyringsrunde",
        "title": "Chok over gigantisk fyringsrunde",
        "content": "Der er chok i Finland over den gigantiske fyringsrunde, som den nye ejer af Nokias mobilproduktion, Microsoft, onsdag annoncerede. 2.300 af de 3.200 ansatte i Finland mister deres job. Nokias nærmest ikoniske mobilproduktion i byen Salo bliver nu totalt nedlagt, og dermed står de omkring 1.000 ansatte i produktionsudviklingsenheden - heraf en stor del ingeniører - uden arbejdsplads. Produktudviklingen af mobiltelefoner og tilbehør i Salo skal koncentreres i byerne Tammersfors og Esbo, skriver det finske nyhedsbureau, FNB.  »Jeg kunne end ikke forestille mig dette som det værste alternativ. Ingen forestiller sig sådan en nyhed,« siger tillidsmand Mika Paukkari til bureauet. Nokia selv nedlagde selve produktionen af mobiltelefoner i Salo i 2012. Dengang forsvandt 2.000 jobs, primært blandt fabriksarbejdere. Lidt over halvdelen af Microsofts produktudviklere bor i Salo. Den totale lukning i Salo ser dermed ud til at få samme effekt, som da Nokia i 2011 som led i en total omlægning og ditto satsning på kun at producere Windows-telefoner lukkede sit 1.200 mand store udviklingscenter i København. Langt de fleste af de opsagte var også højtuddannede ingeniører, og Danmarks mobilposition blev dermed lagt i ruiner, var de fleste eksperter enige om. Meddelelsen om den nye fyringsrunde, som i alt koster 7.800 stillinger i Microsoft-koncernen, blev givet onsdag eftermiddag. De ansatte nåede lige at få den, inden de gik hjem fra arbejde. Men en stor del af de ansatte er på ferie netop nu.  Microsoft, der er verdens største softwareproducent, er presset af, at satsningen på mobiltelefoner går dårligt. Microsoft overtog sidste år Nokias mobilproduktion for 40,5 milliarder kroner. Nokia var den største producent af mobiltelefoner med Microsofts styresystem Windows, og det var Microsofts håb, at ejerskabet kunne bidrage til at fremme udbredelsen af Windows-telefoner. Det er ikke sket. Det er fortsat kun tre-fire procent af alle smartphonetelefoner, der fra fabrikkerne leveres med Windows. Til sammenligning kommer omkring 15 procent med Apples iOS-styresystem, mens omkring 80 procent leveres med Googles Android. Microsofts nye topchef siden januar 2014, Satya Nadella, arbejder målrettet på at flytte Microsoft væk fra den traditionelle PC-verden og ind i den mobilverden, som ser ud til at tage både al opmærksomhed og de fleste af folks penge til indkøb af forbrugerelektronik.  Microsofts fyringsrunde har den finske regerings store opmærksomhed. Statsminister Juha Sipilä mødes på mandag med ledelsen i Salo og Microsofts personalerepræsentanter, skriver Hufvudstadsbladet. Regeringen er klar til at hjælpe økonomisk, og erhvervsminister Olli Rehn håber, at Microsoft holder fast i planerne om at investere i et datacenter i Finland. Microsoft har på verdensplan 118.000 ansatte. Samtidig med fyringsrunden, der også betyder en nedlæggelse af enheden i San Diego i USA og en nedskæring i Beijing i Kina, nedskrev Microsoft værdien af Nokias mobilenhed med 6,9 milliarder euro.",
        "metadata": {
            "source": "https://www.berlingske.dk/virksomheder/chok-over-gigantisk-fyringsrunde",
            "image_url": "https://berlingske.bmcdn.dk/media/cache/resolve/image_x_large/image/14/147642/9615757-pix-salo.jpg",
            "publication_time": "Torsdag d. 09. juli 2015, kl. 08.05",
            "author": "Thomas Breinstrup",
            "related_links": [],
            "attachments": []
        }
    }
}