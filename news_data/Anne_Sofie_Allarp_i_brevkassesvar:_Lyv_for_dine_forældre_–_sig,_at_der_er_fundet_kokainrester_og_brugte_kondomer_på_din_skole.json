{
    "version": "1.0",
    "document": {
        "id": "https://www_berlingske_dk/kommentatorer/anne-sofie-allarp-i-brevkassesvar-lyv-for-dine-foraeldre-sig-at-der",
        "title": "Anne Sofie Allarp i brevkassesvar: Lyv for dine forældre – sig, at der er fundet kokainrester og brugte kondomer på din skole",
        "content": "Kære brevkasse Jeg er en 15-årig pige, som er ved at være færdig med 9. klasse. På skolen er der en gymnasieoverbygning, så jeg ville kunne fortsætte i gymnasiet her næste år. Men jeg kan ikke lide min skole, og jeg vil gerne skifte. Mine forældre vil til gengæld gerne have, at jeg bliver, fordi de synes, at det er det bedste for mig. Er jeg ikke gammel nok til selv at bestemme? Skal forældrene bestemme, hvilke skoler deres børn skal gå på, og ikke barnet? Kh. Den utilfredse Kære utilfredse Sikke en kattepine. Jeg kan godt forstå, at du selv vil bestemme. Da jeg var 15 år, mente jeg, at det var umuligt for mig at blive mere voksen. Det var naturligvis rasende forkert, men det var den følelse, jeg gik rundt med. Så blev jeg ældre og så tilbage og tænkte: »Du godeste, jeg var jo en baby.« Udgangspunktet for din alder er, at du er teenager, og at din hjerne derfor er inde i en rekonstruktionsfase. Du har gode ideer, men sandheden er også, at dine gode ideer ikke altid er født af fuldstændig skridsikre analyser. Jeg læste engod artikel, der citerede psykologKarin Maj-Britt Kehlet for at kalde teenagehjernen et »biokemisk kaos«. Jeg synes, det er vigtigt at holde sig for øje, før man mener, at man har regnet noget ud bedre end de voksne. Dine forældre har sandsynligvis flere overvejelser om et skolevalg end dig, så sæt dig ned og lyt til de overvejelser. Hvis du, efter du har lyttet, stadig er meget utilfreds med deres holdning, så må du blive kreativ. For det første skal du undgå, at det er en konflikt, der går i hårdknude, for så holder dine forældre for alvor fast på deres. Så kom dem i møde og sig, at måske har de ret. Derefter går du i gang med en påvirkningsoperation hjemme i køkkenet. Det kan være med henkastede bemærkninger om, at flere af gymnasieklassernes toiletter er blevet lukket, fordi der gentagne gange er blevet fundet kokainrester og brugte præservativer på dem. At der er store trivselsudfordringer, særligt er det hårdt for eleverne at trives, når de skal op tidligt efter de mange fester, de holder i løbet af ugedagene. Du kan også nævne, at lærerne siger op og går ned med stress hele tiden. Og at nogle af de ældre elever siger, at det er et problem, at der hele tiden bliver røget hash i gangarealerne. Og spørg dine forældre, hvad mikrodosering, mdma, fentanyl og selvmedicinering er for noget, og sig at det er noget, du har hørt på skolen, og som skulle være udbredt blandt de ældre. Så kan du se, om du kan finde nogle statistikker over skolens karaktergennemsnit, og hvis det ligger lavere end der, du gerne vil hen, så kunne du lægge det på køkkenbordet, så din mor ikke kan undgå at se det. Efter en periode, hvor du tappert har indstillet dig på at fortsætte på dette »Sodoma og Gomorra« af en ungdomsuddannelse, så tror jeg, at dine forældre kunne vise sig at være blødt op til en ny samtale. Held og lykke med det. Kh AS Kære utilfredse Nu fortæller du ikke noget om hvorfor, du gerne vil skifte. Det er ellers ikke uden betydning. Hvis du for eksempel gerne vil skifte, fordi din veninde går et andet sted, er det ikke så tungtvejende en grund, som hvis det skyldes mobning. Noget af det sværeste ved at være 15 år er, at man hverken er det ene eller andet. Du er ikke en lille pige længere – men du er heller ikke voksen. Du har stadig brug for dine forældre, og nok mere end du lige tror. Hvis det hjælper at høre, er du ikke alene. Sandheden er, at man har brug for sine forældres råd og erfaring langt ind i voksenlivet. Fordi de simpelthen ved mere. Og ligesom de voksne har pligt til at passe på, elske og opdrage børnene, har børn også pligter. Den vigtigste pligt, et barn har, er at respektere sine forældre og de øvrige voksne i barnets omgivelser. Så ja, kære utilfredse, det er forældrene, der bestemmer. Det er dem, der kender dig, din skole, jeres område og miljø bedst. Og fordi de elsker dig, kan de bruge den viden til at vælge det bedste for lige præcis deres datter. I takt med, at du bliver ældre, får du selvfølgelig gradvis mere ansvar og selvbestemmelse. Men nogle ting er for vigtige til at overlade til børnene og de unge. Mange forældre vil mene, at valg af skole hører til den kategori. Men selvom du skal respektere deres autoritet, kan du godt bede om, at I taler det igennem. Det, jeg synes, du skal gøre, er at fremlægge sagen for dine forældre på en »voksen« måde. Fortæl dem, hvad det er, der generer dig ved skolen. Undervejs vil du måske – det tror jeg faktisk – indse, at det sagtens kan blive bedre. Efter 9. klasse skal du i gymnasiet, og der får du formentlig både nye lærere og nye kammerater. Meget kan ske i den proces. I bliver også alle ældre, nye venskaber opstår, gamle kliker går i opløsning. Det er en svær tid for både dig og dine jævnaldrende, og et skift er ikke nogen garanti for tilfredshed. Men tal med dine forældre. Jeg er sikker på, at de både vil lytte og kan forklare deres beslutning på en måde, så du forstår den lidt bedre. Og så, mellem os to: Det hele bliver nemmere. Det lover jeg dig. Held og lykke med det. Eva ",
        "metadata": {
            "source": "https://www.berlingske.dk/kommentatorer/anne-sofie-allarp-i-brevkassesvar-lyv-for-dine-foraeldre-sig-at-der",
            "image_url": "https://berlingske.bmcdn.dk/media/cache/resolve/image_x_large/image/180/1800292/24715501-breve-til-brevkassen-besvares-af-anne-sofie-allarp.jpg",
            "publication_time": "Lørdag d. 01. juni 2024, kl. 14.14",
            "author": "Anne Sofie Allarp",
            "related_links": [],
            "attachments": []
        }
    }
}