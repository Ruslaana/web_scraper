{
    "version": "1.0",
    "document": {
        "id": "https://www_berlingske_dk/samfund/danskere-gaar-i-en-bue-uden-om-handicappede",
        "title": "Danskere går i en bue uden om handicappede",
        "content": "Mange mennesker undgår kontakt med handicappede, fordi de bliver forlegne eller utilpasse. Det konkluderer en ny rapport fra Det Centrale Handicaprådifølge Jyllands-Posten. »Det er desværre temmelig udbredt, fordi man bliver usikker på, hvordan man skal agere. Det er jo ikke af ond vilje, men det er et spørgsmål om frygt for det ukendte,« siger formanden for Det Centrale Handicapråd, Tue Byskov Bøtkjær, til avisen.  Tidligere undersøgelser har fastslået, at fordomme om handicappede lever i bedste velgående. Undersøgelser har blandt andet vist, at 37 procent af danskerne ikke ville sætte sig ved nabobordet til en spastiker eller udviklingshæmmet på en café, mens 60 procent helst undgår at sidde ved siden af eller over for en spastiker eller udviklingshæmmet på en længere togtur. »Mange har lidt berøringsangst eller er bange for at stå i en situation, hvor man pludselig skal blande sig eller hjælpe til med noget, der kan føles grænseoverskridende. Så kan det være nemmere at holde sig væk,« siger seniorforsker på SFI - Det Nationale Forskningscenter for Velfærd - Steen Bengtsson til Jyllands-Posten. Rapporten fra Det Centrale Handicapråd er udarbejdet i forbindelse med regeringens handicappolitiske handlingsplan.  ",
        "metadata": {
            "source": "https://www.berlingske.dk/samfund/danskere-gaar-i-en-bue-uden-om-handicappede",
            "image_url": "https://berlingske.bmcdn.dk/media/cache/resolve/image_x_large/image/20/208099/7482614-handicaplbet.jpg",
            "publication_time": "Onsdag d. 02. juli 2014, kl. 03.30",
            "author": null,
            "related_links": [],
            "attachments": []
        }
    }
}