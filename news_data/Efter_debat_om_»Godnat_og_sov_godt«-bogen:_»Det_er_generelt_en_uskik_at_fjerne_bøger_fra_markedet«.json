{
    "version": "1.0",
    "document": {
        "id": "https://www_berlingske_dk/kultur/efter-debat-om-godnat-og-sov-godt-bogen-det-er-generelt-en-uskik-at-fjerne",
        "title": "Efter debat om »Godnat og sov godt«-bogen: »Det er generelt en uskik at fjerne bøger fra markedet«",
        "content": "Den seneste uge er bølgerne gået højt i debatten om børneopdragelsesbogen »Godnat og sov godt«. Psykologer har opfordret Gyldendal til at fjerne bogen fra deres hylder, ligesom privatpersoner har været ude med riven og fordømt den 19 år gamle søvntræningsbog. Forlagsbranchen mener imidlertid ikke, at offentligheden skal diktere tilbagetrækning af bøger. Her mener man, at samfundet bør have tillid til, at folk selv kan vurdere information og tænke kritisk. »Jeg synes generelt, det er en uskik at begynde at fjerne bøger fra markedet. Folk tager ikke skade af, at der er bøger derude, de er uenige i. De kan synes, at nogle bøger er forfærdelige og skadelige, men det hører hjemme i en debat. Så må man diskutere og kritisere,« siger Kim Hundevadt, forlagschef på Politikens Forlag, som ikke udtaler sig om den konkrete sag. Gyldendals direktør, Morten Hesseldahl, er enig.Debatten om »Godnat og sov godt«har ikke fået hans forlag til at trække bogen tilbage, og han mener grundlæggende ikke, at forlag bør fjerne bøger som reaktion på kritik. Søvntræningsbogen »Godnat og sov godt« fra 2000 bliver kritiseret for dens brug af »cry it out«-metoden, hvor forældre opfordres til at lade deres barn græde uden trøst.Fold sammenLæs mereFoto: Ritzau Scanpix. »Det er virkelig vigtigt, at man står fast på sine grundprincipper, og vores er, at vi forsøger at være en ramme for alle mulige synspunkter. Nogle af dem vil være super upopulære, og mange vil mene, at vi ikke skal udgive meninger af en specifik art. Men det skal ikke få os til at trække den tilbage,« siger han. I begyndelsen af måneden sendte 724 psykologer et åbent brev til Gyldendal med opfordringen om at trække bogen tilbage. En af deres pointer er, at forældre ukritisk vil benytte sig af bogens metoder, fordi den»er skrevet af en læge og sælges af et anerkendt forlag«. Forlagsbranchen mener dog ikke, at offentligheden skal bestemme, hvilke synspunkter der skal være til stede. De peger i stedet på, at folk bør være kritiske over for al information, og at debatten må bruges konstruktivt til at sprede andre synspunkter. »Vi bliver nødt til at have tillid til hinanden. Der er også nogle gange diskussioner om, hvorvidt kriminelle skal have lov til at skrive bøger, fordi nogle er bange for, at de kan fordærve svage sjæle. Der bliver vi som oplyst samfund nødt til at have tillid til, at folk selv kan vurdere den slags. Og så er det også bare forkert, at man på andres vegne siger, at de vil kunne tage skade. Det er ikke sådan, et demokrati fungerer,« siger Kim Hundevadt. Morten Hesseldahlmener heller ikke, at det er forlagenes opgave at sortere i synspunkter, men at det offentlige rum i stedet må danne ramme for en debat – om eksempelvis børneopdragelse. »Det er helt afgørende, at debatten foregår derude. Det er jo ikke os, der mener noget om det ene og det andet. Vi har flere bøger, som har modstridende synspunkter, og vi skal bare sikre os, at bøgerne når frem til publikummet, så de kan diskutere dem med hinanden,« siger han. »Jeg synes, der er noget mærkeligt uakademisk og lidt pøbelagtigt over, at man slet ikke vil have, at synspunktet er til stede,« siger Gyldendals direktør, Morten Hesseldahl, om psykologers opfordring til at fjerne bogen.Fold sammenLæs mereFoto: Thomas Lekfeldt. Det er ikke bare psykologer, der har valgt at lange ud efter børneopdragelsesbogen. En række privatpersoner har også fremsat kritik og meldt sig ind i Facebook-gruppen »Farvel til »Godnat og sov godt«-bogen«, som har over 2.000 medlemmer. Bjarke Larsen, tidligere chefredaktør for bogbranchens magasin, BogMarkedet, mener, at kritikken er et udtryk for en offentlighed, som er blevet hurtigere til at komme til tasterne, hvis de er uenige. »Der er kommet en meget mere kritisk offentlighed. I dag kan man slå noget op på Facebook eller Instagram og få en frygtelig masse kritik på det. Derfor vil forlagene selvfølgelig også få meget mere respons, hvis nogen er uenige i det, der står i deres bøger,« siger han. Ved Gyldendal har man i særdeleshed oplevet offentlighedens kritik den seneste uge. Ifølge Morten Hesseldahl bør det dog ikke ændre på forlagets valg om at bevare bogen på sine hylder. »Kritikkens voldsomhed er blevet større på grund af de sociale medier. Men hvis vi begynder at ryste på hånden i sådan nogle situationer, så er der mange ting i den offentlige debat, der vil tage skade,« siger han. FAKTA»Godnat og sov godt«»Godnat og sov godt« er skrevet af den spanske læge Eduard Estivill og blev udgivet i 2000.Bogen opfordrer til, at forældre skal benytte »cry it out«-metoden for at få deres børn til at sove. Søvntræningen går ud på, at forældrene skal lade deres barn græde uden trøst i bestemte tidsintervaller.Kritikken mod bogen begyndte sidste år og oven på den, valgte Gyldendal i efteråret at sætte en undersøgelse af bogens metoder i gang. I juni meldte forlaget ud, at de ville lade bogen blive på hylderne på baggrund af deres undersøgelser.FOLD UD »Godnat og sov godt« er skrevet af den spanske læge Eduard Estivill og blev udgivet i 2000. Bogen opfordrer til, at forældre skal benytte »cry it out«-metoden for at få deres børn til at sove. Søvntræningen går ud på, at forældrene skal lade deres barn græde uden trøst i bestemte tidsintervaller. Kritikken mod bogen begyndte sidste år og oven på den, valgte Gyldendal i efteråret at sætte en undersøgelse af bogens metoder i gang. I juni meldte forlaget ud, at de ville lade bogen blive på hylderne på baggrund af deres undersøgelser.",
        "metadata": {
            "source": "https://www.berlingske.dk/kultur/efter-debat-om-godnat-og-sov-godt-bogen-det-er-generelt-en-uskik-at-fjerne",
            "image_url": "https://berlingske.bmcdn.dk/media/cache/resolve/image_x_large/image/118/1184825/23054805-kim-hundevadt.jpg",
            "publication_time": "Fredag d. 09. august 2019, kl. 17.00",
            "author": "Frederikke Palmu Johansen",
            "related_links": [],
            "attachments": []
        }
    }
}