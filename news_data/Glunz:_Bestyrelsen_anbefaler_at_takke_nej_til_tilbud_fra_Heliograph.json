{
    "version": "1.0",
    "document": {
        "id": "https://www_berlingske_dk/www_berlingske_dk/glunz-bestyrelsen-anbefaler-at-takke-nej-til-tilbud-fra",
        "title": "Glunz: Bestyrelsen anbefaler at takke nej til tilbud fra Heliograph",
        "content": "Det fremgår af en meddelelse til fondsbørsen. I meddelelsen skriver selskabets bestyrelse, at det er af den opfattelse, at det pligtmæssige tilbud indebærer flere ulemper end fordele for aktionærerne i selskabet. »Tilbudskursen er lav og afspejler efter bestyrelsens vurdering ikke en rimelig værdiansættelse af Glunz & Jensen«, lyder et af punkterne i meddelelsen. Derudover fremhæver bestyrelsen, at tilbudskursen ikke indeholder en overtagelsespræmie. »Der vil ikke være mulighed for at deltage i en mulig fremtidig værditilvækst i selskabet herunder muligheden for at acceptere et alternativt købstilbud på et senere tidspunkt,« skriver bestyrelsen. Aktionærerne i Glunz & Jensen blev i slutningen af april præsenteret for et tilbudsdokument, i forbindelse med at tyske Heliograph Holding tidligere på måneden havde nået en ejerandel på 33,35 pct. af den samlede aktiekapital. Med aktieopkøbene fik Heliograph »kontrol« over Glunz & Jensen, hvilket udløste en lovbestemt forpligtelse til at fremsætte det pligtmæssige købstilbud. Tilbudskursen lød på 44,40 kr. og svarer til den højeste pris, som Heliograph har erhvervet aktier til i selskabet i de sidste seks måneder. Af tilbudsdokumentet fremgik det, at tilbudsgivers hensigt var, at driften af Glunz & Jensen skulle fortsætte i henhold til den strategi og de planer, som selskabet aktuelt har offentliggjort. Tirsdag ved 9.30-tiden ligger Glunz & Jensen-aktien uændret i 47 kr. /ritzau/FINANS",
        "metadata": {
            "source": "https://www.berlingske.dk/www.berlingske.dk/glunz-bestyrelsen-anbefaler-at-takke-nej-til-tilbud-fra",
            "image_url": "https://berlingske.bmcdn.dk/media/cache/resolve/image_x_large/image/115/1152181/22856660-.jpg",
            "publication_time": "Tirsdag d. 14. maj 2019, kl. 10.09",
            "author": null,
            "related_links": [],
            "attachments": []
        }
    }
}