{
    "version": "1.0",
    "document": {
        "id": "https://www_berlingske_dk/samfund/vintersboelles-slaaende-skoenhed",
        "title": "Vintersbølles slående skønhed",
        "content": "Svanerne og blishønsene samler sig i det endnu åbne vand og en musvåge svæver sultent hen over dem i håb om et et bytte i form af en svækket eller død fugl på isen, der breder sig fra stranden. »Man kan også være heldig at se havørne her,« fortæller skovfoged Anders Walther Hansen, Skov- og Naturstyrelsen, Storstrøm, der har taget os med en tur rundt til de sydsjællandske kyster fra Vintersbølle ved Nyråd i syd over Avnø Fjord til Dybsø Fjord i nord – alle store fugleområder, også om vinteren. Der går en fin sti ned til stranden fra den ti meter høje skrænt, som havet æder sig ind på, så man kan finde maleriske nedfaldne træer på stranden. Offentlig adgang Vintersbølle Skov er privat, men der er offentlig adgang fra solopgang til solnedgang. Om vinteren kan man naturligvis ikke se det, men den er botanisk interessant, fordi her vokser sjældne planter som dansk ingefær, sort fladbælg, sød astragel og soløje-alant. »Ud til vandet ligger den åbne område Blegen, hvor man i gamle dage blegede det hørklæde, der blev vævet længere inde i landet ved landsbyen Køng, som er let genkendelig på grund af sin gule kirke, hvor tårnet ligner et fyrtårn. Det har da også fungeret som sømærke,« fortæller Anders Walther Hansen. »I slutningen af 1700-tallet skabte Niels Rybjerg Køng Fabrik, der var en af tidens allerstørste linnedvirksomheder, som bl.a. leverede alt linned til hoffet, herunder brudeudstyret til Christian IX´s døtre, Alexandra, Dagmar og Thyra, der i midten af 1800-tallet blev gift med henholdsvis den engelske tronfølger, den russiske zar og hertugen af Cumberland. Senest leverede Køng Fabrik servietter til kongeskibet »Dannebrog« omkring år 1900,« fortsætter han. Man kan se en udstilling af fabrikkens fornemme damaskvarer på Køng Museum.Splinternyt naturcenter Det splinternyt fugleskjul på Naturcenter Avnø ikke så langt fra Køng ligger på en tidligere militær flyvestation, som Skov- og Naturstyrelsen har overtaget, og helt ude på spidsen af halvøen i Avnø Fjord, med vand på tre sider og strandeng på den sidste, ligger en vold, som militæret brugte til skydeøvelser. »Den er fuld af blykugler, så det ville være for stor en belastning for miljøet at fjerne den. I stedet har forsvaret fjernet det øverste lag blyforurenede jord og lagt et nyt lag rent jord over over, og derefter har vi bygget et hus, der falder helt ind i omgivelserne, i forlængelse af skydevolden. Her kan man studere fuglene uden at forstyrre dem, døgnet rundt,« siger Anders Walther Hansen. Der er vinduer til tre af siderne i fugleskjulet, som er finansieret gennem fonden til lokale grønne partnerskaber af Skov- og Naturstyrelsen, Dansk Ornitologisk Forening og Friluftsrådet samt Vordingborg Kommune. Det åbnede officielt 30. december. Og hvad kan man så se midt om vinteren foruden de hundredevis af svaner og gæs, der fouragerede på en mark lige uden for naturcentret og de agerhøns, der piler rundt på engen, hvor det i øvrigt også vrimler med harer? »Havørnene finder også her ud, ellers er det overvintrende vandfugle som sangsvane, knopsvane, bramgås, canadisk gås, blishøne og forskellige dykænder,« siger Anders Walther Hansen. Fugleskjulet ligger en kilometers penge fra naturcentrets P-plads, og det er meningen, at jorden på skydevolden og taget skal bevokses af selvsåede blomster og planter, så man får et naturligt billede af floraen i et så fugtigt område.",
        "metadata": {
            "source": "https://www.berlingske.dk/samfund/vintersboelles-slaaende-skoenhed",
            "image_url": "https://berlingske.bmcdn.dk/media/cache/resolve/image_x_large/image/80/800176/3473497-vinter.jpg",
            "publication_time": "Onsdag d. 05. januar 2011, kl. 05.55",
            "author": "Elisabeth Lumby",
            "related_links": [],
            "attachments": []
        }
    }
}