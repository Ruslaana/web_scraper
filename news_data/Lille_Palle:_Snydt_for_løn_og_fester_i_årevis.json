{
    "version": "1.0",
    "document": {
        "id": "https://www_berlingske_dk/kultur/lille-palle-snydt-for-loen-og-fester-i-aarevis",
        "title": "Lille Palle: Snydt for løn og fester i årevis",
        "content": "Palle Andersen, bedre kendt som Lille Palle, medvirkede som harmonikaspiller i et afsnit af Matador, der blev vist første gang i 1981. Siden har han kæmpet for at blive anerkendt for sin medvirken, der ikke nævnes med ét ord i rulleteksterne. Harmonikaspilleren har ikke en egentlig rolle i serien, men optræder med tre sange på en scene i Jernbanerestauranten i afsnit 23. Alligevel står han ikke i rulleteksterne. Heller ikke krediteret som musiker. - Hvis du vidste, hvor meget jeg har gjort for at komme med på den creditliste. Jeg har snakket med både Nordisk Film og Danmarks Radio, men ingen tager ansvar. De henviser hele tiden til andre, siger en tydeligt irriteret Palle Andersen. Tredje gang, Matador blev vist på dansk tv, blev hans gode indsats nævnt efter programmet. Men der var stadig intet navn i rulleteksterne. - Det er heller ikke fordi, jeg nødvendigvis vil nævnes for at blive nævnt. Men jeg går glip af flere ting. I forbindelse med genudsendelsen blev der holdt noget sammenkomst for de medvirkende. Men jeg står hverken i rulleteksterne eller på den komplette liste over alle medvirkende på produktionen, så jeg blev ikke inviteret. Det er lidt bittert. Derudover er det også et spørgsmål om aflønninger, siger Lille Palle, der fik sin løn de to første gange, serien løb over skærmen. Derefter mener han, at noget gik galt. - Min lønseddel så mærkelig ud. Der stod intet om medvirken i Matador. Det var nærmest afregnet som om, jeg havde gjort rent ude i kulissen, siger han. Men Lille Palle vil også bare gerne anerkendes for sin medvirken. - Jeg føler mig ydmyget. For jeg er stolt over at have medvirket i Matador. Men det bliver ikke accepteret eller anerkendt. Det kan de ikke være bekendt, siger Palle Andersen.",
        "metadata": {
            "source": "https://www.berlingske.dk/kultur/lille-palle-snydt-for-loen-og-fester-i-aarevis",
            "image_url": "https://berlingske.bmcdn.dk/media/cache/resolve/image_x_large/image/60/604668/5616203-lille-palle.jpg",
            "publication_time": "Torsdag d. 20. september 2012, kl. 12.06",
            "author": "Laura Rode Nygaard",
            "related_links": [],
            "attachments": []
        }
    }
}