{
    "version": "1.0",
    "document": {
        "id": "https://www_berlingske_dk/internationalt/kraeftsyg-amerikaner-faar-kontakt-til-omverdenen-efter-et-aar-i",
        "title": "Kræftsyg amerikaner får kontakt til omverdenen efter et år i iransk fangehul",
        "content": "Michael R. Whites mor har ikke hørt fra ham i over et år – så længe har amerikaneren siddet fængslet i Iran, efter at han besøgte sin iranske kæreste iMashhad i juli 2018. Michael R. White, en 47-årig krigsveteran fra Californien, er blevet idømt ti års fængsel for at have fornærmet den iranske leder og for at have delt »personlige billeder« på sociale medier, hvilket han har nægtet sig skyldig i. Siden fængslingen har han ikke haft megen kontakt til omverdenen. I sidste uge fik en schweizisk diplomat dog lov til at besøge Michael R. White i fængslet i Iran. Her kom det frem, at amerikaneren har kræft i halsen – en diagnose, han tidligere har fået stillet, men også har overlevet. Fængselslægerne i Iran har behandlet ham, men Michael R. White har ifølge The New York Times fortsat problemer med helbredet. Joanne White – Michael R. Whites mor – kommunikerer med de iranske myndigheder gennem de schweiziske diplomater, som også viderebragte nyheden om hendes søns tilbagevendende kræftsygdom. »Jeg er bange for, at han dør i fængslet, hvis ikke der gøres noget for at bringe ham hjem,«siger Joanne White til The New York Times. Den schweiziske ambassade varetager amerikanske interesser i Iran, idet USA og Iran afbrød det diplomatiske samarbejde for snart 40 år siden, efter at den amerikanske ambassade i Irans hovedstad, Teheran, blev stormet, og amerikanske diplomater blev holdt som gidsler i 444 dage. Det schweiziske besøg kommer i en tid, hvor der er store spændinger mellem USA og Iran. Sidste år trak USAs præsident, Donald Trump, sig således fra en international atomaftale for efterfølgende at indføre nye,omfattende sanktioner mod Iran. Michael R. Whites fremtid er meget usikker. Selv om kræftsygdommen i sig selv er et dårligt varsel, kan den på sin vis muligvis skabe en smule håb, idet Iran tidligere har løsladt en amerikansk statsborger på baggrund af »helbredsårsager«. I 2010 blevSarah E. Shourd løsladtog udleveret til USA, efter at hun havde opdaget en knude i sit bryst. Hun blev året forinden anholdt under en vandretur med sin kæreste og en fælles ven. Sarah E. Shourd blev løsladt mod en kaution på 500.000 dollar. Michael R. White er ikke den eneste amerikaner, der lige nu sidder fængslet i Iran. Også Xiyue Wang – en studerende ved Princeton University – samt Baquer og Siamak Namazi sidder indespærret i Iran. Desuden har den tidligere FBI-agent Robert Levinson været meldt savnet i landet siden 2007.",
        "metadata": {
            "source": "https://www.berlingske.dk/internationalt/kraeftsyg-amerikaner-faar-kontakt-til-omverdenen-efter-et-aar-i",
            "image_url": "https://berlingske.bmcdn.dk/media/cache/resolve/image_x_large/image/119/1193532/23108917-iran-environment-pollution-tehran.jpg",
            "publication_time": "Mandag d. 02. september 2019, kl. 13.55",
            "author": "Amalie Thieden",
            "related_links": [],
            "attachments": []
        }
    }
}