{
    "version": "1.0",
    "document": {
        "id": "https://www_berlingske_dk/gastronomi/da-hendes-rige-venner-ville-splitte-regningen-blev-hun-fanget-i-en",
        "title": "Da hendes rige venner ville splitte regningen, blev hun fanget i en pinlig klemme",
        "content": "Kære læser, En god ven, lad os kalde hende C, skulle en tur i byen med et par veninder.Aftenen blev indledt med en middag på et pænere sted i Indre By. Da hun mødte op på stedet, havde en af veninderne inviteret en håndfuld ekstra kvinder til at slutte sig til selskabet, så de i alt var syv. »Helt fint,« tænkte C. Modsat C havde alle de andre kvinder gode karrierer med høje lønninger – og der blev gået til makronerne. Cocktails, champagne, god vin og gourmetmad i lange baner. C forsøgte dog at holde sine udgifter i skak og nøjedes med en enkelt cocktail og to forretter, hvilket hun hurtigt kunne regne ud måtte ende på omkring 500 kroner. Da regningen skulle betales, foreslog en af kvinderne en passant, at de jo bare kunne splitte regningen i syv. Det ville jo være det nemmeste, hvilket ville give en udgift pr. næse på omkring 2000 kroner. Alle var enige. Det var det nemmeste. C, som havde prøvet at begrænse udgifterne, blev overrumplet af forslaget. Hun troede, hun kunne nøjes med at betale for det, hun rent faktisk havde bestilt, men nu syntes hun, det var for pinligt som den eneste at bede om at få regningen splittet op. Hun havde ikke lyst til at erkende, at det blev for dyrt for hende, nu når hun sad sammen med alle de her succesrige kvinder. Hun syntes, det var pinligt, og ville ikke ødelægge den gode stemning, så hun nikkede bare. Hvis man har helt forskellige forestillinger om, hvad der skal bruges af penge på et måltid, når man spiser ude med sine venner, kan det ofte være en god idé at være meget tydelig om sin formåen og sine forventninger, inden andre begynder at bestille løs fra vinkortet.Fold sammenLæs mereFoto: VadimGuzhva, Bigstock. Og som hun også sagde med en vis ærgrelse i stemmen: »Havde jeg vidst, at jeg skulle betale for de her damers champagne, så havde jeg nok selv taget en del mere fra under middagen.« Så nu endte hun med ikke bare at skulle betale en regning, der var på langt mere, end hun havde regnet med – hun var også den, der, på trods af at hun var den i selskabet med den suverænt dårligste økonomi, fik allermindst ud af middagen. »Det var mit livs dyreste cocktail,« som hun sagde. Jeg nævner episoden, fordi jeg også har et par venner, der i mange år har haft en langt højere indkomst, end jeg har. Og indimellem, hvis vi er ude sammen, så har jeg, for netop at undgå pinlige og ærgerlige episoder som beskrevet ovenfor, fra starten været meget tydelig med, hvad jeg forventer at bruge. Jeg ved godt, at det lyder lidt revisoragtigt, og en gang imellem ender jeg da også med at sige »skide være med det«, men når man er til middag med folk, der uden at blinke lige bestiller en Meursault til 10.000 kroner, så er man nødt til at være tydelig og sige: Enten må vi bestille hver sin vin, eller også overfører jeg det, jeg havde tænkt mig at bruge, til dig, rige ven, og så må du tage størstedelen af udgiften. Heldigvis kender jeg mange generøse mennesker, som jeg ofte lavede mad til, da vi alle var på SU, og som nu gerne »betaler igen«, men man er nødt til at være tydelig og konkret, særligt når vi taler om penge mellem venner. Gør dig selv en tjeneste og vær tydelig, når du er ude og spise, hvis du kan mærke, at der er store forskelle på forventningerne til, hvad der kan bestilles. Det gælder i øvrigt også den anden vej rundt: Er det dig, der har pengene, så er det også godt, hvis du er tydelig i forhold til, om du vil smide ekstra i regningen, eller om du – hvilket naturligvis er helt i orden – ikke, og slet ikke hver gang, ønsker at stå med størstedelen af regningen. Men så må du også være klar til kompromis ind imellem og nøjes med en kande husets vin. Husk også at give igen, når nogen betaler for dig. Det handler ikke altid om kroner og øre, men om det symbolske i at give igen. Så hvis din ven har givet en middag på Kong Hans, og det ellers er noget, der ligger helt uden for din økonomiske formåen, så gør gengæld ved at invitere på en god omgang smørrebrød eller et godt hjemmelavet måltid som tak. Det kan være pinligt at tale om penge, men det kan hurtigt blive langt pinligere ikke at tale om dem. På søndag er det mortensaften, og snart er det jul, og fællesnævneren er anden – eller ... mortensaften burde det være gås, men nu blev vi enige om at spise and, og den er nemmere og mere taknemmelig at tilberede end den store uhåndterlige gås. Jeg synes, andesteg med hele pivtøjet er skønt, men det ligger tungt, så det er samtidig ikke noget, jeg skal have alt for tit. Jeg har derfor lavet et nemt, let og relativt grønt alternativ til andestegen til mortensaften, og ja, andebrystet kan skiftes ud med gåsebryst, hvis du er krakiler, og nej, ikke det fra bageren. Stegt andebryst med salat af plukket grønkål, granatæblekerner, dressing på reduceret appelsinsaft og stegte kejserhatte.Fold sammenLæs mereFoto: Søren Jacobsen Damm. Opskrift (2 pers.) Reducér saften fra to appelsiner og en ½ citron til godt en femtedel sammen med en klump frisk skrællet ingefær (tommelfingerstørrelse), stjerneanis og 2 spsk. æbleeddike plus ¼ tsk. sichuanpeber (eller almindelig tørret chili). Tilsæt til sidst 1-2 spsk. honning og lad det hele simre igennem i fem minutter. Riv lidt frisk citronskal i. Si blandingen og lad det køle ned til stuetemperatur – nu har du din dressing. Den skal gerne være som en tynd sirup. Giv andebrystet godt med salt og peber og tag det ud af køleskabet 30 minutter før tilberedning. Snit fedtet i små tern uden at skære i kødet (kan undlades). Steg brystet 7-8 minutter på skindsiden i en lille smule neutral olie. Hold brystet ned mod panden de første 30 sek., så du får en jævn stegeflade. Efter 3-4 minutter tilsætter du panden lidt smør og et helt fed pillet hvidløg. Når skindet er sprødt, vendes brystet og steges godt 2-3 minutter på kødsiden. Lad brystet trække 8-10 minutter, før du skærer det ud. Lav salaten imens. Pluk grønkålen fint. Bank granatæblekernerne ud i en skål i vasken ved at halvere granatæblet og slå med en træske bagpå, så kernerne ryger ned i skålen. Fjern kernehuset på æblet og skær det i fine skiver. Bland grønkål, æble, purløg og granatæblekerner i en skål med halvdelen af dressingen. Arranger salaten på et fad med skiver af andebryst og stegte svampe samt resten af dressingen, evt. lidt hakket purløg. Drik en kold øl eller en tør Riesling til. Download opskriften til udprint her. Nyt supermarked Alfred Josefsen, der var administrerende direktør for Irma fra 1999 til 2012, har annonceret, at han sammen med 12 andre tidligere Irma-ledere vil åbne en ny supermarkedskæde, der skal hedde Alma. Vi følger meget spændt udviklingen.Læs mere her. Alfred Josefsen var administrerende direktør for Irma fra 1999 til 2012. Nu prøver han at starte en ny supermarkedskæde sammen med et dusin tidligere Irma-chefer.Fold sammenLæs mereFoto: Linda Kastrup. Michelin til Odsherred Det lyder utroligt, men det er sandt. Uddelingen af Michelin-stjerner i de nordiske lande foregår de næste to år i Danmark, og næste år, 2025, foregår den i Odsherred, på et nedlagt psykiatrisk hospital!Læs mere her. Leverpostej i skyerne Der er knald på i Siloen i Nordhavn. For få uger siden åbnede spisebaren »Mølr« i Siloen, og 14. november åbner så »Høi,« som er en smørrebrødsrestaurant på 17. etage med plads til 150 gæster. I køkkenet står Jilly Høi, der tidligere har huseret på Address i Tuborg Havn. Desuden har Oscar Davidsen, søn af smørrebrødsdronningen Ida Davidsen, komponeret to stykker smørrebrød til Høis smørrebrødskort. Det ene er den kendte »Dyrlægens natmad«, som Oscars oldefar opfandt og serverede for dyrlægen Sigurd Kejlgaard, der tilså hestene i de kongelige stalde. Herudover føjes »Oscar Davidsens Ål« til kortet.Se mere her. DM i gløgg Vinteren nærmer sig, og så er det godt at kunne varme hænderne på en kogevarm kop gløgg. Et godt sted at få varmet hænderne er 17. november i Torvehallerne, hvor der afholdes DM i gløgg. Årets felt består af 14 deltagere, blandt andet sidste års vindere fra Oliviers & Co. DM i Gløgg er ved at være en hævnvunden tradition i Torvehallerne. Her er det fra DM i Gløgg i 2015.Fold sammenLæs mereFoto: Søren Bidstrup. Dommerpanelet består i år af Esben Bjerre, dessertkokken Marie Havnø Frank, Solfinn Danielsen fra Rødder & Vin samt sommelier Luna Hjerming.Læs mere her. Alle Tiders morgenmad Kødbyen slår til igen. Nu har erfarne folk åbnet Alle Tiders, der serverer tjekket moderne morgenmad og frokost, og der kommer også (så vidt jeg er informeret) et aftenkort inden længe.Se mere her. Surt show sydpå Der er ikke meget gastronomi, der er værd at køre efter på Lolland og Falster, men smukke Hesnæs Havn på Falster var en omvej værd, primært på grund af traktørstedet Pomle Nakke, men også på grund af spisehallen på den hyggelige Hesnæs Havn, der også fungerede som kolonial og bageri. Stedet lukker nu af flere årsager, og hvor er det drønærgerligt, at man i det offentlige system i »vandkantsdanmark« ikke har mere blik for vigtigheden af steder som Hesnæs Havn. Herfra skal der lyde et kæmpe ØV!  Jesper Uhrup var i godt 20 år chefredaktør på madmagasinet Gastro.Fold sammenLæs mereFoto: Nicoline Kjems-Krognos. Efter 20 år i midten af dansk gastronomi langer »Danmarks største røvhul« ud efter danskernes spisevaner.Læs interviewetmed Gastros tidligere chefredaktør Jesper Uhrup.  Foto: Ditte Isager. Restaurant Noma har fløjet 95 ansatte og deres familier til Japan – Søren Frank har smagt menuen.Læs hele reportagen her. … og da Søren Frank nu var i Japan, så fik han heldigvis en snak med stjernekokken René Redzepi.Du kan læse interviewet her.  Sushi Anaba er, som navnet antyder, japansk. Ejer og køkkenchef Mads Battefeld.Fold sammenLæs mereFoto: Asger Ladefoged. Vi spørger den danske sushi-konge, Mads Battefeld, hvor han selv spiser.Se interviewet her.  Søren Jacobsen Damm, Berlingskes gastronomiredaktør, anmelder streetfood. Denne gang er det Comé Rice Kitchen i Kødbyen på Vesterbro.Fold sammenLæs mereFoto: Nicoline Kjems-Krognos. Lækre japanske håndmadder sætter den danske leverpostejmad i skammekrogen.Læs anmeldelsen her. … og nu da vi er i det Japanske, så flytter Nordens bedste sushirestaurant til nye/gamle lokaler.Se mere her. Citat:»En god kok er som en troldmand, der uddeler lykke,« Elsa Schiaparelli (italiensk modeskaber). Må du og dine have en god og velsmagende weekend! P.S. Har du hørt eller set noget nyt og spændende i gastronomiens verden, så send gerne dit tip til min e-mail:sjda@berlingske.dk",
        "metadata": {
            "source": "https://www.berlingske.dk/gastronomi/da-hendes-rige-venner-ville-splitte-regningen-blev-hun-fanget-i-en",
            "image_url": "https://berlingske.bmcdn.dk/media/cache/resolve/image_x_large_vertical/image/185/1854955/24827669-sren-jacobsen-damm-gastronomiredaktr-kommentat.jpg",
            "publication_time": "Fredag d. 08. november 2024, kl. 13.48",
            "author": "Søren Jacobsen Damm",
            "related_links": [],
            "attachments": []
        }
    }
}