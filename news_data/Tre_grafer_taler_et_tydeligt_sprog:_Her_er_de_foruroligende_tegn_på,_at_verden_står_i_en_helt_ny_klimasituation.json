{
    "version": "1.0",
    "document": {
        "id": "https://www_berlingske_dk/videnskab/tre-grafer-taler-et-tydeligt-sprog-her-er-de-foruroligende-tegn-paa-at",
        "title": "Tre grafer taler et tydeligt sprog: Her er de foruroligende tegn på, at verden står i en helt ny klimasituation",
        "content": "Dokumentationen er overvældende. I de seneste uger har kloden bevæget sig ind i et klimaterritorium, der er ukendt for mennesker i langt, langt mere end mands minde. Vi skal efter alt at dømme helt tilbage til den forrige mellemistid – Eemtiden, der sluttede for cirka 115.000 år siden – for at finde en jordisk klimatilstand, derkan overgåden aktuelle. Det vil sige et klima, der globalt set er markant varmere og en hel del mere ekstremt, end nogen i hele sin slægtshistorie har erfaring med. Grækenland er i øjeblikket ramt af store skovbrande – her fra bebyggelsen Panorama cirka 70 kilometer vest for Athen.Fold sammenLæs mereFoto: Valerie Gache/AFP/Ritzau Scanpix. Den gode nyhed er, at det ikke vil vare ved. Om et år eller to vil den globale middeltemperatur formentlig dale et par decimaler igen, hvilket vil lægge en vis dæmper på ekstremerne. Den dårlige nyhed er, at det er en stakket frist. Med stort set samme sikkerhed som den daglige solopgang vil der om få år atter blive skruet op for klodevarmen – til helt nye højder. Her er fire klare tegn og tre grafer, som dokumenterer den både enestående og temmelig bekymrende klimatilstand, der lige nu er gældende på vores planet. Samt de bagvedliggende hovedforklaringer. I juni i år lå den globale middeltemperatur 1,47 grader højere end gennemsnittet af årene 1850 til 1900. Nu er middeltemperaturen i gang med at passere den symbolske stigning på 1,5 grader.Fold sammenLæs mereFoto: Berkeley Earth. Trods kølige og ustabile vejrforhold over Nordeuropa (bare stik hånden ud ad vinduet) falder varmerekorder over den halve verden som fluer i disse dage. I Rom ramte termometeret i tirsdags 41,8 grader – den højeste temperatur, der nogensinde er målt i den italienske hovedstad. I det nordøstlige Spanien røg temperaturen samme dag op over 45 grader – ny rekord i regionen. I den voldsomt solbeskinnede ørkenstorby Phoenix i den amerikanske stat Arizona svedte indbyggerne sig tirsdag gennem den 19. dag i træk, hvor maksimumstemperaturen røg over 43 grader. Også ny rekord. I søndags blev der i det nordøstlige Kina sat ny national varmerekord med komplet ubærlige 52,2 grader. Turister i Italiens hovedstad, Rom, kæmper i disse dage en brav kamp mod den værste hede, der har ramt byen i moderne tid.Fold sammenLæs mereFoto: Tiziana FABI/AFP/Ritzau Scanpix. Det er imidlertid ikke det mest opsigtsvækkende. Det er i stedet, at den første halvdel af juli er den markant varmeste periode, der nogensinde er målt af instrumenter på vores planet. Eksempelvis var den globale middeltemperatur – fra Arktis i nord til Antarktis i syd – 7. juli 17,24 grader. Det er 0,3 grader over den gamle rekord fra august 2016, skriver FNs meteorologiske organisationWMO. Tilmed ventes der blot at komme endnu mere kul under det globale termometer i de kommende uger. Det indebærer blandt andet, at stigningen i den globale middeltemperatur i denne tid passerer 1,5 grader i forhold til perioden fra 1850 til 1900 – ifølge data fraBerkeley Earth. Dermed er det globale termometer begyndt at stryge forbi den nedre og mest ambitiøse temperaturgrænse i Parisaftalen, som alle klodens nationer har tilsluttet sig. Om også hele 2023 som gennemsnit vil passere den uhyre symbolske temperaturstigning på 1,5 grader er endnu uvist, men det er langt fra usandsynligt,vurdererden danske klimaprofessor Eigil Kaas. Ifølge meteorologer ventes den voldsomme hede over Sydeuropa og i hele Middelhavsregionen at fortsætte ind i august, hvilket øger risikoen for skovbrande, tørke – og hedeslag. Havtemperaturen i Nordatlanten afviger i år markant fra gennemsnittet.Fold sammenLæs mereFoto: Eliot Jacobson. De globale havtemperaturer ligger i denne tid langt uden for skiven af det gængse for årstiden. I Nordatlanten er det helt ekstremt med en aktuel havtemperatur på cirka 1,4 grader over det normale. I visse farvande – eksempelvis omkring Storbritanniens kyster – er havet helt op til seks grader varmere end normalt. Ifølge Michael Sparrow, der er chef for WMOs klimaforskningsafdeling, ligger havtemperaturerne i Nordatlanten langt over det, som klimamodellerne havde forudset, og han udtaler: »Det vil ramme økosystemer og fiskeri og vores vejr hårdt.« Ifølge WMO er der fare for, at det ekstraordinært hede havvand kan føre til flere tropiske orkaner og ændringer i gængse klimamønstre, så traditionelt tørre regioner risikerer oversvømmelser og traditionelt relativt nedbørsrige regioner risikerer tørke. Desuden kan det lægge voldsomt pres på klodens koralrev og mindske den globale fiskefangst. Omfanget af havis omkring Antarktis er aktuelt rekordlavt for årstiden.Fold sammenLæs mereFoto: NASA/National Snow & Ice data Center. Trods den isnende kolde og mørke vinter på »bunden« af den sydlige halvkugle er omfanget af havis omkring det massivt isdækkede Antarktis nu på langt det laveste niveau, der er målt på denne årstid i satellitalderen. I slutningen af junivar der11,7 millioner kvadratkilometer havis i den enorme region ifølge det amerikanske National Snow and Ice Data Center. Det er hele 2,6 millioner kvadratkilometer mindre end gennemsnittet af årene 1981 til 2010 – svarende til et areal væsentligt større end Grønland. Samtidig er der næsten 1,2 millioner kvadratkilometer mindre havis i forhold til den tidligere rekord fra 2022 – et mindsket areal svarende til mere end det dobbelte af Frankrigs størrelse. Også i Arktis i det høje nord er der væsentligt mindre havis end normalt i denne tid, hvilket indebærer, at der i den moderne tidsalder aldrig har været mindre havissamlet setpå kloden. Oceanerne er rekordvarme, og i moderne tid har der ikke været mindre havis end netop nu. Foto fra maj i fjor fra farvandet omkring den arktiske norske øgruppe Svalbard.Fold sammenLæs mereFoto: Jonathan Nackstrand/AFP/Ritzau Scanpix. Det voldsomme tab af havis bekymrer forskere. Når hvid og kold havis forsvinder til fordel for mørkt hav, optager de polare regioner langt mere af solens energi. Det kan sætte yderligere skub i den globale opvarmning. I forvejen er opvarmningen op mod fire gange kraftigere i Arktis end på kloden som helhed. Dertil kommer, at de svindende mængder antarktisk havis i stigende grad kan skubbe relativt varmt havvand ind mod fronten og bunden af de vældige ismasser, der hviler på kanten af selve kontinentet. Det kan få ellers ret stabile gletsjere til med større hast at rutsje ud i havet, hvilket kan sætte ekstra skub i havvandsstigningerne. Endelig kan de sydlige havstrømmeblive nedbremset– med mulige følger for hele det globale klima. Det er endnu ikke muligt at dokumentere, at tidens globale hedetur også giver sig udslag i flere vejrekstremer end normalt – ud over de bemærkelsesværdigt mange og omfattende hedebølger på den nordlige halvkugle. Men der er vitterligt mange vejrrelaterede katastrofer af tage af, og her er et udpluk: Sydkorea blev først på ugen ramt af ekstreme mængder nedbør, som forårsagede voldsomme oversvømmelser og tusinder af evakueringer. Blandt andet blev køretøjer fanget i en oversvømmet tunnel, hvor mindst 14 mennesker druknede. Også dele af Indien og det nordøstlige USA har i den seneste tid været ramt af ødelæggende oversvømmelser. Redningsarbejdere bærer et lig ud af en vejtunnel i Sydkorea, hvor bilister 16. juli blev spærret inde af enorme vandmængder.Fold sammenLæs mereFoto: Yonhap/Ritzau Scanpix. Store dele af Spanien er ramt af tørke med væsentligt mindre vand end normalt i reservoirerne. I Canada har langt over 1.000 skovbrande efterhånden nedbrændt områder svarende til mere end det dobbelte af Danmarks areal. Det er allerede mere end i et helt normalår. Røgen blæser til tider ned over det nordøstlige USA, hvilket udgør en sundhedsfare for millioner. I nærheden af Athen i Grækenland er der skovbrande så voldsomme, at de tydeligt kan ses fra satellitter. Dele af Vietnam og det sydøstlige Kina blev tirsdag væltet over ende af tyfonen Talim, der sendte titusinder på flugt og forårsagede omfattende ødelæggelser. Samtidig var Hawaii i undtagelsestilstand, mens orkanen Calvin onsdag nærmede sig den amerikanske øgruppe i Stillehavet. Endelig bør det nævnes, at WMOfrygterekstraordinært mange hederelaterede dødsfald på kloden i år. Ifølge et nytNature-studietog hedebølgerne i Europa i fjor livet af omkring 60.000 mennesker. Drivhuset:Det er ikke den eneste årsag, men grundforklaringen er menneskers rekordhøje udledninger af CO₂ og andre drivhusgasser. Atmosfærens nuværende koncentration af CO₂-molekyler er efter alt at dømme på det højeste niveau i mere endfire millioner år– og 50 procent højere end ved industrialderens begyndelse. Trods talrige politiske intentioner om at skrue ned for CO₂-blusset udledte mennesker i fjor mere CO₂ end på noget andet tidspunkt i historien, og meget peger på, at 2023 vil byde på ny global udledningsrekord. Bare som eksempler nåede udledningerne i årets første kvartal i Kina – verdens langt største CO₂-udleder –nye højder, ligesom der aldrig har væretflere fly i luftenverden over end i disse hektiske ferieuger. Japan er i øjeblikket ramt af en kraftig hedebølge med temperaturer på op mod 40 grader. Børn køler sig ned foran Tokyo Skytree i den japanske hovedstad.Fold sammenLæs mereFoto: Richard A. Brooks/AFP/Ritzau Scanpix. Mangel på blæst og støv:De usædvanlig høje havtemperaturer har adskillige forklaringer, og forskere er usikre på, hvordan de bør vægtes. Men ud over det meget væsentlige menneskelige bidrag kan den kraftige aktuelle havvarme i ikke mindst i Nordatlanten skyldes en kombination af mangel på blæst og småpartikler i luften. Relativt vindstille vejr skaber mindre omrøring i havet, hvilket forhindrer køligt vand fra dybderne i at finde vej til overfladen. Desuden er der øget solindstråling over oceanet på grund af færre småpartikler i luften fra Saharas sand samt fra skibes skorstene. Siden 2020 har international skibstrafik været underlagt krav om brug af renere skibsolie, der udlederfærre svovlholdige partikler, som kan fange solens varme. Dertil kommer, at Nordtatlanten efter alt at dømme er inde i en varm naturlig cyklus, der om føje år kan blive aflyst af dens modsætning. El Niño:I den centrale del af Stillehavet er en ny og kraftig El Niño under hastig opbygning. Det indebærer, at der pumpes enorme mængder varme fra verdenshavets overflade og op i luften. El Niño og dens kølige modsætning, La Niña, er klodens kraftigste naturlige og jævnligt tilbagevendende klimapåvirker. Den begyndende El Niño har næppe den helt store indflydelse på Europas aktuelle vejrforhold. Men det storslåede klimafænomen ventes blot at tage til i styrke i de kommende måneder, hvilken kan vende op og ned på vejret især i troperne – og drive den globale middeltemperatur op i helt nye og usete højder. Med endnu flere ekstremer til følge. Vi kommer til at høre meget mere om El Niño i den sidste halvdel af året samt i 2024.",
        "metadata": {
            "source": "https://www.berlingske.dk/videnskab/tre-grafer-taler-et-tydeligt-sprog-her-er-de-foruroligende-tegn-paa-at",
            "image_url": "https://berlingske.bmcdn.dk/media/cache/resolve/image_x_large/image/169/1697566/24481855-topshot-us-homelessness-weather-heatwave-climate.jpg",
            "publication_time": "Lørdag d. 22. juli 2023, kl. 12.46",
            "author": "Lars Henrik Aagaard",
            "related_links": [],
            "attachments": []
        }
    }
}