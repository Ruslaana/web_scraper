{
    "version": "1.0",
    "document": {
        "id": "https://www_berlingske_dk/kommentatorer/zenia-stampe-miljoeslappernes-tid-er-forbi",
        "title": "Zenia Stampe: Miljøslappernes tid er forbi",
        "content": "Gennem årtier har de store diskussioner i Danmark handlet om udlændinge. Partierne har overgået hinanden i svulstige forsvar for de danske værdier. Det underliggende tema har været: Udlændinge truer Danmark. Og mens vi har diskuteret symbolpolitik, har helt andre trusler mod Danmark fået lov til at vokse: Truslen mod vores klima, natur og miljø. Det er så paradoksalt. Ingen så ødelæggelsen af det danske landskab, som mange af vores højskolesange handler om. For vi havde travlt med at tale om frikadeller i børnehaverne. Men ved sidste folketingsvalg skete der noget. Vælgerne sendte en klar og umisforståelig besked: Det er slut med at tale nedladende om »klimatosser«. Danskerne forventer handling for klimaet. På natur- og miljøområdet er truslen lige så akut og reel. Der er fundet giftresteri mere end halvdelenaf de danske drikkevandsboringer. Og vi mangler fortsat vigtig viden om sprøjtegiftes betydning for det dramatiske fald i insekt- og fuglebestanden. Vi ved, at sprøjtegifte udvaskes til vandmiljøet. Her fører de til øget dødelighed for smådyr. Vi ved også, at Roundup rejser gennem luften og påvirker vilde planters evne til at blomstre og sætte frø. Det fører til, at fødegrundlaget for både insekter og fugle svinder. Det er helt konkrete trusler mod Danmark: Mod vores ressourcer. Mod vores arter. Mod det landskab, som vi har arvet. Og det er alt sammen resultatet af politiske beslutninger, hvis skæbnesvangre betydning vi alt for sent har forstået. Det bliver vi nødt til at lære af. Vi kan ikke længere bare krydse fingre og se tiden an. Konsekvenserne er for store. Tiden er kommet til et egentligt paradigmeskift i natur- og miljøpolitikken. Det gælder også landbrugets brug af sprøjtegifte. Alt for længe har vi ladet kemiindustrien forføre landbruget. Sunde principper for godt landmandskab er erstattet af gift. Landbrugets egen organisation har følt sig nødsaget til at råde landmændene til at lytte til planteavlskonsulenten i stedet for kemisælgeren. Sprøjtegifte skal kun bruges, når der er et reelt behov. Det skal være slut med bare at køre ud og sprede gift på en hel mark, når man kunne nøjes med at sprøjte de dele af marken, der er angrebet af ukrudt eller insekter. Teknologien findes. Den er ikke engang speciel dyr. Der er ikke længere undskyldninger for bare at sprøjte løs. Det skal også være slut med at bruge Roundup til andre formål end ukrudtsbekæmpelse. I dag bruger danske landmænd Roundup til alt mulig andet. Til at nedvisne efterafgrøder, så de bliver lettere at pløje ned. Til at tvangsmodne afgrøder lige før høsten, så de får et mere ensartet produkt. Det er blevet forbudt at tvangsmodne afgrøder, der skal bruges til fødevarer. Men der bliver stadig sprøjtet gift på foderafgrøder, lige før de skal høstes. Det kan man så tænke over, næste gang man sætter tænderne i en dansk gris. Det går ikke længere. Vi er færdige med de farlige eksperimenter med gift og kemi i vores natur. Miljøslappernes tid er forbi. Miljøstrammernes tid er kommet. Zenia Stampe er MF for Radikale Venstre",
        "metadata": {
            "source": "https://www.berlingske.dk/kommentatorer/zenia-stampe-miljoeslappernes-tid-er-forbi",
            "image_url": "https://berlingske.bmcdn.dk/media/cache/resolve/image_x_large/image/149/1499079/23962447-zenia.jpg",
            "publication_time": "Lørdag d. 25. december 2021, kl. 13.00",
            "author": "Zenia Stampe",
            "related_links": [],
            "attachments": []
        }
    }
}