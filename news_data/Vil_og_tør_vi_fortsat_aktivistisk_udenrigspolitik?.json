{
    "version": "1.0",
    "document": {
        "id": "https://www_berlingske_dk/kommentatorer/vil-og-toer-vi-fortsat-aktivistisk-udenrigspolitik",
        "title": "Vil og tør vi fortsat aktivistisk udenrigspolitik?",
        "content": "Statsledere er samlet i Paris for under det gemytlige navn Libyens venner at fejre Gaddafis fald. Men fejringen er behersket, hvilket næppe kun skyldes, at Gaddafi stadig er på fri fod og kan volde ondt. Den beherskede dækning af den ellers glædelige begivenhed, at endnu en arabisk diktator er styrtet og hans folk befriet, synes begrundet i en manglende begejstring i vide kredse for den udenrigspolitiske aktivisme, og en iver efter at fremhæve forskellen til fortilfældet Irak. Vist er der forskel på Irak og Libyen, men en mere fuldstændig lighed lå ikke fjernt. Havde man f.eks. tabt modet i løbet af sommeren og opgivet indsatsen, som mange defaitister foreslog, havde Gaddafi vundet. Hans nedslagtning af modstandere ville, som Saddams i sin tid, have medført omfattende sanktioner, hvorefter Libyen havde humpet videre endnu et ti-år med en hævngerrig og isoleret diktator ved roret, ivrig efter at støtte terrorister og udvikle masseødelæggelsesvåben for at intimidere sine omgivelser. En intervention til den tid kunne ikke baseres på et folkeligt oprør, for de ville være underkuet, men kræve vores tropper og dermed ligne Irak i 2003. Men alt det slap vi heldigvis for. Så vidt forskellen til Irak. Ellers ligner indsatsen i Libyen ganske godt fortilfældet i Irak. Der er det sædvanlige vrøvl om neo-kolonialisme, og at indsatsen kun skyldtes olie, selvom hensynet til olien nok nærmere forklarer Italiens og andres tøven med at slå hånden af Gaddafi. Der er det samme sludder om, at vi førte krig mod det libyske folk, hvad vi ikke gjorde, tværtimod. Og der var den samme indignation over, at vi greb ind i Libyen, men ikke andre steder. Det moralsk uantagelige i den attitude kan illustreres med et skibsforlis: man kan redde nogle fra at drukne, men ikke dem alle. Er det da bedre at lade alle drukne ud fra et lighedsprincip? Nej, vel? En mere interessant lighed er spørgsmålet om folkeretlig legitimation. Det fremhæves, at indsatsen i Libyen skete med tilladelse fra FN, men det var jo også tilfældet i Irak. I begge tilfælde var spørgsmålet, om tilladelsen var tilstrækkelig, hvilket reelt angår spørgsmålet, om folkeretten skal fortolkes, så den beskytter diktatorer eller fjerner dem. Nogle, bl.a. Rusland, indvender således, at indsatsen i Libyen savnede støtte og dermed udgør en krigsforbrydelse, mens NATO fastholder lovligheden. Samme problem forelå i Irak, hvor den britiske kronadvokat Lord Goldsmith fandt interventionen lovlig, mens andre var uenige. Folkeretten er ikke entydig; den afhænger ofte af værdier og udvikles. Interventionen i Kosovo skete f.eks. uden klar støtte i folkeretten, men herved skabtes en ny folkeret: Princippet om Responsibility to Protect. Socialdemokraterne har her vaklet afhængigt af, om de var i regering. Da man var i regering, var FNs opbakning i Kosovo ikke vigtig, men var det i Irak, mens man var i opposition, og det var så alligevel ikke nødvendigt med Libyen, nu hvor man mentalt allerede var rykket ind i Statsministeriet. Man må håbe, at Socialdemokraterne holder fast uanset valgets udfald, for man kan ikke overlade udviklingen af en humanitær folkeret til FN, der i vidt omfang består af diktaturer. Endnu en lighed er fremhævelsen af, at vi nok har opnået vores mål om at styrte diktatoren, men vi ved ikke, hvordan det vil udvikle sig. Herved forsøger modstanderne mod intervention at forklejne dens succes. Men kriteriet for succes i realpolitikkens verden er ikke perfektion; det er blot den beskedne fordring, at situationen er bedre efter end før. Vores aktivisme på Balkan, i Irak og nu i Libyen er i det lys succeser. Dette positive syn på aktivisme er upopulært i visse kredse. Nogle forsøger at modstille realisme med idealisme, ofte som et figenblad for egen fejhed. Men i al politik må man sondre mellem taktik og strategi. For at lykkes med en realistisk udenrigspolitik må taktikken styres af en overordnet strategi, og en realistisk strategi kræver idealisme, dvs. at man kender og fremmer sine idealer. Det er for kortsigtet at operere taktisk ud fra den antagelse, at alle interesser forbliver uforandrede. Man må strategisk arbejde på at ændre modstanderens interesser, så de føjer sig til ens egne. Det er således ikke bare åbenbart moralsk rigtigt at støtte et folks væbnede oprør mod en diktator, hvor det kan lade sig gøre, det er også strategisk fornuftigt. Det er ikke i Europas interesse, at Middelhavets sydlige kyst forbliver en gold ørken af kleptokratiske despoter, der ud over olie kun producerer flygtninge og religiøst forvirrede terrorister. Er man i tvivl om berettigelsen af denne strategi, så se på Ruslands og Kinas forlegenhed efter Gaddafis fald. Aktivismen er således strategisk velbegrundet, men trues af andre forhold. Libyen viste nok engang, at krig ikke kan vindes fra luften. Her vil en uheldig blanding af sparekrav og mediernes hysteriske fokusering på risikoen for krigsforbrydelser formodentlig føre til en øget brug af lokale tropper; paradoksalt nok med øget risiko for krigsforbrydelser, da de sjældent har så høj standard som vores egne tropper. Vi har valg i Danmark, men hvor står partierne i spørgsmålet om fortsat dansk aktivisme? Socialdemokratiet synes at have forladt fortidens fodnotepolitik så fuldstændigt, at man i dag helt afviser overhovedet nogensinde at have flirtet med ensidig nedrustning og enegang. Den slags afvisninger forpligter, men hvor står deres støtter? Enhedslistens opbakning til libyernes oprør var kort, så gav man op, og begrebet revolution forblev dermed en messiansk abstraktion for de frelste. Kan SFs hårdt prøvede vælgere holde til at få blod på hænderne og medansvar for de fejl, der altid følger et militært engagement? På den borgerlige fløj tøver mange med at sætte deres kryds ved Liberal Alliance, fordi de frygter, at partiet ikke bare har kopieret de Radikales skolepolitik, men også deres karakterbrist om, hvad-kan-det-nytte. Det handler valget også om.",
        "metadata": {
            "source": "https://www.berlingske.dk/kommentatorer/vil-og-toer-vi-fortsat-aktivistisk-udenrigspolitik",
            "image_url": "https://berlingske.bmcdn.dk/media/cache/resolve/image_x_large/image/71/717059/4471772-vil-og-tr-vi-fortsat-aktivistisk-udenrigspolitik.jpg",
            "publication_time": "Fredag d. 02. september 2011, kl. 22.30",
            "author": null,
            "related_links": [],
            "attachments": []
        }
    }
}