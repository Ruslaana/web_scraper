{
    "version": "1.0",
    "document": {
        "id": "https://www_berlingske_dk/internationalt/politi-i-utrecht-har-mistanke-om-terrormotiv-bag-angreb",
        "title": "Politi i Utrecht har mistanke om terrormotiv bag angreb",
        "content": "Anklagemyndigheden i Holland siger ifølge Reuters, at teorier om et muligt terrormotiv bag et skudangreb i en sporvogn byen Utrecht mandag bliver taget alvorligt som følge en note i en flugtbil. Der synes ikke at være nogen forbindelse mellem den mistænkte og ofrene. Tre personer blev dræbt og fem andre såret. »Indtil videre bliver mistanken om, at det kan være et terrormotiv bag angrebet taget meget alvorligt. Dette er blandt andet baseret på fundet af et brev i en flugtbil og som følge af andre fund, der er gjort i sagen,« hedder det i en erklæring fra anklagemyndigheden. Yderligere to personer er blevet pågrebet efter mandagens skyderi i den hollandske by Utrecht. Det oplyste kilder i politiet tidligere til den hollandske avis De Telegraaf ifølge nyhedsbureauet NTB. I forvejen har politiet anholdt en 37-årig tyrkisk mand, der blev jagtet af politiet i flere timer efter skyderiet. Den hovedmistænkte tyrkiske mand blev anholdt mandag omkring klokken 18.30. Skyderiet fandt sted samme dag klokken 10.45 i udkanten af bymidten i Utrecht. Her blev der affyret skud i en sporvogn. /ritzau/AFP",
        "metadata": {
            "source": "https://www.berlingske.dk/internationalt/politi-i-utrecht-har-mistanke-om-terrormotiv-bag-angreb",
            "image_url": "https://berlingske.bmcdn.dk/media/cache/resolve/image_x_large/image/113/1130172/22728383-netherlands-shooting.jpg",
            "publication_time": "Tirsdag d. 19. marts 2019, kl. 12.07",
            "author": null,
            "related_links": [],
            "attachments": []
        }
    }
}