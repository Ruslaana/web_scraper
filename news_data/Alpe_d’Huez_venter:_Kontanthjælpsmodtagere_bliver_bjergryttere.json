{
    "version": "1.0",
    "document": {
        "id": "https://www_berlingske_dk/samfund/alpe-dhuez-venter-kontanthjaelpsmodtagere-bliver-bjergryttere",
        "title": "Alpe d’Huez venter: Kontanthjælpsmodtagere bliver bjergryttere",
        "content": "Lige nu gør 20 kontanthjælpsmodtagere i Aabenraa sig klar trampe i pedalerne, for til sommer skal Alpe d'Huez bestiges på cykel. »Prisen er 1,2 millioner kroner. Projektet bliver alle pengene værd«, siger projektleder Thomas Sonne. »Tre ud af fire skal være skrevet ud af kontanthjælpen pr. 1. januar 2018. Det har jeg en klar forventning om, at vi når«, siger han til DR Syd. Og han er overbevist om, at cyklingen vil hjælpe de unge med at komme tilbage på arbejdsmarkedet.  »Cykelturen er det mindste af det. Det er træningen op til, som gør forskellen. Det er skiftet i deres liv i månederne op til, som er de vigtige og som gør, at de bliver klar til at komme ud på arbejdsmarkedet«, siger han. Siden 2012 har Hedensted Kommune haft lignende ture. Ifølge afdelingsleder i jobcentret Pia Hermanstad har de siden 2012 haft 56 personer til at gennemføre cykelturen. Af dem er 92 procent i dag enten i job eller under uddannelse. Og det sparer kommunen penge, siger hun.  »Der er en meget stor kommunalbesparelse for hver gang vi sender et hold af sted«, siger hun til DR Syd. Hun vurderer, at det har sparet Hedensted Kommune for cirka tre millioner kroner siden 2012. Kontanthjælpsmodtagerne i Aabenraa er lige nu i gang med at træne op til at bekæmpe Alpe D’Huez.  Det kommer til at koste over en million kroner at sende cykelrytterne af sted. Den regning deler kommunen dog med transportorganisationen ITD og lokale transportvirksomheder. Forhåbningen er nemlig, at deltagerne skifter cykelpedalerne ud med speeder og kobling i en lastbil, når projektet er afsluttet.",
        "metadata": {
            "source": "https://www.berlingske.dk/samfund/alpe-dhuez-venter-kontanthjaelpsmodtagere-bliver-bjergryttere",
            "image_url": "https://berlingske.bmcdn.dk/media/cache/resolve/image_x_large/image/7/75743/16482316-low-angle-view-of-cyclist-standing-with-mountain-bike-on-trail-at-sunset.jpg",
            "publication_time": "Mandag d. 27. februar 2017, kl. 11.49",
            "author": null,
            "related_links": [],
            "attachments": []
        }
    }
}