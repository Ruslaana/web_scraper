{
    "version": "1.0",
    "document": {
        "id": "https://www_berlingske_dk/internationalt/skuespilleren-susannah-york-er-doed",
        "title": "Skuespilleren Susannah York er død",
        "content": "Den britiske skuespiller og politiske aktivist Susannah York er død i en alder af 72 år. Som skuespiller havde hun sin store tid i 1960'erne med film som \"Tom Jones\" og \"A Man For All Seasons\", hvor hun spillede sammen med navne som Elisabeth Taylor, Marlon Brando, Montgomery Clift og Peter O'Toole. Mest berømt blev Susannah York for sit samspil med Jane Fonda i \"They Shoot Horses Don't They\" i 1969. Fra 1970'erne var hun mest aktiv på teaterscenerne. Susannah York var også børnebogsforfatter og et fremtrædende navn i kampen mod atomvåben. Hun var blandt andet fremme i medierne som ihærdig forkæmper for løsladelsen af israeleren Mordechai Vanunu, som blev idømt 18 års fængsel for at have afsløret Israels atomvåbenprogram. /ritzau/Reuters",
        "metadata": {
            "source": "https://www.berlingske.dk/internationalt/skuespilleren-susannah-york-er-doed",
            "image_url": "https://berlingske.bmcdn.dk/media/cache/resolve/image_x_large/image/79/796083/3678844-sipa.jpg",
            "publication_time": "Søndag d. 16. januar 2011, kl. 03.29",
            "author": null,
            "related_links": [],
            "attachments": []
        }
    }
}