{
    "version": "1.0",
    "document": {
        "id": "https://www_berlingske_dk/virksomheder/paa-trods-af-tilbagegang-insisterer-legos-topchef-paa-en-fremtid-for",
        "title": "På trods af tilbagegang insisterer LEGOs topchef på en fremtid for fysisk legetøj",
        "content": "Der har været sjovere dage at arbejde med legetøj end disse. Siden invasionen af Ukraine og den følgende inflation er legetøjsmarkedet svundet ind. Forbrugere sidder i højere grad på pengene, markedets store aktører tjener ikke lige så meget, som de plejer, og omsætningen på legetøjsmarkedet blev i 2023 ramt af det største fald i 15 år. Det har været til at mærke. Også herhjemme hos den Billund-baserede legetøjsproducent LEGO. Da virksomheden tirsdag præsenterede sit årsregnskab for 2023 på et online pressemøde, stod det klart, at salget ikke har været som forventet. Nok har de som de eneste – og største – på legetøjsmarkedet formået stadig at skabe vækst sidste år. Omsætningen steg med to procent til 65,9 milliarder. Selvom legetøjsindustrien gennemgår hårde tider i øjeblikket, er LEGO-topchefen overbevist om, at vinden igen vil vende.Fold sammenLæs mereFoto: Søren Bidstrup. Men det er ikke meget i forhold til året forinden, og i 2023 måtte virksomhedenfor første gang i seks år præsentere et fald i overskuddet. Det er der flere forklaringer på, uddybede administrerende direktør for LEGO Niels Bjørn Christiansen på pressemødet. Men en af dem skulle ikke være børns og børnefamiliers faldende interesse i deres fysiske produkter. »2023 var et negativt år for legetøjsindustrien. Men når vi kigger på markedsvæksten over en tre- og femårig periode, har den været rimelig stabil og er vokset med to-fire procent om året i gennemsnit. Der er ikke – eller har ikke været – nogen indikation på, at det ikke stadig er tilfældet,« sagde Niels Bjørn Christiansen. Det er særligt LEGOs forbrugersalg i Kina, som har ramt sidste års omsætning. Sidste år solgte den danske virksomhed mindre til Asien og Stillehavsområdet end året forinden. Ifølge LEGO skyldes det »de udfordrende økonomiske forhold«, der er kommet i kølvandet på invasionen af Ukraine og covid-19-pandemien og ikke en generelt mindre interesse for legetøjsprodukter, som Niels Bjørn Christiansen understreger stadig er intakt. »Jeg tror, at 2023 på en måde kom til at kompensere for de meget positive år, markedet har haft i 2021 og 2020. I den forstand ser det stadig ud til, at den underliggende vækst og sundhed i legetøjsmarkedet er intakt. Der er ingen forandring,« påpegede Niels Bjørn Christiansen og tilføjede, at fremtiden formentlig også vil byde på udsving, men at forbrugernes indkøbsvaner næste år vil vende tilbage til normalen inden covid-19. Selvom LEGO betragter sidste års tilbagegang i omsætningen og overskuddet som en undtagelse til en generel oplevelse af LEGOs produkter som eftertragtede, har legetøjsgiganten sidste år truffet et valg om at satse yderligere på deres digitale ambitioner. Det er også investeringer til blandt andet deres digitale ambitioner, der har været medvirkende til, at overskuddet faldt sidste år, understreger legetøjsproducenten. I 2023 har LEGO dermed øget sit team af digitale eksperter med 27 procent i forhold til 2022, som fremover skal bidrage til udviklingen af nye teknologier. »Vi investerer meget i vores brand og produktportefølje, som tillader børn at udleve mange forskellige slags passioner på forskellige måder,« siger Niels Bjørn Christiansen og tilføjer: »Vores digitale investeringer inklusive LEGO Fortnite tillader os at være til stede, hvor børn selv er det, og udbyde LEGO-oplevelser i en digital verden.« Investeringen i digitale ambitioner skal ifølge Niels Bjørn Christiansen være med til at fastholde børns interesse i de danske legetøjsprodukter fremover.",
        "metadata": {
            "source": "https://www.berlingske.dk/virksomheder/paa-trods-af-tilbagegang-insisterer-legos-topchef-paa-en-fremtid-for",
            "image_url": "https://berlingske.bmcdn.dk/media/cache/resolve/image_x_large/image/177/1773903/24657820-lego-direktr-niels-bjrn-christiansen-ceo-lego.jpg",
            "publication_time": "Tirsdag d. 12. marts 2024, kl. 17.51",
            "author": "Anna Sofie Laue",
            "related_links": [],
            "attachments": []
        }
    }
}