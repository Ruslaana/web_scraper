{
    "version": "1.0",
    "document": {
        "id": "https://www_berlingske_dk/sport/ifk-goeteborg-fik-fin-foraarsstart",
        "title": "IFK Göteborg fik fin forårsstart",
        "content": "IFK Göteborg vandt 1-0 over Atvidabergs i forårspremieren i Allsvenskan. Lasse Vibe, Søren Rieks og Jakob Ankersen var med fra start, mens gæsterne fra Atvidabergs havde Martin Christensen med. Sidste sæson bød på en forholdsvis tæt topkamp mellem Malmö og IFK Göteborg. Malmö snuppede mesterskabet og har siden fået gode erfaringer med sig i Champions League. I Göteborg håber de helt sikkert, det bliver året, hvor de genvinder mesterskabet, og søndag eftermiddag lagde 'danskerholdet' første grundsten til at nå det mål. Lasse Vibe blev i sidste sæson topscorer i Allsvenskan med 23 mål, men det var Thomas Rogne, der 11 minutter inde i anden halvleg scorede kampens eneste mål. IFK Göteborg havde ganske som ventet langt flere forsøg mod målet end gæsterne og var generelt spilstyrende i opgøret. Dermed er der allerede fra første spilledag lagt pres på Malmö fra rivalerne fra IFK Göteborg. Malmö møder mandag Sundsvall på udebane. Elfsborg og Kevin Stuhr Ellegaard vandt 2-1 over Djurgaarden. ",
        "metadata": {
            "source": "https://www.berlingske.dk/sport/ifk-goeteborg-fik-fin-foraarsstart",
            "image_url": "https://berlingske.bmcdn.dk/media/cache/resolve/image_x_large/image/71/716004/8511760-rb-plus-naar-drengedroemmen-bl.jpeg",
            "publication_time": "Søndag d. 05. april 2015, kl. 20.06",
            "author": null,
            "related_links": [],
            "attachments": []
        }
    }
}