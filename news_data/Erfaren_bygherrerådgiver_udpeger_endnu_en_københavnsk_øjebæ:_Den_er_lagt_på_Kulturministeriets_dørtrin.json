{
    "version": "1.0",
    "document": {
        "id": "https://www_berlingske_dk/metropol/erfaren-bygherreraadgiver-udpeger-endnu-en-koebenhavnsk-oejebae-den-er",
        "title": "Erfaren bygherrerådgiver udpeger endnu en københavnsk øjebæ: Den er lagt på Kulturministeriets dørtrin",
        "content": "Det tager ikke den erfarne bygherrerådgiver Åge Staghøj mange minutter af få øje på og udpege endnu en »øjebæ«, som han kalder dem. Han står på Nybrogade ved Gammel Strand i København og peger på en gammel bygning fra 1700-tallet. Den er dækket af stilladser i tre etagers højde, træplader klistret til med plakater, og det er ikke til at se, at det gamle Assistenshuset med Kulturministeriet gemmer sig bag byggearbejdet. Altså ministeriet for kunst, kultur og kulturarv. »Det bliver ikke meget grimmere,« siger han om stilladset og byggearbejdet. Åge Staghøj har brugt hele arbejdsliv i byggebranchen, han er i dag chefkonsulent og bygherrerådgiver i Rambøll, han bor på sjette år i Hambrosgade ved Kalvebod Brygge, han er aktiv i Indre By Lokaludvalg, og så holder han af gå ture rundt i København. Ture, der hver gang bekræfter ham i, at det evige nybyggeri og den evige renovering rundt omkring i byen bidrager til et i forvejen rodet billede af København på grund af vejarbejder her, der og alle vegne. De senere dage har han på sine ture alene i Indre By talt måske 50 byggearbejder, hvor en skønsom blanding af containere, skurvogne, stilladser, store træplader, betongrise og hegn ifølge ham vidner om, hvor lidt der bliver gjort for at forskønne byggerierne. »Det er så smukt at gå her på Gammel Strand, nu hvor metroarbejdet er færdig. Men det der, det er altså intellektuelt og åndeligt dovent,« siger han om facadearbejdet på Kulturministeriet: »Det bliver næsten ikke grimmere. Kunne man ikke gøre noget andet? Kunne man ikke sætte noget spændende op? Nogle digitale skærme, der fortæller om bygningens historie? Hvad ved jeg.« Åge Staghøj bebrejder ikke Kulturministeriet som bygherre. Han bebrejder heller ikke den pågældende entreprenør eller alle de andre entreprenører og bygherrer, der rundt omkring i København lægger den ene øjebæ efter den anden. Åge Staghøj støder på sine ture gennem København næsten altid på byggearbejder, han ikke tøver med at kalde øjebæer.Fold sammenLæs mereFoto: Thomas Lekfeldt. Ifølge Åge Staghøj »lider vi alle i byggebranchen af åndeligt dovenskab og gør, som vi plejer«. »Men vi er nødt til at forstå, at det at renovere og bygge i byen ikke er engangsforeteelse. Det er en tilstand. Lige siden Christian 4. og Rundetaarn har der været gang i byggeriet,« siger han: »Vi tænker alle, at en byggeplads bare er noget, der skal overstås. Men det er jo forkert. Vi udbygger, renoverer og forbedrer byen kontinuerligt. Det er en tilstand. Sådan skal det være, men vi er nødt til tænke mere på, hvordan vi gør det så pænt som muligt for alle os, der bor her, de handlende og turisterne.« Åge Staghøj har – efter at have læst om de mange problemer med vejarbejder i København iBerlingske– inviteret avisen på en tur rundt i Indre By for at se de mange byggearbejder, der efter hans mening er decideret grimme. Turen begynder på Kultorvet. Her står containere stablet i flere meters højde bag et blåt hegn i forbindelse med renovering af det store Knud Højgaards Hus og fylder en stor del af torvet. »Det er grimt. Det er unødvendigt med alle de containere,« konstaterer Åge Staghøj. Åge Staghøj foran et renoveringsprojekt af en ejendom på Kultorvet, der optager en større del af det offentlige rum på torvet.Fold sammenLæs mereFoto: Thomas Lekfeldt. Han skønner, at mange af containerne og skurvognene ikke bliver brugt meget end en time i døgnet af håndværkere. Resten af tiden står de tomme. Han kan ikke lade være med at spørge sig selv, om der ikke i stedet kunne blive indrettet lokaler til håndværkere inde i selve byggeriet, og om byggemateriale og -affald på samme måde kunne opbevares inde i byggeriet. »Der er unødigt mange containere,« mener han. Bliver det ikke dyrere på den måde at forskønne byggearbejde? »Ikke nødvendigvis. Det koster også at have en tom container stående. Det behøver ikke blive meget dyrere, men det kræver innovation. På det her punkt er vi i byggebranchen præget af dårlig vane. Vi gør, som vi plejer,« mener han. Åge Staghøj har en opfordring til Københavns Kommune. »Kommunen bør være mere kritisk med at give tilladelse til at inddrage det offentlige rum til byggepladser,« siger han: »Det vigtigste er at få lavet en skilteplan, så trafikken kan blive afviklet forsvarligt.« Videre til Rundetaarn, hvor Åge Staghøj får øje på en enlig skurvogn. Åge Staghøj kigger på en container midt i det hele ved Rundetaarn.&nbsp;Fold sammenLæs mereFoto: Thomas Lekfeldt. »København er sådan en smuk by. Og så står der her ved Rundetaarn sådan en grim skurvogn midt i det hele,« siger han. Han er sikker på, at bygherre eller entreprenør kunne finde en anden løsning. Eksempelvis ved at sørge for opholdsrum og plads til udstyr og affald i de bygninger, der bliver renoveret. »Kommunen burde give afslag på at stille en container som her. Medmindre der ikke er andre muligheder,« mener han: »Byen en stor byggeplads. Det bliver den ved med at være. Så opgaven må være, hvordan vi gør denne byggeplads mindre grim.« Fra Rundetaarn og Pilestræde, hvor der er et helt lille byggeri af containere, videre gennem Købmagergade til Strøget og hjørnet til Hyskenstræde. Dog med et kort stop ved en betongris pyntet op med rød-hvide skilte, der står helt for sig selv på Landemærket. »Det er uklart, hvorfor den står der. Måske på grund af det der,« siger Åge Staghøj og peger på et brønddæksel: »Det er grimt, det er bare grimt.« Byggearbejde på Strøget.Fold sammenLæs mereFoto: Thomas Lekfeldt. Hyskenstræde er overdækket af stillads, dele af det offentlige rum på Strøget er inddraget til byggearbejde, der hænger en container i første sals højde over Strøget, afdækningsplader og et enkelt banner, der fortæller, at her bliver der renoveret. »Den container bliver måske brugt en time i døgnet, og resten af tiden kan alle vi andre så kigge på den,« siger Åge Staghøj: »Det var oplagt at hænge noget intelligent info om byggeriet op her. Noget, der var pænt. Det her er i hvert fald ikke særlig pænt.« Åge Staghøj er i løbet sine indtil videre seks år som københavner blevet mere og mere opmærksom på de mange »unødvendige« containere i byrummet. Og ja, det gælder også et arbejde, han selv er rådgiver på. Således er han netop blevet arbejdsmiljørådgiver på en række mindre opgaver for Københavns Kommune på et fjernvarmearbejde på rådhuset på Vester Voldgade samt brandstationen lige ved siden af. Arbejdet betyder, at der står en række containere på Vester Voldgade. »I forbindelse med kommende projekter må jeg oppe mig lidt og rådgive Københavns Kommune lidt bedre til gavn for os alle,« erkender han. Ifølge Åge Staghøj er der allerede entreprenører og bygherrer, der gør, som han efterlyser. Han fremhæver Nationalmuseet, der på Stormgade afdækker byggeri med reklamer for en vikingeudstilling, og har gjort det samme på Vester Voldgade. Indtil blæst eller regn rev det ned aftenen inden turen med Berlingske. »Det kan nok ikke gøre meget bedre. Her har man da forsøgt noget,« siger han. Udsigt til Glyptoteket fra Dantes Plads.Fold sammenLæs mereFoto: Thomas Lekfeldt. Hvilket ikke er tilfældet på turens sidste stop, den nærliggende Dantes Plads. Midt i det hele, ud til H.C. Andersen og Glyptoteket, står der en række containere. »Jeg ser dem hver dag. Nu har de stået her i et par måneder i hvert fald. Ud til H.C. Andersens Boulevard og Glyptoteket stiller man de her kasser op. Det må man kunne finde alternativer til,« siger han: »Man skæmmer pladsen. Man skæmmer det hele.« Han håber, at hans sag kommer på dagsordenen, når København i 2023 er vært for en verdenskongres for arkitekter. »Kunne det ikke være en anledning til, at alle byggeriets parter i samarbejde med os, der bor og arbejder i byen, laver en plan for, hvordan vi laver pæne, effektive, kloge og bæredygtige byggepladser,« siger han.",
        "metadata": {
            "source": "https://www.berlingske.dk/metropol/erfaren-bygherreraadgiver-udpeger-endnu-en-koebenhavnsk-oejebae-den-er",
            "image_url": "https://berlingske.bmcdn.dk/media/cache/resolve/image_x_large/image/147/1477600/23900209-gddd.jpg",
            "publication_time": "Lørdag d. 23. oktober 2021, kl. 11.53",
            "author": "Jens Ejsing",
            "related_links": [],
            "attachments": []
        }
    }
}