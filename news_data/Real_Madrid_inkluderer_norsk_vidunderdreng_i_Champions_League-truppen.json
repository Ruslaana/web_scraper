{
    "version": "1.0",
    "document": {
        "id": "https://www_berlingske_dk/sport/real-madrid-inkluderer-norsk-vidunderdreng-i-champions-league-truppen",
        "title": "Real Madrid inkluderer norsk vidunderdreng i Champions League-truppen",
        "content": "Under stor ståhej skiftede 'Norges Pelé, det 16-årige kæmpetalent Martin Ødegaard, til Real Madrid i januar. Og knægten fra Drammen har i sine første uger i den spanske storklub gjort et stort indtryk. Så stort, at Real Madrid nu har inkluderet Ødegaard i den 25 mand store Champions League-trup, der om et par uger skal i gang med den afgørende fase i forsvaret af den titel, som den spanske kongeklub sikrede sig sidste år. Det skriver den spanske sportsavis Marca onsdag.  Den unge nordmand har brugt de første uger til at træne sammen med Real Madrids andethold, Castilla, som den tidligere verdensstjerne franske Zinedine Zidane står i spidsen for. Ødegaard debuterede for Castilla i tirsdagens træningskamp mod kinesiske Beijing Guoan. Og her blev det endda til en scoring fra den norske landsholdsspiller. Det er da også meningen, at Ødegaard et par gange om ugen skal træne sammen med Cristiano Ronaldo & co. på Real Madrids førstehold. Real Madrid møder Schalke 04 på udebane den 17. februar i den første kamp i Champions League-1/8-finalen. Får Ødegaard debut, sætter han rekord som den yngste Champions League-debutant nogensinde. Chelseas Celestine Babayaro har pt. rekorden. Han var 16 år og 87 dage gammel, da han kom på banen for Anderlecht i kampen mod Steaua Bukarest i 1994.  ",
        "metadata": {
            "source": "https://www.berlingske.dk/sport/real-madrid-inkluderer-norsk-vidunderdreng-i-champions-league-truppen",
            "image_url": "https://berlingske.bmcdn.dk/media/cache/resolve/image_x_large/image/31/315901/8260549-cbhdbgdfbd.jpeg",
            "publication_time": "Onsdag d. 04. februar 2015, kl. 17.07",
            "author": null,
            "related_links": [],
            "attachments": []
        }
    }
}