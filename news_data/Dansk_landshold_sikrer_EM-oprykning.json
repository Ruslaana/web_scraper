{
    "version": "1.0",
    "document": {
        "id": "https://www_berlingske_dk/sport/dansk-landshold-sikrer-em-oprykning",
        "title": "Dansk landshold sikrer EM-oprykning",
        "content": "Danmark er nu oppe i den næstbedste europæiske række for atletik-landshold. Det er det imponerende resultat af en weekend spækket med danske disciplin-sejre ved den internationale landskamp, som blev afviklet i weekenden i den bulgarske by, Stara Zagora. Danmark forsvarede søndag føringen fra den suveræne førstedag og vandt fuldt fortjent matchen, der afvikles med fuldt program i alle de gængse discipliner for både mænd og kvinder, og hver nation stiller med en deltager i hver øvelse. Og da Sverige, Finland og Norge samtidig rykkede ud af den bedste række, Super League, venter der et stort nordisk atletikslag i First League om to år. EM for hold arrangeres nemlig ikke et OL-år. Mens det om lørdagen var blevet til seks disciplinsejre og to danske rekorder, fulgte landsholdet godt op om søndagen. Andreas Martinsen var bare 0,03 sekund fra at forbedre sin egen rekord på 110 meter hæk, og det var nok til at sikre den første danske disciplinsejr. Andreas Bube, som på 800 meter gennem en årrække har været en af dansk atletiks største navne, vandt sikkert over de to omgange, inden Mads Tærsbøl tog sig af 3000 meter-distancen. Som det perfekte symbol på en stærk kollektiv indsats vandt det mandlige 4x400 meter hold også den afsluttende stafet. Det er første gang, at en dansk landshold har vundet 10 sejre ved en EM-holdmatch. »Vi udnyttede vores chance. Vi var ikke på forhånd favoritter, men kæmpede som et hold fra start og til ende. Alle var koncentrerede, og de erfarne atleter gik forrest og påvirkede de unge debutanter i positiv retning,« siger atletikforbundets sportschef Piotr Haczek. Han ved, at det bliver svært at overleve i den nye række, men han håber på, at han kan være med til at udvikle de danske atleter til det det næste niveau. »Vi er nødt til at tro på, at det kan lade sig gøre. Nu har vi to år til at forberede os, og selvfølgelig skal vi sætte barren højt.« Endeligt resultat: 1. Danmark 224 point (oprykning) 2. Bulgarien 218 point (oprykning) 3. Ungarn 202,5 point 4. Serbien 179,5 point 5. Kroatien 167 point 6. Island 156,5 point 7. Cypern 151 point 8. Slovenien 127,5 point",
        "metadata": {
            "source": "https://www.berlingske.dk/sport/dansk-landshold-sikrer-em-oprykning",
            "image_url": "https://berlingske.bmcdn.dk/media/cache/resolve/image_x_large_vertical/image/69/699616/9384558-dkhold.jpeg",
            "publication_time": "Søndag d. 21. juni 2015, kl. 21.56",
            "author": null,
            "related_links": [],
            "attachments": []
        }
    }
}