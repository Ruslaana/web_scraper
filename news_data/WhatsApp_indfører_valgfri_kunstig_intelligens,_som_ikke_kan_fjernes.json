{
    "version": "1.0",
    "document": {
        "id": "https://www_berlingske_dk/virksomheder/whatsapp-indfoerer-valgfri-kunstig-intelligens-som-ikke-kan-fjernes",
        "title": "WhatsApp indfører valgfri kunstig intelligens, som ikke kan fjernes",
        "content": "Utilfredsheden hos brugerne spreder sig hastigt mod den Facebook-ejede kommunikationstjeneste WhatsApp, som netop har indført en såkaldt valgfri kunstig intelligens, som man imidlertid ikke kan fjerne fra appen. Meta AI-funktionen fremstår som en blå cirkel med lyserøde og grønne toner i det nederste højre hjørne af skærmen hos mange brugere. Trykker man på knappen, åbner en chatbot, der kan besvare spørgsmål. Det er der imidlertid ganske mange, som absolut ikke mener at have brug for eller have lyst til at lukke indenfor. Utilfredsheden breder sig derimod hastigt. I store, åbne fora på internettet som X, Bluesky og Reddit klager frustrerede brugere over, at de ikke kan fjerne funktionen, selvom den børsnoteredeMeta-koncern, som ejer Facebook, Instagram, WhatsApp og Threads, præsenterer nyskabelsen som »et helt igennem valgfri tjeneste, som du kan vælge at bruge«. »Vi mener, at det er en god ting at give folk disse muligheder, og vi lytter altid til tilbagemeldinger fra vores brugere,« hedder det i en udtalelse fra WhatsApp til britiske BBC. WhatsApp betragter funktionen som værende på linje med andre permanente tilvalgsmuligheder som »Kanaler« og »Status«. »Fra nu af vil jeg bede folkkontakte mig gennem Signalog bare nægte at anvende WhatsApp,« lyder det fra en kritisk bruger. Andre klager over den nye funktion, som de ikke ønsker, men føler sig bundet til WhatsApp, fordi en stor del af deres kommunikation foregår her. WhatsApp forsøger at berolige kritikerne ved at sige, at »dine personlige beskeder forbliver væg til væg-krypteret, hvilket betyder, at ingen uden for chatten, heller ikke WhatsApp, kan læse, lytte til eller dele dem«. Den kunstige intelligens bygger på Metas såkaldt store sprogmodel, Llama 4, som ifølge Meta selv »kan besvare dine spørgsmål, lære dig noget eller hjælpe dig med nye ideer«. Det britiske datatilsyn siger, at det fortsat vil holde tæt øje med, hvordan Meta-koncernen indfører kunstig intelligens, og at man særligt vil se på »brugen af persondata i WhatsApp«. »Organisationer, som ønsker at bruge folks personlige detaljer til at træne eller anvende generativ kunstig intelligens, skal overholde alle databeskyttelsesbetingelser og tage de fornødne ekstra skridt, når det kommer til brug af data om børn,« siger datatilsynet. WhatsApp er Meta-koncernens største app, hvad angår antallet af daglige brugere, som sammenlagt for koncernen i 4. kvartal 2024 – hvilket er de nyeste offentliggjorte tal – var på 3,35 milliarder dagligt aktive brugere på tværs af Facebook, Instagram, Messenger og/eller WhatsApp. WhatsApp bidrager dog kun med en lille bid af den samlede indtjening i Meta-koncernen. Facebook købte WhatsApp i februar 2014 for 19 milliarder dollar. Det var Facebooks største opkøb. Balladen om WhatsApp kommer, kort efter at Meta efter flere månederigen har er begyndt at bruge europæiske brugeres offentlige opslag og kommentarer på Facebook og Instagramtil at træne sin kunstige intelligens med. Hvis man vil undgå, at det sker, skal man gøre indsigelse ved at udfylde en særlig formular, som der henvises til i en informationstekst, hvori brugerne får besked om, at Meta nu vil bruge deres indhold (formularen kan også direkte findes her). Det var de europæiske databeskyttelseslove og udsigten til betydelige bøder, som fik Meta til at udsætte indsamlingen af europæiske brugeres data. En anden ikke-Meta-ejet kommunikationstjeneste, Snapchat, indførte for to år siden en chatbot med kunstig intelligens, My AI. Heller ikke den kan fjernes fra appen, selvom den blev voldsomt kritiseret for at være indført uden brugernes ønsker. Softwaregiganten Microsoft måtte til gengæld i juni 2024 fjerne funktionen »Recall« fra sin kunstige intelligens, Copilot, som uden folks vidende og ønsker løbende tog og gemte skærmbilleder af Windows-brugernes aktivitet. Recall blev kaldt for »et privatlivets mareridt«. ",
        "metadata": {
            "source": "https://www.berlingske.dk/virksomheder/whatsapp-indfoerer-valgfri-kunstig-intelligens-som-ikke-kan-fjernes",
            "image_url": "https://berlingske.bmcdn.dk/media/cache/resolve/image_x_large/image/191/1915194/24938678-whatsapp-er-den-mest-anvendte-tjeneste-i-facebook-.jpg",
            "publication_time": "Fredag d. 25. april 2025, kl. 17.41",
            "author": "Thomas Breinstrup",
            "related_links": [],
            "attachments": []
        }
    }
}