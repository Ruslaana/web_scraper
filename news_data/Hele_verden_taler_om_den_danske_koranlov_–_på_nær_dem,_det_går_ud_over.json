{
    "version": "1.0",
    "document": {
        "id": "https://www_berlingske_dk/kultur/hele-verden-taler-om-den-danske-koranlov-paa-naer-dem-det-gaar-ud-over",
        "title": "Hele verden taler om den danske koranlov – på nær dem, det går ud over",
        "content": "Debatten om regeringens koranlov raser. Også i udlandet ser mange med stor alvor og bekymring mod Danmark. Chefredaktøren for det franske satiremagasin Charlie Hebdo, Gérard Biard, har ligefrem skrevet en appel til de danske politikere. »Hvis et flertal af danskerne støtter regeringens lovforslag om afbrænding af koraner, så har vi ikke forstået, hvor farlig loven er,« sagde han onsdag i etinterview med Berlingske. Men ét sted herhjemme er man bemærkelsesværdigt tavse. Nemlig i teaterbranchen. Det på trods af, at branchen ser ind i en fremtid, hvor det at behandle religiøse genstande »utilbørligt« bliver ulovligt. I hvert fald hvisdet aktuelle lovforslagbliver vedtaget. Heri står nemlig, at »bestemmelsen vil finde anvendelse, selv om den utilbørlige behandling af genstanden finder sted i f.eks. kunstnerisk eller politisk øjemed.« En af de få kulturpersonligheder, der har rejst advarselsflaget, er teaterchef på Husets Teater Liv Helm. Det gjorde hun iBerlingske onsdag, hvor hun rejste kritik af sin egen branches larmende tavshed. »Jeg sidder med en klump i halsen og mangler stadig at høre fra flere af mine ledelseskolleger på teatrene. Et svar kan være, at folk stadig er i gang med at sætte sig ind i, hvad det betyder,« lyder det blandt andet fra den 38-årige teaterchef. Hun kalder selve lovforslaget »meget bekymrende« og frygter, at folk fra branchen ikke blander sig, »fordi de er bange for at træde forkert og kritisere dem, der giver én støttekroner.« Også Gitta Malling, instruktør og teaterdirektør på Limfjordsteatret, er stemplet ind i debatten. På Facebook skriver hun, at det er »vigtigt at forsvare kunstens ytringsfrihed«, da det ellers kan føre til selvcensur. »Når jeg kigger tilbage på mine 30 års virke som instruktør, kan jeg se tilbage på forestillinger og happenings, hvor jeg kan være i tvivl, om det ville gå, hvis det nye lovforslag gik igennem,« skriver hun.  Selvom Liv Helm og Gitta Malling har markeret sig, har kunst- og kulturlivet over en bred kam mest mødt koranafbrændingsloven med tavshed. Blandt andet har Weekendavisen ringet til en række ledere af landets kunstmuseer, som ikke ønskede at udtale sig. Men hvad mener landets teaterchefer? Før vi når teatercheferne, begynder vi ved direktøren i branche- og arbejdsgiverorganisationen Dansk Teater, Peter Mark Lundberg. Han fortæller, at Dansk Teater er »ved at danne sig en mening« om sagen, efter at Liv Helm som den første i medlemskredsen har henvendt sig onsdag med sin bekymring. »Liv Helm har en pointe, vi bliver nødt til at forholde os til som branche,« siger Peter Mark Lundberg. Derfor kommer Dansk Teater og de danske teaterchefer til at debattere konsekvenserne ved lovforslaget internt »i den nærmeste fremtid« – herunder om Liv Helms bekymring er enestående eller generel. Han tror dog ikke, at tavsheden fra branchen skulle være på grund af frygten for at kritisere magthaverne eller miste støttekroner. »Jeg tror mere, at Liv Helm har sat fokus på en problematik, som vi andre ikke har opdaget før nu,« siger Peter Mark Lundberg. Det her forslag har ligget på bordet i sin helhed siden 25. august. Hvorfor har I som brancheorganisation ikke reageret? »Regeringen har ikke bedt om de kunstneriske organisationers input. Men vi opfordrer Justitsministeriet til at sikre, at det kommer til at ske. Vi ønsker at afgive høringssvar,« lyder det fra direktøren i Dansk Teater. Berlingske har kontaktet en række af de danske teatre for at høre, hvad de tænker om regeringens lovforslag. Det var med blandet held. Det har ikke været muligt at få en kommentar fra teaterdirektør for Odense Teater, Jacob Schjødt. Heller ikke teaterdirektør for Aalborg Teater, Thomas Bjørnager, var til at træffe. Det samme gælder direktør for Betty Nansen Teatret, Eva Præstiin, samt teaterchef for Det Kongelige Teater, Kasper Holten. Men teaterdirektør for Aarhus Teater Trine Holm Thomsen bed til bolle. Hendes holdning er, at vi skal have ytringsfrihed i vores land. Og at det også gælder kunsten. »Kunsten kan jo aldrig læses én til én, men skal jo netop kunne få os til at dannes på bedste vis og den dannelse sker jo ofte i mødet med det mørke, det grumme, det triste og det grænseoverskridende,« siger hun og tilføjer: »Ser man for eksempel nogen brænde et kors af på scenen, kan der være uendeligt mange betydninger i forhold til det. Kunsten kan bedst vække til debat og dybere indsigter, hvis den er ubegrænset. Det sagt, så står vores samfund og demokrati i en svær situation, hvor man skal sikre befolkningen bedst muligt.« Spørgsmålet er bare, om det er ved at begrænse ytringsfriheden på nogle punkter eller ved at stå fast på ytringsfriheden. Trine Holm Thomasen er i tvivl. Hvad tænker du om Liv Helms kritik? »Jeg synes, at Liv Helm har skrevet et velformuleret og helt rigtig indlæg. Spørgsmålet er bare, hvad man gør i vores verden lige nu. Hvad der er det rigtige. Jeg kan ikke sige, hvorfor folk ikke blander sig, men den bedste grund er nok, at det ER uhyre kompliceret,« lyder det fra Trine Holm Thomasen. Dramatiker og instruktør Christian Lollike, som er tidligere teaterchef for teatret SORT/HVID, tøver ikke med at sige, hvad han tænker om regeringens planer. »Det er et temmelig fucked lovforslag. Dårligt arbejde, kort sagt.« Han mener, at den kunstneriske frihed bliver ofret, hvis værker som dansk-iranske Firoozeh Bazrafkans rivejernsværk ulovliggøres. Kunsten bør altså hives ud af ligningen. »Det er derfor, at regeringen er nødt til at trække lovforslaget tilbage – og gå mindre bombastisk til værks. Jeg synes, det vil være ganske ærgerligt, hvis 100 katolske præster ikke kunne stille sig på Kongens Nytorv ogmooneaf Jesus på korset. Det kunne de gøre med tanke på alle de misbrugte drengebørn,« siger han. Og en sådan kunstnerisk performance vil Christian Lollike nødig gå glip af. Christian Lollike stoppede som direktør for teatret SORT/HVID i december sidste år.Fold sammenLæs mereFoto: Asger Ladefoged. Forstår du, hvorfor flere nuværende teaterchefer ikke har råbt op? »Jeg tror, at de fleste er så trætte af Rasmus Paludan, at de har glemt at læse lovforslaget. Måske har de ikke gennemskuet, hvad konsekvensen kan være,« siger Christian Lollike. Ligesom Dansk Teaters Peter Mark Lundberg tror Lollike heller ikke, at teaterbranchens stilhed har noget at gøre med frygten for at miste offentlige midler og støttekroner. »Jeg tror helt ærligt, at der i højere grad er tale om åndelig dovenskab. At folk ikke har forstået, at regeringen – med sit ordvalg – griber ind i den kunstneriske frihed.« Berlingske har spurgt Justitsministeriet, hvorfor man ikke inviteret de kunstneriske organisationer med som en del af høringsprocessen i behandlingen af lovforslaget – og om man kommer til at gøre det. Justitsministeriet er ikke vendt tilbage inden for deadline.",
        "metadata": {
            "source": "https://www.berlingske.dk/kultur/hele-verden-taler-om-den-danske-koranlov-paa-naer-dem-det-gaar-ud-over",
            "image_url": null,
            "publication_time": "Fredag d. 08. september 2023, kl. 06.15",
            "author": "Signe Westermann Kühn",
            "related_links": [],
            "attachments": []
        }
    }
}