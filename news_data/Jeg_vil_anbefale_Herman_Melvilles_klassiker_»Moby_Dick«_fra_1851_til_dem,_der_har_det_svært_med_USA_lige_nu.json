{
    "version": "1.0",
    "document": {
        "id": "https://www_berlingske_dk/kommentatorer/jeg-vil-anbefale-herman-melvilles-klassiker-moby-dick-fra-1851-til",
        "title": "Jeg vil anbefale Herman Melvilles klassiker »Moby Dick« fra 1851 til dem, der har det svært med USA lige nu",
        "content": "Forleden var jeg med mit barnebarn i teatret til Rodger og Hammerstein’s udødelige klassiker om den moderløse syngende østrigske børnefamilie von Trapp. Den hedder som bekendt på engelsk »The Sound of Music«, og den engelske titel er helt berettiget, da familiens musikalske ry især grundlagdes i USA under og efter krigen, og fordi værket er en hyldest til musikken som et bånd, der umiddelbart knytter mennesker sammen. Handlingen er jo en romantiseret version af en rigtig historie om en østrigsk ubådskaptajn og bankmand, Georg von Trapp, der med sin syngende familie i 1938 efter nazisternes magtovertagelse flygtede først til Italien og senere til USA. I 1939 var familien en periode i Europa og optrådte også i Danmark. De »rigtige« von Trapp- børn var noget ældre end i musicalen, flugten fra Østrig noget mindre hovedkulds, men musicalen er forbløffende aktuel med sit budskab om, hvor let omstændighederne kan ændres, og en lys fremtid pludselig kan se anderledes problematisk ud. Vi har lige nu til vores rædsel konstateret, at Verdens mægtigste magt har fået en utilregnelig leder, som er utilgængelig for rationel argumentation og ude af stand til at agere inden for vedtagne adfærdsformer mellem venner og allierede. »Den uskyldens tid, som har præget perioden siden Anden Verdenskrig og især siden kommunismens fald, er definitivt forbi,« skriver Ditlev Tamm.Fold sammenLæs mereFoto: Thomas Lekfeldt. Hans og hans vicepræsidents optræden er en hån mod Danmark. og hans ageren i forhold til Grønland er dødsensfarlig for især grønlænderne, der er ved at komme lidt vel langt ud i antikolonialistisk retorik på et tidspunkt, hvor al fornuft taler for at bevæge sig med varsomhed og ikke give afkald på det kendte, førend man er sikker på fremtiden. Præsidenten håner ofrene for den politiske hårdknude i Mellemøsten ved at foreslå deportation af palæstinenserne. Han underløber sammen med sine rige håndlangere demokratiet i Europa ved at støtte højreradikale tendenser, og i sit eget land er han ved at nedbryde institutioner, der er med til at hjælpe fattige og undertrykte eller til at føre en vis kontrol med samfundet. Han chikanerer mennesker med en mere kompliceret seksuel orientering og taler i enhver henseende til det, som vi kalder »den indre svinehund«. Meget værre kan det ikke blive, men det skal det nok blive alligevel. Hvordan det kan gå så galt i et så fantastisk land som USA, er en gåde på linje med den omvæltning, som nazisternes magtovertagelse var i Tyskland i 1933. Pludselig stod vi over for et helt andet land med andre værdier, end dem vi normalt forbandt med landet, og det endte som bekendt med en katastrofe. »Præsidenten håner ofrene for den politiske hårdknude i Mellemøsten ved at foreslå deportation af palæstinenserne,« skriver Ditlev Tamm.Fold sammenLæs mereFoto: Roberto Schmidt/AFP/Ritzau Scanpix. USA var så stedet, hvor familien von Trapp dengang kunne ende med at søge ly og blive berømte, men unægtelig vækker musicalen, som ved sin fremkomst som film i 1965 fremstod som en hyldest til kunst og frihed, noget mere blandede følelser i dag. Den uskyldens tid, som har præget perioden siden Anden Verdenskrig og især siden kommunismens fald, er definitivt forbi. På den baggrund er det pudsigt at iagttage den danske debat om, hvor meget vi mon nu alligevel kan spare på de helt nødvendige tårnhøje udgifter til eget forsvar, hvis vi vil udbygge velfærdsstaten og især arbejde mindre. Det er som æbler og pærer, siger finansministeren, som nødigt vil skræmme befolkningen med uvelkomne besparelser på mageligheden, der i den grad har udviklet sig til et dansk særkende. Hverken unge i skolen eller for den sags skyld på universiteterne er meget for at læse bøger eller overhovedet længere tekster. Heldigvis er der nogle, som godt vil hænge i, og det må være en trøst i en tid, hvor kravet om tom fritid uden tilsvarende indsats på andre områder, bliver stærkere og stærkere. »The Sound of Music« peger på musikken som en vej til at overvinde følelsen af magtesløshed. Min opskrift er læsning. Det er ved at læse de store russere, at jeg trods alt kan forholde mig til Rusland. Jeg vil anbefale Herman Melvilles klassiker »Moby Dick« fra 1851 til dem, der har det svært med USA lige nu. Kaptajn Ahabs fanatiske jagt på den hvide hval, hans subjektive forestillinger om orden i universet og bogens mange ekskurser ud i yderligheder giver god indsigt i forvirringen i en tid, hvor der ikke er ret meget, som ligger fast. Ditlev Tamm er juraprofessor emeritus, forfatter og debattør ",
        "metadata": {
            "source": "https://www.berlingske.dk/kommentatorer/jeg-vil-anbefale-herman-melvilles-klassiker-moby-dick-fra-1851-til",
            "image_url": "https://berlingske.bmcdn.dk/media/cache/resolve/image_x_large_vertical/image/188/1888553/24888381-football---nfl---super-bowl-lix---philadelphia-eag.jpg",
            "publication_time": "Tirsdag d. 11. februar 2025, kl. 19.14",
            "author": "Ditlev Tamm",
            "related_links": [],
            "attachments": []
        }
    }
}