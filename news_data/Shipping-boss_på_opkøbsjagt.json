{
    "version": "1.0",
    "document": {
        "id": "https://www_berlingske_dk/virksomheder/shipping-boss-paa-opkoebsjagt",
        "title": "Shipping-boss på opkøbsjagt",
        "content": "Det skriver Dagbladet Børsen. »Ambitionen er, at Hafnia Tankers skal udvikles dag for dag, og jeg vil bestemt ikke afvise, at opkøb af et eller flere tankskibsrederier vil blive et middel i den proces,« siger Mikael Skov. Han understreger over for avisen, at han ikke er i konkrete overvejelser om et specifikt opkøb. Men frem til 2016 er der ikke væsentlig ledig kapacitet på værfterne til bygge yderligere tankskibe til det nye, ambitiøse rederi. »Så det er da klart, at opkøb er et middel til vækst, som man som adm. direktør skal have med i sine overvejelser,« siger Mikael Skov. Mikael Skov blev i 2009 indsat som vikar på posten som administrerende direktør i Torm, mens Torm-bestyrelsen ventede på, at Jacob Meldgaard blev løst fra en konkurrenceklausul. Umiddelbart inden, han skulle tilbage på sin post som driftsdirektør, forlod han Torm for at stifte tankskibsrederiet Tankers Inc.     Med den nylige fusion mellem Tankers Inc og Hafnia Management og indkøb af hele rederiet J. Lauritzens flåde af tankskibe har den tidligere Torm-chef meldt sig på banen i shippingbranchen igen. Målet er, at Hafnia Tankers inden fem år skal være et af branchens bedst indtjenende tankskibsrederier. Men Mikael Skov føler sig ikke presset over, at de - i hvert fald i en shipping-sammenhæng – kortsigtede kapitalfonde er solidt placeret i bestyrelsen. »Vi har en dedikeret og ekstremt professionel ejerkreds i ryggen, som har foretaget en langsigtet investering i Hafnia Tankers. De har udvalgt os som de fagfolk, der skal gøre denne forretning til en succes og har ikke tænkt sig at blande sig i den daglige drift. Det giver en masse ro i virksomheden,« siger han.  ",
        "metadata": {
            "source": "https://www.berlingske.dk/virksomheder/shipping-boss-paa-opkoebsjagt",
            "image_url": "https://berlingske.bmcdn.dk/media/cache/resolve/image_x_large/image/44/443330/6944150-pix-mikael-skov.jpg",
            "publication_time": "Tirsdag d. 05. november 2013, kl. 10.14",
            "author": "Signe Ferslev Pedersen",
            "related_links": [],
            "attachments": []
        }
    }
}