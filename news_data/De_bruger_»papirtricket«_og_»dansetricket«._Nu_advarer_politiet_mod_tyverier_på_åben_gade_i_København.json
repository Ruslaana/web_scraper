{
    "version": "1.0",
    "document": {
        "id": "https://www_berlingske_dk/indland/de-bruger-papirtricket-og-dansetricket-nu-advarer-politiet-mod-tyverier",
        "title": "De bruger »papirtricket« og »dansetricket«. Nu advarer politiet mod tyverier på åben gade i København",
        "content": "Der er papirtricket, dansetyvstricket og den helt klassiske lommetyv. Alle tre er tilsyneladende nogle, man kan møde, når man færdes i København. Mange borgere oplever ifølge politiet at blive udsat for tyveri, og det har i denne uge fået Københavns Politi til at udsende en advarsel og opfordring til, at borgerne skal være opmærksomme. »Tricktyve anvender papirtricket, dansetricket og andre former for afledning, når de franarrer folk pung, smykker eller mobiltelefon.« »Vær derfor opmærksom, når du færdes i byen, og lad ikke dine værdigenstande ligge fremme,« skriver politiet påden sociale platform X. Så sent som mandag anholdt Københavns Politi en 30-årig kvinde for et tricktyveri, der ifølge politiet var begået ved Rådhuspladsen. Det skrev politiet påX. Kvinden, der er rumænsk statsborger, er blevet sigtet for at anvende det såkaldte papirtrick. Tricket går ud på, at en tyv beder om hjælp til at finde vej. Det kan for eksempel være på et turistkort eller et andet stykke papir, så længe papiret er stort nok til at dække over en genstand, skriver politiet på sinhjemmeside. Imens stjæler tyven det, der er »skjult« bag kortet, for eksempel en mobil på et cafébord. Et andet tyveritrick, som politiet nævner, er »dansetricket«. Her afleder tyven ifølge politiet opmærksomheden fra tyveriet ved at danse med »sine ofre«, bede om en highfive eller et billede, mens de tager noget fra ofret taske eller lomme. I de tilfælde går tyvene ofte efter personer med »synlige værdigenstande«, skriverpolitiet. Og så er der den »klassiske lommetyv«, der ifølge politiet er den type, som stjæler fra en taske eller jakkelomme, når man er uopmærksom. Generelt sker tyveri på åben gade ofte steder med mange mennesker. Det kan ifølge politiet være på butiksstrøg og i den offentlige transport, skriverpolitiet, der betegner tricktyve som »professionelle«: »Det er både mænd og kvinder, og de arbejder ofte flere sammen, hvor den ene afleder din opmærksomhed, for eksempel ved at spørge dig om noget, mens den anden stjæler dit betalingskort, pung eller taske,« lyder det. Ifølge Københavns Politi handler det derfor om at prøve at gøre det så svært som muligt for tyven at stjæle. Det kan man for eksempel gøre ved at lægge sin mobil, pung og lignende i inderlommen eller gå med tasken på armen. Derudover lyder en anden klar opfordring fra politiet: »Råb, hvis du bliver udsat for tyveri. Tiltræk dig opmærksomhed, så andre ser, hvad der foregår. Det kan skræmme tyven væk.«",
        "metadata": {
            "source": "https://www.berlingske.dk/indland/de-bruger-papirtricket-og-dansetricket-nu-advarer-politiet-mod-tyverier",
            "image_url": "https://berlingske.bmcdn.dk/media/cache/resolve/image_x_large/image/182/1821500/24761896-nyhavn-er-et-af-de-mest-besgte-steder-i-kbenhavn.jpg",
            "publication_time": "Onsdag d. 31. juli 2024, kl. 18.40",
            "author": "Emilie Utzon Carlsen",
            "related_links": [],
            "attachments": []
        }
    }
}