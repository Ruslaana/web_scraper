{
    "version": "1.0",
    "document": {
        "id": "https://www_berlingske_dk/internationalt/anklage-han-slog-11-kvinder-ihjel",
        "title": "Anklage: Han slog 11 kvinder ihjel",
        "content": "Mandag starter retssagen mod Anthony Sowell, en tidligere amerikansk marinesoldat, som anklages for at slået mindst 11 kvinder ihjel og gemt deres rådnende lig i og omkring sit hjem i Cleveland, Ohio. Den makabre seriemorder-historie blev optrævlet i oktober 2009, men kommer først for retten nu, skriver nyhedsbureauet AFP. Politiet har høstet en masse kritik for ikke at opklare de utallige mord meget tidligere, eftersom kvinderne nåede at være forsvundne i helt op til to år, før deres lig blev fundet. De 11 ofre var udelukkende fattige, sorte kvinder, som levede barske liv på gader og stræder med narkomisbrug. Derfor blev de ikke meldt savnet øjeblikkeligt, forlyder det. Men politiet reagerede heller ikke på de opsigtvækkende henvendelser, som de fik fra i al fald tre forskellige kvinder, der forklarede, at de var undsluppet fra en sexforbryders hus i byen. Da politiet langt om længe slog til, blev de mødt af en ubærlig lugt og to lig i forrådnelse, der lå på en seng på tredje etage af mandens hus. 51-årige Anthony Sowell risikerer dødsstraf, hvis han dømmes skyldig for de næsten hundrede anklagepunkter, der foruden mord også omfatter kidnapning, voldtægt, røveri og mordforsøg. Den tidligere soldat forlod marinekorpset i 1985 og har tidligere siddet bag tremmer for voldtægt af en gravid kvinde. /ritzau/AFP",
        "metadata": {
            "source": "https://www.berlingske.dk/internationalt/anklage-han-slog-11-kvinder-ihjel",
            "image_url": "https://berlingske.bmcdn.dk/media/cache/resolve/image_x_large/image/73/731952/4129593-anthony-sowell.jpg",
            "publication_time": "Søndag d. 05. juni 2011, kl. 05.13",
            "author": null,
            "related_links": [],
            "attachments": []
        }
    }
}