{
    "version": "1.0",
    "document": {
        "id": "https://www_berlingske_dk/virksomheder/disse-flyfabrikker-kaemper-om-magten-i-luften",
        "title": "Disse flyfabrikker kæmper om magten i luften",
        "content": "Airbus og Boeing er vant til at få opmærksomheden ved Paris Air Show. Al opmærksomheden. Men i år vil horderne utvivlsomt også flokkes om de nye aktørers udstillinger. Canadiske Bombardier og brasilianske Embraer har i en del år haft pænt gang i salget, men nu er kinesiske Comac, japanske Mitsubishi og russiske Irkut også klar til at indtage markedet for passagerfly. Og det er ikke længere varm luft. Boeing og Airbus har indstillet sig på, at de nye spillere vil bide sig fast. Louis Gallois, der er topchef for EADS, som ejer Airbus, vakte opsigt i april med en klar tilkendegivelse over for de nye spillere i den spanske finansavis Expansion. Se billederne:Se Boings og Airbus' nye udfordrere»I fremtiden vil der være seks store selskaber inden for produktion af kommercielle passagerfly,« sagde Louis Gallois til Expansion og refererede til Airbus, Boeing, Bombardier, Embraer, Comac og russiske UAC, som ejer Irkut. På Boeing-fabrikkerne i Seattle medgiver man også, at de nye spillere vil kunne tilkæmpe sig en del af markedet, men man ligger dog ikke søvnløs. »Markedet vil vokse så meget, at vi kan vokse, selv om der kommer nye spillere til,« siger Chris Musoke, chef for produktmarketing i Boeing. Hos Lufthansa, der har et investeringsprogram for nye fly på over ti mia. euro over de kommende år, tror man ikke på, at de nye producenter fra Kina, Japan og Rusland får fodfæste lige med det første. »Jeg tror, at der går 20 år, før de for alvor kan udfordre Airbus og Boeing på de større flytyper,« siger Nico Buchholz, Lufthansas chef for flådestrategien. Kigger man på den forventede markedsvækst, så kan kinesiske Comac meget vel have gode kort på hånden for succes, da Asien, og især Kina, ventes at have den suverænt største markedsvækst for nye fly frem mod 2030. I første omgang satser Comac på modellen ARJ21, som er et regionalt jetfly, der foreløbig er bestilt 239 eksemplarer af, langt overvejende fra kinesiske luftfartsselskaber. Comac arbejder dog også på et større fly C919, der skal konkurrere med Boeings 737 og Airbus’ A320. Det fly ventes på markedet i 2016. Irkuts lignende fly, MS-21, ventes ligeledes på markedet i 2016, mens Mitsubishis MRJ90 forventes i kommerciel flyvning fra 2014. Bombardiers historie inden for passagerfly har 20 år på bagen, men det er først med C-serien, som ventes på markedet i 2013, at Bombardier når op i en flystørrelse med plads til knap 150 passagerer. Embraers E-serie kom på markedet i 2004, og der er leveret flere end 700 eksemplarer til dato.",
        "metadata": {
            "source": "https://www.berlingske.dk/virksomheder/disse-flyfabrikker-kaemper-om-magten-i-luften",
            "image_url": "https://berlingske.bmcdn.dk/media/cache/resolve/image_x_large/image/40/402489/4286755-comac-kina-fly.jpg",
            "publication_time": "Mandag d. 20. juni 2011, kl. 07.50",
            "author": "Jakob Ussing",
            "related_links": [],
            "attachments": []
        }
    }
}