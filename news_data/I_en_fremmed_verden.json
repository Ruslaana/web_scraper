{
    "version": "1.0",
    "document": {
        "id": "https://www_berlingske_dk/boganmeldelser/i-en-fremmed-verden",
        "title": "I en fremmed verden",
        "content": "Når et digt får titlen »Sommerglæder«, er det tristessen og et enormt plankeværk, der venter. I hans digtning er »Violinen knust/Bogen lukket/Munden stum«. Digtene i »Det ovale tagvindue« er fra tiden omkring Første Verdenskrig og de år, hvor Reverdy omgav sig med kubistiske malere og digtere som Apollinaire. Senere konverterede han til katolicismen og trak sig tilbage til en klostertilværelse. Et af de digte, der nu foreligger på dansk i en lydhør oversættelse af Peter Laugesen, hedder »I den fremmede verden«, og meget bedre kan Pierre Reverdys lyriske forfatterskab, et af 1900-tallets vigtige, ikke opsummeres. Som små lysglimt i den gråtonede og afvisende verden, digteren og digtene bevæger sig i, står en række skarpe sansninger af naturen og det skiftende vejr. »En solstråle / gennemborer taget,« lyser et par linjer pludseligt op på en side.",
        "metadata": {
            "source": "https://www.berlingske.dk/boganmeldelser/i-en-fremmed-verden",
            "image_url": "https://berlingske.bmcdn.dk/media/cache/resolve/image_x_large_vertical/image/71/718761/4393557-i-en-fremmed-verden--.jpg",
            "publication_time": "Torsdag d. 11. august 2011, kl. 23.00",
            "author": null,
            "related_links": [],
            "attachments": []
        }
    }
}