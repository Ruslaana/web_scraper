{
    "version": "1.0",
    "document": {
        "id": "https://www_berlingske_dk/samfund/overfaldsalarmer-er-et-hit",
        "title": "Overfaldsalarmer er et hit",
        "content": "Mørke stier. Uhyggelige skygger i en affolket park. Den, du er nødt til at krydse på vejen hjem. Det kan være ubehageligt at gå alene hjem om natten eller i affolkede områder. Siden september sidste år er mere end 10.000 overfaldsalarmer solgt til bekymrede danskere. Modsat andre selvforsvarsmidler som for eksempel den ulovlige peberspray kan man købe en overfaldsalarm hos den lokale isenkræmmer eller i et stormagasin. »Når folk har behov for at købe sådan en alarm, så er det fordi, de i stigende grad føler, de selv har ansvaret for at passe på sig selv. Og måske mærker de et pres fra venner eller kolleger, der siger, ’hvis du er så bange, så køb da en alarm’,« sigerPoul Poder, lektor ved Sociologisk Institut på Københavns Universitet. Om alarmen kan holde overfaldsmænd væk, er dog ikke dokumenteret. »Overfaldsalarmen er primært til at skabe tryghed med. Vi har ikke lavet tests på effekten af alarmen,« siger Ken Frederiksen, marketingschef hos OBH, der producerer alarmen. Men følelsen af tryghed kan også være med til at forhindre overfald, vurderer Poul Poder: »Når man føler sig tryg, så har man naturligvis en anden udstråling, end når man føler sig usikker. Man kan gå med oprejst pande og se folk i øjnene.«Ifølge Poul Poder vil overfaldsmændene ofte gå uden om de, der virker selvsikre og trygge, mens dem, der udstråler usikkerhed, ligner nemme ofre. Den samme vurdering lyder fra Det Kriminalpræventive Råd (DKR): »Overfaldsalarmen er primært tryghedsskabende, men kan måske virke kriminalforebyggende i nogle tilfælde,« siger Merete Djuurhus, der er konsulent ved DKR. Overfaldsalarmen kan give en følelse af tryghed, men man bør også overveje både behovet og effekten af at eje alarmen. »Man skal overveje, hvad formålet er, før man anskaffer sig en alarm. Oprindeligt var det noget, politiet uddelte til voldsramte kvinder, hvor der var en reel trussel,« forklarer Merete Djuurhus. Både Poul Poder og Merete Djuurhus advarer dog om, at det ikke er alle, der vil opleve en tryghedsfølelse ved at købe en overfaldsalarm. Den modsatte effekt er også nærliggende: »Jo mere man udruster sig, jo mere utryg kan man også risikere at føle sig. Den bedste måde at færdes trygt og sikkert på er ved at være opmærksom, lytte og generelt udnytte sin situationsfornemmelse,« siger Merete Djuurhus.",
        "metadata": {
            "source": "https://www.berlingske.dk/samfund/overfaldsalarmer-er-et-hit",
            "image_url": "https://berlingske.bmcdn.dk/media/cache/resolve/image_x_large/image/87/873904/2476445-overfaldsalarmer-er-et-hit.jpg",
            "publication_time": "Mandag d. 19. april 2010, kl. 06.15",
            "author": null,
            "related_links": [],
            "attachments": []
        }
    }
}