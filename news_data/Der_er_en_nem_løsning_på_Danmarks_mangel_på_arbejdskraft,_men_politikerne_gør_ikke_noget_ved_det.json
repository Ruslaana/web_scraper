{
    "version": "1.0",
    "document": {
        "id": "https://www_berlingske_dk/kommentarer/der-er-en-nem-loesning-paa-danmarks-mangel-paa-arbejdskraft-men",
        "title": "Der er en nem løsning på Danmarks mangel på arbejdskraft, men politikerne gør ikke noget ved det",
        "content": "Manglen på arbejdskraft i Danmark er stor på en lang række områder; både i det offentlige og den private sektor, og både i højt lønnede stillinger og mere almindelige job. International arbejdskraft er en væsentlig del af løsningen, og vi behøver ikke at lede særligt langt, for vores svenske naboer står klar, og broen er bygget. Op igennem nullerne var der turbo på væksten på Nordens største arbejdsmarked, men de seneste ti år er der desværre sket en afkobling, hvor integrationen i Øresundsregionen mellem Danmark og Sverige er stagneret, selvom økonomien er vokset, og befolkningstilvæksten har været markant på begge sider af Øresund. Det er en skam, for et fuldt integreret arbejdsmarked over Øresund kan resultere ien årlig gevinst på op mod 2,9 milliarder danske kronerfor svensk og dansk økonomi tilsammen og ville samtidig forøge det årlige skatteprovenu med op mod 1,3 milliarder danske kroner. Vi har ellers svaret på hinandens bønner på tværs af Øresundsregionen. Manglen på arbejdskraft bliver italesat som en af de største samfundsudfordringer i Danmark frem mod 2030. Samtidig er arbejdsløsheden i Sydsverige høj. Tilmed kan danskerne købe en meget billigere bolig 20 minutter fra København, og svenskerne kan få stor fordel af valutakursen ved at arbejde i Danmark. Fra december 2022 til maj 2023 havde henholdsvis 22 procent og 28 procent af virksomhederne i Region Hovedstaden og Region Sjælland rekrutteringsudfordringer, hvor stillingerne enten forblev ubesatte eller blev besat med en profil uden de ønskede kompetencer. I samme periode var der i gennemsnit mere end 56.000 ledige i Region Skåne. Selvom alle de ledige ikke nødvendigvis passede i de ubesatte stillinger, så er det et betydeligt antal. Der er ingen tvivl om, at grænsekontrollen, som fulgte i kølvandet på flygtningekrisen og covid-19, har været et hårdt slag mod integrationen. For det er helt afgørende, at turen over Øresund er hurtig og gnidningsfri, ellers fravælger pendlerne turen. Kringlede skatteregler, store dokumentationskrav, forsinkede tog og problemer med bare at få en bankkonto i nabolandet er også blandt pendlernes udfordringer. Men særligt den forældede Øresundsaftale, der ikke er opdateret i mere end 20 år, gør livet besværligt både for dem, der tager et job, og for de arbejdsgivere, som ønsker at ansætte fra den anden side af Øresund. Der skal handling til for at udnytte potentialet i Øresundsregionen, så erhvervslivet kan fortsætte med at vækste. Dansk Industri har lavet en analyse, der viser et kæmpe behov for udenlandsk arbejdskraft, hvis vi vil vækste, samt at svenskere står for den største andel af den udenlandske arbejdskraft i hovedstadsområdet. I andet kvartal af 2022 pendlede 17.402 personer fra Sverige til Danmark for at arbejde og størstedelen af dem til Region Hovedstaden og Region Sjælland. Vores mål er, at vi får mindst 30.000 pendlere i 2030, næsten dobbelt så mange som i dag. For der er vækst og potentiale i Øresundsregionen; økonomisk potentiale for erhvervsliv og samfund i begge lande – og muligheder for at skaffe mere arbejdskraft til de danske virksomheder fra den anden side af Øresund. Hvor bliver handlingen af? Linus Eriksson er administrerende direktør i Øresundsbron, og Lars Sandahl Sørensen er administrerende direktør i Dansk Industri ",
        "metadata": {
            "source": "https://www.berlingske.dk/kommentarer/der-er-en-nem-loesning-paa-danmarks-mangel-paa-arbejdskraft-men",
            "image_url": "https://berlingske.bmcdn.dk/media/cache/resolve/image_x_large_vertical/image/175/1756073/24619385-resundsbron-onsdag-den-31-marts-2021-fra-midna.jpg",
            "publication_time": "Mandag d. 22. januar 2024, kl. 15.03",
            "author": null,
            "related_links": [],
            "attachments": []
        }
    }
}