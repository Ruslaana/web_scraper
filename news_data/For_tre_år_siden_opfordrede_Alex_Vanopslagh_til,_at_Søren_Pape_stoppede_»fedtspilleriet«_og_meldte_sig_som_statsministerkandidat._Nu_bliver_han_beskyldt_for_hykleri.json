{
    "version": "1.0",
    "document": {
        "id": "https://www_berlingske_dk/politik/for-tre-aar-siden-opfordrede-alex-vanopslagh-til-at-soeren-pape-stoppede",
        "title": "For tre år siden opfordrede Alex Vanopslagh til, at Søren Pape stoppede »fedtspilleriet« og meldte sig som statsministerkandidat. Nu bliver han beskyldt for hykleri",
        "content": "Socialdemokratiet har været i gemmerne. Partiet har fundet et tre år gammeltinterview i Jyllands-Posten, som Socialdemokratiets politiske ordfører, Christian Rabjerg Madsen, nu bruger til at rette et hårdt angreb mod Alex Vanopslagh (LA). Interviewet, der var på forsiden af morgenavisen i januar 2022, havde overskriften »LA-leder: Pape må stoppe fedtspilleriet og melde sig som statsministerkandidat«. Interviewet i Jyllands- Posten, sammen med nylige udtalelser i en podcast, får Christian Rabjerg Madsen til at erklære det både »ansvarsløst« og »hyklerisk«, at Alex Vanopslagh ikke vil melde sig på banen som statsministerkandidat. Når Christian Rabjerg Madsen skal begrunde de hårde ord, henviser han til Alex Vanopslaghs egne udtalelser i det gamle interview. Alex Vanopslagh citeres i spalterne for, at det vel nok var »opportunt« for den daværende konservative partileder Søren Pape at vente med officielt at melde sig på banen som en decideret statsministerkandidat. På det tidspunkt havde Søren Pape og Det Konservative Folkeparti solid medvind i meningsmålingerne, og Christiansborg summede af forventning. Men Søren Pape trak tiden ud, og det mødte kritik fra Alex Vanopslagh. »Hvis man vil være statsminister, så har man et ansvar for noget, der er vigtigere end én selv. Det vil være bedst for det borgerlige Danmark, hvis han kom på banen, så vi kunne få en snak om deres ambitionsniveauer, og hvad de tænker om, at det er en lidt broget flok, de skal lede,« sagde Alex Vanopslagh i interviewet. Christian Rabjerg Madsen er helt enig med Alex Vanopslagh anno 2022. Og af den grund mener han, at det er på tide, at LA-partilederen kommer ud af busken. »Han rettede selv et hårdt angreb på Pape og sagde, at man skylder at tage ansvar, hvis man vil være statsministerkandidat. Og nu gør han præcis det modsatte. Og det er jo ansvarsløst og hyklerisk, ikke at kunne måle sig op mod sine egne ord,« siger Christian Rabjerg Madsen. »Derfor er det ikke så meget en anklage fra mig, det er jo i virkeligheden en anklage, der kommer fra Alex Vanopslagh selv.« Søren Pape endte som bekendt med at erklære sig som statsministerkandidat i august 2022, efter at have flirtet med tanken i flere måneder. Efterfølgende fulgte en række dårlige pressesager om både partiet og Pape personligt. »Det er klart, at hvis man er statsministerkandidat, så bliver man hver evig eneste dag testet, målt og vejet af danskerne. Og derfor mener jeg egentlig også, at han skylder danskerne at påtage sig det ansvar, som han selv prædiker rundt omkring i landet, når han tager rundt for at sælge sin bog,« siger Christian Rabjerg Madsen. Han henviser til, at Alex Vanopslagh har udgivet en bog med titlen »Vejen til ansvar« og været på foredragsturné med titlen »Alex og ansvaret«. Christian Rabjerg Madsen (S) er Socialdemokratiets politiske ordfører og tidligere minister.Fold sammenLæs mereFoto: Søren Bidstrup. Når Christian Rabjerg Madsen mener at vide, at Alex Vanopslagh render rundt med ambitioner om at blive statsminister, men blot går og putter med det, så skyldes det blandt andet udtalelser fra Alex Vanopslagh iet YouTube interview med en ung podcaster ved navn Ludvig. Direkte adspurgt, om han er Danmarks næste statsminister, svarer Alex Vanopslagh i podcasten: »Hvis det er det, danskerne og et flertal på Christiansborg vil, så er jeg jo Danmarks næste statsminister, ja,« siger Vanopslagh og uddyber: »Men altså, sandheden er jo den, at der er jo et meget broget politisk billede lige nu, dels fordi, ja, hvad er blå blok? Skal man tælle Venstre med? Hvordan får vi 90 mandater? Men også, at der er jo tre sådan nogenlunde lige store partier, Venstre, LA og Danmarksdemokraterne. Nu fornemmer jeg på Inger (Støjberg,red.), at hun sådan oprigtig ikke vil være statsminister, men så er det måske os og Venstre.« Alex Vanopslagh siger derefter, at der ikke er en »naturlig førerhund i flokken«, og at der derfor ikke er noget gavnligt i, at man begynder at insistere på, at det skal være det ene parti frem for det andet. »Hvis vi er på den anden side af et valg, og LA er blevet det største parti, og der er en tillid fra de andre blå partiledere, og de siger »Alex, vil du lede den næste borgerlige regering?« jamen så, selvfølgelig er jeg klar til det.« LA-lederen siger dog også, at det ikke er det, der er det vigtigste for ham. Alex Vanopslagh har sagt, at han gerne vil være statsminister, hvis danskerne og et flertal på Christiansborg peger på ham. Han har dog ikke officielt meldt sig som kandidat.Fold sammenLæs mereFoto: Asger Ladefoged. Christian Rabjerg Madsen har hørt podcasten, Han mener, at Alex Vanopslagh »gemmer sig«. »Han siger, at han gerne vil være statsminister, hvis danskerne peger på ham. Men sådan kan man jo ikke gå rundt og gemme sig. Så er det jo, fordi man ikke ønsker at påtage sig det ansvar og det tryk, der er i at melde sig statsministerkandidat,« siger Christian Rabjerg Madsen. Er det ikke et legitimt nok ønske, at man gerne vil have vælgerne til at beslutte, hvilke af partierne, de synes bedst om,og så lade lederen af det største parti tage teten? »Man skal turde stå ved det, hvis man er statsministerkandidat. Særligt, når han selv beskyldte Pape for at fedtspille, og når han så samtidig sidder i en podcast og siger, at det vil han gerne.« »På den ene side vil han ikke tage det ansvar, det er at melde sig, men på den anden side vil han alligevel godt sidde og sige til nogen vælgere i en podcast, at de får ham som statsminister, hvis de stemmer på ham. Der synes jeg, at man skylder en større ærlighed over for danskerne.« Hvorfor betyder det her egentlig noget for jer? Kan I ikke være ligeglade med, om blå blok stiller med Mona Juul, Inger Støjberg eller Alex Vanopslagh? »Nej, for jeg synes egentlig, at Vanopslagh havde ret, da han sagde omkring Pape, at det er først, når man ser en statsministerkandidat, og at man bliver testet på det niveau, at man kan få en reel snak om de politiske forskelle og ambitionsniveau.« Er der noget af det her, der handler om, at I i Socialdemokratiet rigtig gerne vil se Mette Frederiksen stå i et tv-studie og snakke dagpenge og offentlige besparelser med Alex Vanopslagh? »Vi vil gerne diskutere politik med Alexander Vanopslagh. Men det er klart, at det vil være mere fair over for både politiske modstandere og også over for danskerne, at vi vidste, hvad vi har med at gøre. Der er ikke nogen tvivl om, at vi har en klar politisk interesse i at få det her frem i lyset. Men jeg synes bare, at det er en helt legitim politisk interesse.« I et skriftligt svar aviser Liberal Alliances politiske ordfører, Sólbjørg Jakobsen, kritikken fra Christian Rabjerg Madsen. »Jeg vil gerne sige tak til Christian Rabjerg for tilliden til, at Alex Vanopslagh ville blive en fremragende statsminister. Jeg er helt enig. Det må have krævet noget selverkendelse af ham som Socialdemokratiets politiske ordfører at komme frem til,« siger Sólbjørg Jakobsen og fortsætter: »Men så er det lidt svært for mig at forstå, hvad Christian Rabjerg ellers mener. Alex har jo netop sagt flere gange nu, at han gerne vil være statsminister, hvis mandaterne peger på ham efter et valg, og der er tillid til ham i blå blok. Hvordan er det at gå og putte med det?« Sólbjørg Jakobsen mener, at Christian Rabjerg Madsen ikke har forstået den aktuelle politiske situation. »Sagen er, at statsministeren selv har sat blokpolitikken på pause. Virkeligheden er ikke længere, at der er en stor rød blok og en stor blå blok. Der er mange muligheder for at danne regering, alt afhængig af valgets udfald. Derfor giver det ikke mening at sige, at der skal være en decideret blå statsministerkandidat.«",
        "metadata": {
            "source": "https://www.berlingske.dk/politik/for-tre-aar-siden-opfordrede-alex-vanopslagh-til-at-soeren-pape-stoppede",
            "image_url": "https://berlingske.bmcdn.dk/media/cache/resolve/image_x_large_vertical/image/190/1904410/24918746-christian-rabjerg-opfordrer-alex-vanopslagh-til-at.jpg",
            "publication_time": "Lørdag d. 29. marts 2025, kl. 06.45",
            "author": "Mia Gleerup Fallentin",
            "related_links": [],
            "attachments": []
        }
    }
}