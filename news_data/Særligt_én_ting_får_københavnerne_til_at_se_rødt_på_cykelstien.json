{
    "version": "1.0",
    "document": {
        "id": "https://www_berlingske_dk/metropol/saerligt-en-ting-faar-koebenhavnerne-til-at-se-roedt-paa-cykelstien",
        "title": "Særligt én ting får københavnerne til at se rødt på cykelstien",
        "content": "Trafikken på hovedstadens cykelstier kan være en hektisk affære. Her kan det føre til stor irritation, hvis andre cyklister ikke følger reglerne. Men især nogle handlinger gør os mere irriterede end andre. Det viser en undersøgelse om cyklisters adfærd, som Epinion har udført for Rådet for Sikker Trafik. Måske har du selv mærket irritationen boble, når en cyklist pludseligt er stoppet op foran dig – uden at have gjort tegn til det. I så fald har du det som 35 procent af landets cyklister. I undersøgelsen er cyklister fra hele landet blevet spurgt om, hvorvidt der er noget, der irriterer dem ved andre cyklisters adfærd i trafikken. I alt har 1.337 personer deltaget i undersøgelsen, hvoraf 490 af dem er fra hovedstaden. Hvis du vil holde dig på god fod med de af cyklisterne, bør du især holde dig fra at køre uden lys, når det er mørkt eller usigtbart. Dén handling irriterer nemlig flest af de adspurgte cyklister, hele 58 procent. I hovedstaden irriterer det også flest, 53 procent. Næstflest bliver irriteret, hvis andre ikke giver tegn til svingning eller stop. Det gælder for halvdelen af landets cyklister. Herefter følger en række andre handlinger, som også kan få irritationen frem på cykelstierne: Svarene er blevet fordelt på regioner, og her kan vi få et indblik i , hvad hovedstadens cyklister finder mest irriterende på cykelstierne. På landsplan irriterer det næstflest, hvis andre cyklister ikke giver tegn til svingning eller ikke giver tegn til stop. Men i hovedstaden er det en anden handling, som flest cyklister finder næstmest irriterende. Nemlig at tale, læse eller skrive på håndholdt mobiltelefon. Det irriterer 51 procent af hovedstadscyklisterne, hvorimod det samme gælder for 44 procent af cyklisterne på landsplan. En forskel, som seniorprojektleder i Rådet for Sikker Trafik Lisbeth Bauditz Sahl også har bidt mærke i. »Mobiltelefonen fylder rigtig meget hovedstaden. Det er utrygt, fordi når man cykler og har sin mobil i hånden, så har man en tendens til at slingre frem og tilbage. Derfor kan der godt opstå nogle rigtig farlige situationer, hvor folk kører sammen,« siger Lisbeth Bauditz Sahl. Hun påpeger, at den helt store forskel mellem hovedstadens og resten af Danmarks cyklister er, at der er mange flere af dem i hovedstaden. »Derfor er det enormt vigtigt, at vi alle sammen er tydelige i forhold til, hvad vi gør på cykelstien,« lyder det. Lisbeth Bauditz Sahl har en klar opfordring til cyklisterne både på hovedstadens cykelstier og i resten af landet: »Vis hensyn til hinanden, vær tydelig i dine signaler, og hold fokus på at køre cykel, når du kører cykel.« ",
        "metadata": {
            "source": "https://www.berlingske.dk/metropol/saerligt-en-ting-faar-koebenhavnerne-til-at-se-roedt-paa-cykelstien",
            "image_url": "https://berlingske.bmcdn.dk/media/cache/resolve/image_x_large/image/184/1846985/24813269-isr-n-ting-irriterer-hovedstadens-cyklister-mere.jpg",
            "publication_time": "Onsdag d. 16. oktober 2024, kl. 12.38",
            "author": "Marie Bebe",
            "related_links": [],
            "attachments": []
        }
    }
}