{
    "version": "1.0",
    "document": {
        "id": "https://www_berlingske_dk/internationalt/cameron-navngiver-sine-dyre-gaester",
        "title": "Cameron navngiver sine dyre gæster",
        "content": "Gæstelisten fra fire særlige middagsselskaber på fire forskellige datoer i Downing Street 10 er mandag blevet offentliggjort. Det sker, efter at premierminister David Cameron erkommet under omfattende pres i en større sag, hvor partiets nu tidligere vicekasserer Peter Cruddas er blevet afsløret i at tilbyde rigmænd møder med Cameron i ministerens bolig netop Downing Street til gengæld for klækkelige bidrag til partikassen. Gæsterne, der optræder på listen, har alle doneret mere en 445.000 kroner til partiet, skriver BBC. I alt har 14 mænd med koner deltaget i arrangementerne, der alle fandt sted i perioden 14. juli 2010 til 27. februar 2012. Tidligere var beskeden fra Downing Street 10, atman ikke ville oplyse, hvem der havde været gæst hos partiet, da det var en privat sag. David Cameron oplyser, at de fleste er på listen er vennepar, og han afviser at have afholdt middagsselskaber for personer foreslået af Peter Cruddas. Ligeledes afviser han, at middagsselskaberne var såkaldte fundraising-måltider eller betalt af skatteyderne. Det var Labour-lederen Ed Miliband, der forlangte åbenhed omkring gæstelisterne, efter at undercoverjournalister fra avisen The Sunday Times med skjult kamera afslørede Peter Cruddas i at tilbyde, at man med donationer på omkring 250.000 pund (2,2 millioner kroner) kunne få »premier league«-adgang til ledende konservative partifolk, herunder David Cameron og finansminister George Osborne. Labour-leder Ed Miliband kræver en uafhængig undersøgelse af sagen og afviser, at den undersøgelse, som partiet selv vil lave, er tilstrækkelig. - Det kan ikke være en intern, konservativ undersøgelse, hvor de kan feje noget ind under gulvtæppet og på den måde holde det fra offentligheden, siger Ed Miliband ifølge BBC. Sagen er videregivet til politiet, der skal undersøge omstændighederne nærmere i forhold til, om loven om donationer til partier er overtrådt.",
        "metadata": {
            "source": "https://www.berlingske.dk/internationalt/cameron-navngiver-sine-dyre-gaester",
            "image_url": "https://berlingske.bmcdn.dk/media/cache/resolve/image_x_large/image/66/669926/5016731-britain-cameron-speech.jpg",
            "publication_time": "Mandag d. 26. marts 2012, kl. 17.38",
            "author": null,
            "related_links": [],
            "attachments": []
        }
    }
}