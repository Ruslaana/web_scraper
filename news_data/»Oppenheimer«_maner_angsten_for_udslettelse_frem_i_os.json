{
    "version": "1.0",
    "document": {
        "id": "https://www_berlingske_dk/kommentatorer/oppenheimer-maner-angsten-for-udslettelse-frem-i-os",
        "title": "»Oppenheimer« maner angsten for udslettelse frem i os",
        "content": "»Og nu er jeg blevet døden, den der lægger verdener øde.« Ordene er fra det hinduistiske helligskrift Bhagavad Gita. Men ordene var også atomfysikeren Robert Oppenheimers, atombombens fader. I Christopher Nolans nye og meget roste film »Oppenheimer« lader han hovedpersonen udtale ordene, længe inden bomben er en realitet. Længe inden kapløbet om at nå til bomben før tyskerne og længe inden den amerikanske terrorbombning af Hiroshima og Nagasaki. Derfor får de undergangstunge ord lov til at sætte fortegnet for alt, hvad der følger. Nok skildres udviklingen af atombomben som en kreativ proces, der henter sin energi fra livet selv, men den peger sin knokkelfinger mod død, undergang og udslettelse. Enanmelder mener, at »Barbie« har meget mere på spil end »Oppenheimer«, som bare er en film om »hvide gamle mænd«. Dekadent vrøvl. Nolans film maner udslettelsesangsten frem i tilskueren. Ikke på en plat og politiserende måde, men eksistentielt. Den bringer os i kontakt med den grundstemning, som vi ellers havde lagt bag os. Nu kunne vi udslette os selv. Ikke gennem en lang og kedsommelig proces med stigende temperaturer og højere vandstand, men slet og ret gennem en viljesbeslutning. Med atombomben var alting forandret, også selvom vi i dag har glemt det. Jeg tror, vi har en tendens til at forbinde frygten for atombomben med venstrefløjen og ikke mindst 1960ernes atommarcher, der siden førte over i fredsbevægelsen og endte som sovjetisk femtekolonne-virksomhed. Men angsten stak dybere. Vi kan slet ikke forstå Den Kolde Krigs mentalitetshistorie, og dermed i virkeligheden udviklingen af det moderne Vestens selvforståelse, uden at forstå dem i lyset af bomben. I en dansk sammenhæng blev det forfatteren og tænkeren Vilhelm Grønbech, som indfangede omslaget i 1946 med den programmatiskeartikel. »Nu har vi vel lært at frygte fysikerne, når de kommer trækkende med deres gaver,« skrev han. Og det fortsatte: »Atombombens ødelæggende virkning [kom] ikke… som en isoleret foreteelse, men var den foreløbige afslutning på en lang række ulykker af imponerende art.« Mennesker har alle dage været i tvivl om, hvorvidt universet er præget af fornuft, og verden i det hele taget vil os det godt. I gammel tid kunne denne tvivl lægges over på Gud. Så kunne vi tvivle på ham. Da vi havde tvivlet ham væk, havde vi kun os selv at tro på, og med alt det, vi formåede, gik det jo egentlig meget godt med det. Indtil vi pludselig formåede det så meget, at vi i uhyggelig grad holdt vores egen fremtid i vores hænder. Pludselig skulle troen på os selv bære så meget desto mere: »Kan tilliden opretholdes overfor disse væsener, der nu futter omkring på jordkloden og vender op og ned på alting, i salig tro på at de virker for fremskridtet? Kan de med rette betegnes som fornuftige væsener?« På det spørgsmål hvilede den angst, der sivede igennem samfundet, så snart det blev klart, at heller ikke denne Verdenskrig kunne påregnes at blive krigen, der ville ende alle krige. 1950ernes toneangivende litterære strømning omkring tidsskriftet Heretica var stærkt inspireret af Grønbechs kulturkritik. Det var undergangsstemning og adventsholdning. En venden ryggen til det politiske til fordel for æstetikken og det eksistentielle. Det var jo her de virkelige spørgsmål var. Og angsten vendte tilbage i politisk form i 1960erne. Nu blev anliggendet blot ikke længere formuleret som et tvivlrådigt spørgsmål, men som en anklage mod forældrene. I »Abernes Planet 2« fra 1970 tilbeder en fjern fremtids vansirede mennesker dommedagsvåbnetAlfa-Omegasom Gud. Filmen ender med jordens udslettelse. I »Dr. Strangelove« fra 1964 fører en serie af uheldige begivenheder ligeledes til udløsning af etdommedagsvåben. Samme effekt. Nolan lader Oppenheimer bekende sin frygt for, at bomben kunne udløse en kædereaktion, som ville antænde himmelen og gøre en ende på verden. Det skete ikke. Men som han også bemærker: Den verden, der eksisterede før bomben, gik alligevel til grunde. Jovist, alt dette er film og fortid. Men nu er atombomben på vej tilbage. Hvis den virkelig var væk overhovedet. Siden Den Kolde Krigs afslutning har det i det mindste for Vesten drejet sig om kontrol og nedrustning. Det viste sig at være fortrængning. I forbindelse med krigen i Ukraine er tanken om det unævnelige atter vendt tilbage. Krigens dynamik er bestemt af atombomben, selvom den ikke er blevet brugt. Og hvis vi ser frem? I vores nye multipolære verden, er det som om vi ikke rigtig kan stole på den terrorbalance, der i det mindste holdt alting på plads under Den Kolde Krig. Alting er igen usikkerhed. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/oppenheimer-maner-angsten-for-udslettelse-frem-i-os",
            "image_url": null,
            "publication_time": "Onsdag d. 02. august 2023, kl. 10.31",
            "author": "Christian Egander Skov",
            "related_links": [],
            "attachments": []
        }
    }
}