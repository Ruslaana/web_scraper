{
    "version": "1.0",
    "document": {
        "id": "https://www_berlingske_dk/sport/kevin-magnussen-udgaar-af-aarets-sidste-grandprix",
        "title": "Kevin Magnussen udgår af årets sidste grandprix",
        "content": "Yas Marina. Racerkøreren Kevin Magnussen kommer næppe til at tænke tilbage på sit sidste Formel 1-grandprix som Renault-kører med nogen særlig glæde. Danskeren udgik nemlig efter ganske få omgange af grandprixet i Abu Dhabi med tekniske problemer. Magnussen var impliceret i et mindre sammenstød i starten af løbet og kørte i pit allerede på første omgang med en skade på frontvingen. Han kom hurtigt tilbage på banen, men efter få omgange valgte Renault at trække ham ud af løbet. Dermed bliver han stående på syv point i denne sæson, der både var hans første og sidste i Renault-bilen. Bedste resultat i et noget omskifteligt år var syvendepladsen i Ruslands Grand Prix i Sotji. Den præstation indbragte seks point i den samlede Formel 1-stilling. Siden blev det til et enkelt point for tiendepladsen i Singapore, der blev det sidste pointgivende løb for danskeren. Den tidlige exit fra Abu Dhabis Grand Prix var femte gang, Magnussen er udgået fra et løb i denne sæson, som specielt i efteråret har budt på en del skuffelser. Nu kan han se frem til luftforandring, når han fra den kommende sæson skifter til det amerikanske Haas-team. Mens Magnussen altså trods alt kan se frem til mange flere Formel 1-løb i de kommende år, blev grandprixet i Abu Dhabi en trist afsked for hans teamkollega fra McLaren-dagene, Jenson Button. Briten måtte også forlade løbet i utide, da han fik problemer med styretøjet og kørte i pit efter 14 omgange. Jenson Button blev klappet fra banen af publikum og indstiller nu en flot Formel 1-karriere, som toppede med VM-titlen i 2009. /ritzau/",
        "metadata": {
            "source": "https://www.berlingske.dk/sport/kevin-magnussen-udgaar-af-aarets-sidste-grandprix",
            "image_url": "https://berlingske.bmcdn.dk/media/cache/resolve/image_x_large/image/5/50318/15591810-magnussen---201611271445301241.jpeg",
            "publication_time": "Søndag d. 27. november 2016, kl. 14.17",
            "author": null,
            "related_links": [],
            "attachments": []
        }
    }
}