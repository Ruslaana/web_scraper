{
    "version": "1.0",
    "document": {
        "id": "https://www_berlingske_dk/virksomheder/henrik-fiskers-elbil-bliver-taxi-i-skandinavien-om-tre-aar",
        "title": "Henrik Fiskers elbil bliver taxi i Skandinavien om tre år",
        "content": "Danskere, svenskere og nordmænd, der prajer en elektrisk taxi fra den appbaserede kørselstjeneste Viggo, vil fra 2023 kunne sætte sig ind i den danskdesignede Fisker Ocean-elbil. Viggo har netop indgået aftale med Fisker Inc., som har til huse i Californien, om at få leveret 300 Fisker Ocean-elbiler, som skal ud på vejenei flere skandinaviske byer i 2023. De 300 luksus-SUVer skal leveres til Viggo fra 3. kvartal 2022, fremgår det af en pressemeddelelse. Aftalen skal være med til at skabe mere miljørigtig kørsel i Skandinavien. Viggo blev grundlagt i 2019 og har nu 55 elbiler trillende rundt i primært Storkøbenhavn. Inden nytår skal tallet være oppe på 100, lover stifter og administrerende direktør Kenneth Herschel. »Vi grundlagde Viggo for at skabe en bedre og mere bæredygtig oplevelse for vores kunder. Vores valg af Fisker Ocean er en afgørende vigtig del af denne mission. Siddepladsen, det fleksible rum i Fisker Ocean og de forventede driftsomkostninger gør elbilen til et meget logisk valg til vores flåde,« siger han. Viggos elbiler har til dato rullet flere end 100.000 ture. Fisker Inc. er stiftet afden nu 57-årige danske forretningsmand og bildesigner Henrik Fisker. Hans luksus-SUV skal bygges i partnerskab med den børsnoterede, canadiske virksomhed Magna, der er storproducent af komponenter til bilindustrien og blandt andet leverer til Mercedes-Benz, Toyota, BMW og Jaguar. Henrik Fiskers projekt har været noget i modvind, fordi det har knebet med at omsætte det fra ord til handling og dermed til biler. Nu er meldingen, at Fisker Ocean vil blive lanceret i 2022. Henrik Fisker har tidligere designet biler for blandt andre Aston Martin og BMW men har de seneste år arbejdet på at få sin egen elbil designet og sat i produktion. Der er i øjeblikket stor kamp om elbilmarkedet. Herdominerer den amerikanske producent Teslamed den farverige forretningsmand Elon Musk i spidsen billedet og tildels også vejene, mens der arbejdes hårdt på at få flere elbiler ud at køre, samtidig med at reglerne strammes om benzin- og dieseldrevne biler.",
        "metadata": {
            "source": "https://www.berlingske.dk/virksomheder/henrik-fiskers-elbil-bliver-taxi-i-skandinavien-om-tre-aar",
            "image_url": "https://berlingske.bmcdn.dk/media/cache/resolve/image_x_large/image/134/1348216/23558334-pix-fisker.jpg",
            "publication_time": "Torsdag d. 22. oktober 2020, kl. 13.15",
            "author": "Thomas Breinstrup",
            "related_links": [],
            "attachments": []
        }
    }
}