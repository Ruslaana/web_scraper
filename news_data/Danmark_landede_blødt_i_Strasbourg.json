{
    "version": "1.0",
    "document": {
        "id": "https://www_berlingske_dk/politik/danmark-landede-bloedt-i-strasbourg",
        "title": "Danmark landede blødt i Strasbourg",
        "content": "STRASBOURG: Forud for statsminister Helle Thorning-Schmidts (S) møde med Europa-Parlamentet i dag rådede der stor usikkerhed: Ventede der samme kritik, som justitsminister Morten Bødskov (S) blev udsat for under sidste samling, fordi han havde koblet parlamentet ud af en del af beslutningsprocessen omkring nye Schengen-regler? I løbet af eftermiddagen står det klart, at Danmark lavede en blød formandslanding i Strasbourg, en landing, hvor Danmarks hårdeste kritikere i Schengen-sagen undlod at tage ordet og hvor de overlod kritikken til andre.  Målt som politisk tale var statsministerens tale i Strasbourg i dag ikke på højde med den hun holdt i samme sal, da Danmark indledte EU-formandskabet i januar. Det var mere en opremsning af resultater end visioner. Men omvendt konstaterede statsministeren, at Europas befolkninger måler deres politiske ledere på resultater - ikke kun på visioner. Søren Søndergaard fra Folkebevægelsen mod EU var ikke imponeret over regeringens indsats i forhold til at skabe jobs og vækst. - I går kom de nye arbejdsløshedstal. De er en menneskelig katastrofe. Aldrig i Euroens historie har så mange været arbejdsløse. Denne katastrofe skyldes også EUs nedskæringsdiktater, som det danske formandskab har støttet fra dag ét, lød det.  Samtidig kritiserede Søndergaard den vækstpagt, der blev vedtaget på EU-topmødet i sidste uge: - Den er som et plaster på et åbent benbrud. Vi har i dag over 25 millioner arbejdsløse i EU. Og så vedtager topmødet en jobplan uden nogen konkrete målsætninger om, hvor meget arbejdsløsheden skal nedbringes. Det er simpelthen ikke godt nok. Formandskabet måtte vise, om de var en del af løsningen eller en del af problemet. I dag må vi konstatere, at det danske formandskab på det her punkt ikke blev en del af løsningen, lød det fra Søndergaard. Bidende ironisk indlæg fra brite Forinden havde den britiske konservative - og indædte EU-modstander - Martin Callanan leveret et bidende ironisk indlæg, der udløste udbredt munter latter i salen. Callanan erklærede over for statsministeren, at han hylder »din typisk dansk effektivitet og funktionalitet, den har der været hårdt brug for i løbet af de seneste seks måneder. I bør navnlig i deres formandskab have ros for at begrave den finansielle transaktion skat som et EU-dækkende initiativ, hvilket ville have skadet EU vigtigste finansielle centrum i London,« sagde han drillende til statsministeren, som har erklæret sig som modstander, mens en række EU-lande ventes at udvikle deres egen skat.  Callanen takkede også Danmark for at spænde ben for det såkaldte barselsdirektiv: - Din administration skal takkes for at nægte at genåbne forhandlingerne om direktivet om gravide kvinder, der ville have rejst omkostninger for virksomhederne, reduceres kvindernes valg, og gjort det sværere for unge kvinder at finde et job. - Og du bør lykønskes, som medlem af klubben af nettobidragydere i EU, for at have presset på for en stram budgetpolitik, sagde han videre. 250 beslutninger fra Danmark Socialdemokraten Dan Jørgensen påpegede, at Danmark har leveret 250 politiske beslutninger under formandskabet. - Det betyder ikke, at verden er reddet. Men under dansk ledelse er der truffet skridt i den retning. Det kan EU være stolte af.  Venstres Jens Rohde ønskede formandskabet tillykke, men undrede sig over, at statsministeren har udskudt afstemningen om de danske EU-forbehold. Guy Verhofstadt ville ikke tage telefonen Mødet i parlamentet varede i halvanden time, og langt størstedelen af parlamentarikernes indlæg var rosende over for formandskabet. Men konflikten er ikke glemt, advarer Joseph Dauls talsmand, der oplyser, at for hans vedkommende, så sluttede det danske EU-formandskab ved sidste møde. Da sagen om Schengen var ved at udvikle sig til en reel krise for nogle uger siden, forsøgte statsministeren at ringe til Guy Verhofstadt for at forklare sagen set fra danskernes side. Men trods adskillige forsøg tog han ikke telefonen, oplyste kilder dengang til Berlingske. I dag var han den eneste, der undlod at klappe, da mødet sluttede. Den konservative MEP'er Bendt Bendtsen sagde ikke noget under mødet i salen, men han mener, at statsministeren kom godt fra det. - Det var en fornuftig tale, og der er almindelig anerkendelse af, at Danmark er kommet godt i mål. Hvis vi ser bort fra Morten Messerschmidts mediestunt, så var det jo budskabet til Danmark fra parlamentet: Der har været kritik af Danmarks måde at forhandle Schengen-direktivet igennem på, men generelt er der stor tilfredshed med den måde, formandskabet har fungeret på, siger han efter mødet.",
        "metadata": {
            "source": "https://www.berlingske.dk/politik/danmark-landede-bloedt-i-strasbourg",
            "image_url": "https://berlingske.bmcdn.dk/media/cache/resolve/image_x_large/image/65/654248/5315081-france-eu-parliament.jpg",
            "publication_time": "Tirsdag d. 03. juli 2012, kl. 18.16",
            "author": "Morten Crone",
            "related_links": [],
            "attachments": []
        }
    }
}