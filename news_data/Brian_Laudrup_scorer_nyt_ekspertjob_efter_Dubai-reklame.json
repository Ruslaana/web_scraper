{
    "version": "1.0",
    "document": {
        "id": "https://www_berlingske_dk/sport/brian-laudrup-scorer-nyt-ekspertjob-efter-dubai-reklame",
        "title": "Brian Laudrup scorer nyt ekspertjob efter Dubai-reklame",
        "content": "Den tidligere fodboldspiller Brian Laudrup har igen landet et job som fodboldekspert på tv. Det er tv-udbyderen Viaplay, der har lavet en aftale med en af store landsholdshelte fra EM-triumfen i 1992. Brian Laudrup var indtil september ansat hos TV 2 som ekspert på det danske landshold, men da han i efteråret stillede op i en reklame for Dubai i optakten til VM i Qatar, så blev samarbejdet stoppet. TV 2 mente ikke, at promoveringen af Dubai var forenelig med dækningen af det danske landshold under turneringen i Qatar. Qatar blev forud for VM stærkt kritiseret for landets syn på menneskerettigheder og behandling af minoriteter. Laudrup nåede blot at være ansat hos TV 2 i et halvt år. Inden da var han gennem syv år ansat hos Discovery som landsholdsekspert, men da TV 2 i sommer overtog rettighederne til landsholdet fra Discovery valgte Laudrup at tage med. Brian Laudrup starter i sit nye job hos Viaplay til februar. Her vil han indgå i dækningen af Superligaen, Premier League og Champions League. /ritzau/ ",
        "metadata": {
            "source": "https://www.berlingske.dk/sport/brian-laudrup-scorer-nyt-ekspertjob-efter-dubai-reklame",
            "image_url": "https://berlingske.bmcdn.dk/media/cache/resolve/image_x_large_vertical/image/163/1632076/24306953-soccer-uefa-nations-irl-dnk.jpg",
            "publication_time": "Tirsdag d. 03. januar 2023, kl. 10.33",
            "author": null,
            "related_links": [],
            "attachments": []
        }
    }
}