{
    "version": "1.0",
    "document": {
        "id": "https://www_berlingske_dk/indland/ekspert-om-kongehusets-skolevalg-det-er-et-forudsigeligt-valg",
        "title": "Ekspert om kongehusets skolevalg: »Det er et forudsigeligt valg«",
        "content": "Prinsesse Isabella og prins Christian har fundet nye skoler, de starter på efter sommerferien. Prins Christian starter i 2. g på Ordrup Gymnasium i Gentofte, og prinsesse Isabella starter på privatskolen Ingrid Jespersens Gymnasieskole, der ligger på Østerbro i København. Og det er fornuftige og forudsigelige skolevalg, hvis man spørger Berlingskes kongehuskommentator Jakob Steen Olsen. »Det er et forudsigeligt valg, fordi skolerne er i bedre tråd med det kronprinsparret før har prøvet at signalere. Altså at man er så almindelig, som man nu kan være, og deltager på lige fod med danskerne,« siger han. Han påpeger dog, at både Ordrup Gymnasium og Ingrid Jespersens Gymnasieskole, er skoler med privilegerede børn. Planen var ellers, at prins Christian skulle fortsætte i 2. g på Herlufsholm Kostskole i Næstved, og at prinsesse Isabella skulle følge i storebrors fodspor og starte i 9. klasse på kostskolen. Men efter massiv kritik af Herlufsholm, melte kongehuset ud, at de ikke skulle begynde på skolen alligevel. Kritikken kom i kølvandet på TV 2-dokumentaren »Herlufsholms Hemmeligheder«, hvor en række tidligere elever fortalte om et miljø præget af mobning, vold og seksuelle krænkelser. Styrelsen for Undervisning og Kvalitet (STUK) har i en foreløbig vurdering udtrykt bekymring for elevernes trivsel på skolen. Skolevalgene vidner også om, at kongehuset ønsker, der skal være ro omkring børnenes skolegang i kølvandet på Herlufsholm-skandalen. Derfor er det heller ikke mærkeligt, at prinsesse Isabella ikke færdiggør 9. klasse på Tranegårdsskolen, som hun har gået på indtil nu, siger Jakob Steen Olsen. At hun vælger en skole som Ingrid Jespersens Gymnasieskole, som både har en grundskole og et gymnasium, betyder nemlig, at hun kan fortsætte på skolen de næste år. »Jeg tror, det spiller ind, at nu skal der vær ro på, og at man derfor vælger en skole, hvor hun kan fortsætte i gymnasiet,«  siger Jakob Steen Olsen. Han tror også, det er et bevidst valg, at børnene går på forskellige skoler – på den måde undgår man, at der er en »kongskole«, hvor alle kongefamiliens børn i alle generationer skal gå. Prins Christian gik også på Tranegårdsskolen indtil 9. klasse, hvor han startede på Herlufsholm Kostskole. Prins Vincent og prinsesse Josephine går fortsat på Tranegårdsskolen. ",
        "metadata": {
            "source": "https://www.berlingske.dk/indland/ekspert-om-kongehusets-skolevalg-det-er-et-forudsigeligt-valg",
            "image_url": "https://berlingske.bmcdn.dk/media/cache/resolve/image_x_large/image/157/1578486/24167691-sommerhilsen-fra-kronprinsfamilien-2020.jpg",
            "publication_time": "Søndag d. 07. august 2022, kl. 19.40",
            "author": "Anna Sofie Harboe Andersen",
            "related_links": [],
            "attachments": []
        }
    }
}