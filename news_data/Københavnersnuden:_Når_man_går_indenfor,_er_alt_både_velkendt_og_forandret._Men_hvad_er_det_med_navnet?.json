{
    "version": "1.0",
    "document": {
        "id": "https://www_berlingske_dk/arkitektur/koebenhavnersnuden-naar-man-gaar-indenfor-er-alt-baade-velkendt-og",
        "title": "Københavnersnuden: Når man går indenfor, er alt både velkendt og forandret. Men hvad er det med navnet?",
        "content": "Forleden dag, da jeg gik en tur ude på Frederiksberg Allé, kom jeg forbi en velkendt bygning, der dog virkede forandret. Betty Mansen stod der på facaden af bygningen, som jeg hidtil havde kendt som Betty Nansen Teatret. Jeg tænkte først, at navneskiftet var et udslag af tidens kønsdiskussion. Betty Mansen er jo et mere inkluderende navn end Betty Nansen, men for en sikkerheds skyld spurgte jeg avisens alvidende teaterredaktør, som kunne fortælle mig, at navnet stadig skal læses som Nansen, og at neonskiltet er intet mindre end en gengivelse af den berømte skuespillerinde og teaterdirektørs egen autograf – og i øvrigt det sidste og afsluttende element i en omfattende ombygning af teatrets foyerområde. (Hvorfor den store dame skrev sit navn så ejendommeligt, er der ingen, der ved). Jeg kiggede nærmere på bygningen og kunne nu godt se, at den var ganske forandret. Jeg tænkte tilbage på de gange, jeg selv havde været i teatret derinde, og fælles for disse erindringer var en oplevelse af at stå utroligt klemt og sammenpresset i en alt for lille og meget lukket foyer. Så ombygning? Ja tak, og da min nysgerrighed først var vakt, kunne jeg se, at det hele faktisk så meget diskret, meget pænt og meget indfølt ud. Der måtte med andre ord have været rigtige arkitekter involveret. Betty Nansen Teatret på Frederiksberg Allé har fået ny facade.Fold sammenLæs mereFoto: Asger Ladefoged. Betty Nansen Teatret ligger på et sted, hvor der har været teater og koncertsal siden 1857, så det er et af alléens mest klassiske teatre. Den første bygning på stedet var en træpavillon, som fik navnet Odeon. I 1869 skiftede stedet navn til Morskabsteatret og blev for første gang bygget om. 16 år senere, i 1885, blev den nuværende bygning opført – en rigtig bygning af sten og jern. Med terrasse på første sal, med tre døre og et vindue ud mod gaden. I 1917 købte teaterlegenden Betty Nansen stedet, og hun drev det med få afbrydelser som direktør oggrande dametil sin død i 1943. Hendes repertoire var meget bredt og inkluderede både populære komedier og seriøse stykker af Ibsen, Strindberg og den slags forfattere. Op gennem 1950erne og 1960erne hed teatret både Allé-Scenen og Ungdommens Teater, men da Morten Grunwald blev direktør i 1980, besluttede han, at det igen skulle bære den store Bettys navn, og det har det så gjort lige siden. I tidens løb var teatret desværre også blevet ombygget flere gange. Det er på ingen måde nogen skøn bygning, men salen er behagelig, og den fortjener nogle bedre ankomstforhold. På gamle fotos kan man se, at bygningen tidligt fik overdækket udsigtsterrassen på første sal med noget, der lignede en billig udestue. Senere blev udestuen blændet, facaden blev helt lukket til, og både døren mod vest og vinduet mod øst blev lukket, så der kun var adgang gennem de to døre i midten. Sådan har bygningen ligget på Frederiksberg Allé siden 80erne. Med altid velanmeldt teater indenfor, men med en facade og et udtryk, der mest mindede om en wild-west kulisse. En lukket saloon, der ikke havde øl, og desværre også skuffede rent arkitektonisk, når man kom indenfor. Så det var på tide, at nogen gjorde noget, og heldigvis fik teatret den glimrende idé at henvende sig til de altid dygtige Praksis Arkitekter fra Svendborg. Det er Praksis Arkitekter, der har tegnet den meget vellykkede bygning på hjørnet af Store Regnegade og Ny Østergade, og her på Frederiksberg Allé har de igen udfoldet deres sans for det meget præcise, det meget diskrete og det meget smukke på én gang. De blændede åbninger i facaden er blevet åbnet igen, og i stedet for den grimme udestue har terrassen fået en fin glasoverbygning, der faktisk forbedrer helhedsindtrykket. Den nye bygning har franske døre og en lillebitte smal altan, sådan at man både kan bruge den som åben terrasse og som lille kabaret- eller foredragssal. På elegant vis er den udstyret med nogle cigarformede træsøjler, som signalerer fest og tivoli uden at gå amok i søgte teater- og morskabsreferencer. Betty Nansen Teatret inden overhalingen.Fold sammenLæs mereFoto: Linda Kastrup. Den blændede dør mod vest er nu blevet til niveaufri handicapadgang med den mest avancerede elevatorløsning, jeg mindes at have set, og når ombygningen er færdig, vil der være kommet en ny og større garderobe i kælderen, sådan at teatret i fremtiden forhåbentlig kan byde på en ankomst- og pauseoplevelse, der er på niveau med det, der foregår i teatersalen. Når man går indenfor, er alt både velkendt og forandret. Arkitekterne har farvesat bygningen med nogle få diskrete teaterfarver, som ser ud til at referere til interiøret. Der er kommet bar- og receptionsskranke i stueetagen og hele to barer på førstesalen. Den lille nye sal er et skønt gennemlyst rum, der lægger sig et behageligt sted mellem ude og inde. Man kan se den oprindelige facade på rummets ene langside og kaste lange flanørblikke langs alléen, når man træder ud på den smalle lille terrasse på den anden. Alt i alt vil jeg glæde mig til at gå i Betty Nansen Teatret igen, nu når mundbindene også er væk, men i tidens ånd vil jeg dog foreslå, at det også officielt skifter navn til Betty Mansen.",
        "metadata": {
            "source": "https://www.berlingske.dk/arkitektur/koebenhavnersnuden-naar-man-gaar-indenfor-er-alt-baade-velkendt-og",
            "image_url": "https://berlingske.bmcdn.dk/media/cache/resolve/image_x_large/image/151/1510519/23994389-.jpg",
            "publication_time": "Lørdag d. 29. januar 2022, kl. 15.50",
            "author": "Holger Dahl",
            "related_links": [],
            "attachments": []
        }
    }
}