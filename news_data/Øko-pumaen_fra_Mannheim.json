{
    "version": "1.0",
    "document": {
        "id": "https://www_berlingske_dk/business/oeko-pumaen-fra-mannheim",
        "title": "Øko-pumaen fra Mannheim",
        "content": "En dag vil man kunne købe et par løbesko og på skotøjsæsken finde en deklaration over præcist hvor mange »miljøkalorier«, der er forbrændt på at producere skoene. Den drøm tilhører Jochen Zeitz, og han har andet end en skotøjsæske at have den i, Den tyske sportsproducentPuma, som han ledede i godt 20 år, var den første virksomhed til at indføre en miljømæssig resultatopgørelse, som helt konkret angiver miljøpåvirkningen af selskabets produktion og drift gjort op i penge.  Vandforbrug, luftforurening, CO2-udledning – alt gøres op i kroner og øre, og det er første skridt til at mindske påvirkningen. Dermed har Puma sat et eksempel, som siden er fulgt af blandt andet forbrugsgiganten Unilever og luksuskoncernen PPR, nu kaldet Kering, der i dag ejer Puma. Har man sagt A, må man også sige B. Man må gøre mere end blot at snakke. Det drejer sig om at bringe bæredygtighed helt derind, hvor det bliver et grundlæggende princip for både samfund og erhvervsliv. »Det gik op for mig, at vi ikke længere kunne vente på, at regeringen løser problemerne, men at erhvervslivet også selv var en del af problemet. Vi kunne ikke bare blive ved med bare at arbejde frem mod en finansiel bundlinje, men måtte sætte et mål, som er positivt for samfundet og miljøet,« skrev han for nogle år siden i bogen »Prayer, Profit and Principles« – bøn, profit og principper – der noget udsædvanligt er forfattet med benedektinermunken Anselm Grün.  B er altså også Plan B som alternativ til Plan A, den traditionelle kortsigtede fokus på profit. Og B er B Team, et initiativ med omkring 15 globale topledere, som Jochen Zeitz for to år siden startede sammen med en anden kendt øko-forkæmper, den britiske iværksætter Richard Branson. Gruppen tæller Paul Polman fra førnævnte Unilever, den indiske industrifyrste Ratan Tata, Norges tidligere statsminister Gro Harlem Brundtland og den tidligere irske præsident Mary Robinson. Altså mennesker i den tungere vægtklasse, som deler målet om at integrere bæredygtighed i både samfund og erhvervsliv. Det er Jochen Zeitz, der leder projektet, og det er i dette regi, at han har lanceret tanken om miljødeklarationer på skotøjsæsker. Siden han slap tøjlerne i Puma i 2011, har han kørt bæredygtighedstankerne videre med bestyrelsesposter i bl.a. Kering og motorcykelproducenten Harley-Davidson. Og han benytter selv sin kæmpefarm i Kenya – med et areal på cirka det dobbelte af Manhatten – som arnested for pilotprojekter af enhver art, fra lokale skoler, der filtrerer regnvand til brug som drikkevand, til øko-safariturisme af den lidt mere luksuriøse art. Oprindelig startede Jochen Zeitz på den konventionelle måde. Han skulle have været læge, som en flere hundrede år gammel familietradition foreskrev. Men valgte marketing og finans. Han var ung og fuld af drive, da han i 1990 blev headhuntet til Puma efter at have vist talent forbrandingog produktudvikling i forbrugsproducenten Colgate-Palmolive, først iUSAog siden hjemme i Tyskland igen. Jobbet i USA havde han taget, fordi han følte, at han i hjemlandet blev betragtet som for ung til at få noget synderligt ansvar.  Ung var han dog stadig, da han i 1993 som 29-årig blev den yngste topchef nogensinde for en børsnoteret tysk virksomhed. Puma var i skidt forfatning, og der var udbredt skepsis. Men Jochen Zeitz formåede på bare et år at udrette, hvad der ellers havde været en femårsplan. Bundlinjen rettede sig op, og Zeitz’ brandingevner udfoldede sig til fulde. På 13 år – fra 1993 til 2007 – steg Pumas aktiekurs godt 4.000 procent. Men hvad så? Pludselig var det ikke nok med rekordresultater, branding og produktinnovation. Zeitz flyttede målstolpen. I 2008 lancerede han et sæt etiske retningslinjer med PumaVision og i 2010 satte Puma for første gang offentligt en pris på sin miljøbelastning: 145 mio. euro. For nylig fyldte Jochen Zeitz 52. Og han erkender gerne, at han som person har udviklet sig meget siden sin ungdom, blandt andet med en nu brændende interesse for filosofi og psykologi. Han har måttet lære at slappe af med årene. Karrieren kostede et 18-årigt ægteskab, og han har aldrig ønsket at få børn. Men kloden vil han gerne bevare for andres.",
        "metadata": {
            "source": "https://www.berlingske.dk/business/oeko-pumaen-fra-mannheim",
            "image_url": "https://berlingske.bmcdn.dk/media/cache/resolve/image_x_large/image/22/221128/8594968-19busgermany-puma-pprjpg.jpeg",
            "publication_time": "Lørdag d. 18. april 2015, kl. 21.00",
            "author": null,
            "related_links": [],
            "attachments": []
        }
    }
}