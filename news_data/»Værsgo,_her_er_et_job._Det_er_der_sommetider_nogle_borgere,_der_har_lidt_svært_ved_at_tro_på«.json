{
    "version": "1.0",
    "document": {
        "id": "https://www_berlingske_dk/danmark/vaersgo-her-er-et-job_-det-er-der-sommetider-nogle-borgere-der-har-lidt",
        "title": "»Værsgo, her er et job. Det er der sommetider nogle borgere, der har lidt svært ved at tro på«",
        "content": "En maler står og bakser ved indgangen til jobcentret i Vallensbæk. Han peger hen mod Rådhusets hovedindgang, som jobcentret er en del af og beder os benytte den. Mange af de arbejdsløse borgere, der går samme vej ind gennem dørene her til Jobcenter Vallensbæk, ender med at gå ud af dem med et job på hånden, inden langtidsledigheden bider sig fast. På Jobcenter Vallensbæk ved de nemlig, hvordan man får folk i job. Men det er ikke alle landets jobcentre forundt at klare sig så godt, som de gør i Vallensbæk. Faktisk er der stor forskel på, hvor godt landets 94 jobcentre klarer sig. Så stor forskel, at staten årligt kunne spare 1,45 mia. kr., hvis landets mindst effektive centre lærte af de mest effektive med samme rammevilkår. Det viser en ny beretning fra Rigsrevisionen, hvis rolle er at holde hånd i hanke med, at staten får nok for sine penge. Ifølge Rigsrevisionen er Jobcenter Vallensbæk et af de centre, der klarer sig bedst i forhold til, hvor mange udgifter de bruger på beskæftigelsesområdet. Beskæftigelseschef i Jobcentret Vallensbæk René Sigaard Mikkelsen (tv.), er sammen med virksomhedskonsulent Lars Bo Winther med til at drive et af de mest effektive jobcentre i Danmark. En kombination af mange forskellige tiltag og projekter er med til at få mange ledige i job.Fold sammenLæs mereFoto: Anne Bæk. Beskæftigelseschefen på Jobcenter Vallensbæk, som både dækker Vallensbæk og Ishøj kommuner, hedder René Sigaard Mikkelsen. I 23 af sine 50 leveår har han arbejdet med beskæftigelse, tidligere i Københavns Kommune. På hans skrivebord ligger der en pose lakridser, på reolerne står der ringbind med kommunens våbenskjold, og på tavlen er der skrevet lister over ting og tal, der skal huskes. »Vi kan godt genkende Rigsrevisionens billede af, at det går godt,« siger René Sigaard Mikkelsen med stolthed i stemmen. Ved siden af ham sidder en af kommunens virksomhedskonsulenter, Lars Bo Winther, og nikker. Hans job er at matche ledige og virksomheder. Det store spørgsmål er selvfølgelig, hvordan de på jobcentret har knækket koden til at få ledige i beskæftigelse, og svaret på det spørgsmål er et potpourri af mange forskellige tiltag. René Sigaard Mikkelsen fremhæver som noget af det første to centrale begreber: forventning og tro. »Vi siger til borgeren: »Vores forventning og tro er, at du får et arbejde eller bidrager på anden vis«. Og når jeg siger tro, er det, fordi forskning viser, at jo mere man tror på et menneske, jo større er sandsynligheden for, at det menneske lykkes.« FAKTAJobcentret Vallensbæk i talOver en 3-årig periode fra 2015 til 2017 er antallet af borgere på offentlig forsørgelse i Ishøj og Vallensbæk Kommuner faldet med ca. 400 fuldtidspersoner eller ca. 10 pct.Den sæsonkorrigerede ledighed er siden 2015 faldet fra 9 til 6,8 pct. i Ishøj Kommune, svarende til 24 pct.I samme periode er ledigheden faldet fra 4,5 til 3,7 pct. – svarende til 18 pct. i Vallensbæk Kommune.Beskæftigelsen er fra 2014-2016 steget med ca. 6 pct. – 5 pct. i Vallensbæk Kommune og 7 pct. i Ishøj Kommune.Kilde: Jobcentret Vallensbæk.FOLD UD Hvis man orienterer sig lidt i debatten om beskæftigelse og jobcentre på de sociale medier, er den ellers rig på borgere, der giver udtryk for at være bange for deres samtaler i jobcentre, og som føler sig magtesløse i forhold til deres egen fremtid. Det kommer blandt andet til udtryk hos gruppen »Jobcentrets Ofre«, der tæller knap 15.000 medlemmer i deres Facebook-gruppe med samme navn. Her rådgiver og støtter medlemmerne hinanden i deres kamp mod »systemet«. Men i Vallensbæk har de gjort deres bedste for at fjerne afstanden mellem borger og jobcentret samt følelsen af magtesløshed hos borgeren. FAKTAHvilke er landets bedste jobcentre?De bedste jobcentre i forhold til deres udgifter: Vallensbæk-Ishøj, Herlev, Odense og Vesthimmerland.De mindst effektive centre i forhold til deres udgifter: Gribskov, Silkeborg, Horsens og Ringkøbing-Skjern.Kilde: RigsrevisionenFOLD UD I 2014-2016 arbejdede de med en »empowerment«-strategi, de sidenhen har implementeret i deres daglige arbejde. Empowerment her i oversættelsen til bemyndigelse og selvbestemmelse til borgeren: I Jobcenter Vallensbæk lægges ansvaret for borgerens fremtid hos borgeren selv sammen med følelsen af ejerskab. »Vi er meget opmærksomme på ikke at gøre borgeren til en klient eller putte borgeren i en kasse. I stedet betragter vi borgerne som mennesker og kigger mere på deres muligheder end deres begrænsninger,« siger Lars Bo Winther. En anden væsentlig pointe er ifølge René Sigaard Mikkelsen jobcentrets beliggenhed og størrelse. Vallensbæk ligger 30 kilometer syd for København og dermed tæt på mange jobmuligheder. Det betyder også, at der er større chance for, at jobcentret finder et relevant job til borgeren. Beskæftigelseschef i Jobcentret Vallensbæk René Sigaard Mikkelsen.Fold sammenLæs mereFoto: Anne Bæk. »»Værsgo', her er et job«. Det er der sommetider nogle borgere, der har lidt svært ved at tro på,« siger René Sigaard Mikkelsen med et smil. Med jobcentrets placering på selve rådhuset er de forskellige forvaltninger samlet, og det gør det nemt at samarbejde på tværs af dem. Når en ung, der er tilknyttet Center for Børn og Unge, fylder 18 år og således overgår til jobcentret, er der et samarbejde med Center for Børn og Unge, som fortæller jobcentret, hvad de bør være opmærksomme på for bedst muligt at kunne hjælpe den 18-årige. På den måde har Vallensbæk Jobcenter fjernet de »siloer«, man kalder de forskellige forvaltninger i større kommuner, som fysisk er placeret forskellige steder. Den adskillelse komplicerer samarbejdet. »Hos os samarbejder de forskellige forvaltninger. En borger vil ikke opleve et videnstab i overleveringen, som man kan opleve i større kommuner, hvor det kan være svært at vide, hvad der er sket i den anden forvaltning ved den seneste samtale,« siger René Sigaard Mikkelsen. Lars Bo Winther supplerer: »Konkret vil det sige, at borgeren undgår den frustration, der ellers ofte opstår, når borgeren sidder med en ny sagsbehandler i en ny forvaltning: »Nå, her er en ny, som ikke kender mig. Jeg kunne ellers godt lide den anden sagsbehandler, og nu skal jeg fortælle min historie forfra.« Det slipper borgerne for på Jobcenter Vallensbæk. En ting, de til gengæld ikke slipper for, er at arbejde for deres kontanthjælp. I projekt Lundbækvej bliver de bedt om at møde op kl. 7.30 på ja, Lundbækvej, og her hjælper de med at holde kommunen i god stand med praktisk arbejde. Lars Bo Winther fortæller om en borger, der reparerede cykler, hvad vedkommende viste sig at være god til og glad for. Nu arbejder de på at finde en praktikplads hos en cykelsmed til borgeren. Virksomhedskonsulent i Jobcentret Vallensbæk, Lars Bo Winther.Fold sammenLæs mereFoto: Anne Bæk. »For nogle borgere virker det også motiverende: »Okay, hvis jeg skal stå her og male en bænk, må jeg hellere finde et job,«« siger René Sigaard Mikkelsen. Et andet eksempel på, at de tager beskæftigelsesarbejdet ud af jobcentret, er projekt »Holdspil – en sund vej til et fast job«. I et samarbejde med Center for Holdspil og Sundhed på Københavns Universitet, som varetager uddannelsen af holdspilsinstruktører, spiller ledige to gange om ugen holdspil sammen. Det hjælper med at holde motivationen for at søge job oppe. Et fagligt oplæg efterfølgende holdspillet giver også deltagerne både netværk og inspiration. Her har de for eksempel haft en psykolog fra Center for Sundhed, Kultur og Fritid til at fortælle om, hvordan man psykisk håndterer det at gå ledig. Ifølge Lars Bo Winther gør det en forskel at komme ud af jobcentret. »Jeg har nogle mere afslappede og uformelle samtaler med borgerne i idrætscentret end i jobcentret, selv om begge samtaler handler om at lære borgeren at kende og finde det rette job til vedkommende,« siger Lars Bo Winther. Men hvorfor gør alle jobcentre ikke bare, som de gør i Vallensbæk? Kurt Houlberg er kommunalforsker på VIVE, Det Nationale Forsknings- og Analysecenter for Velfærd, og har været med til at lave analysen bag Rigsrevisionens beretning. »Der findes ikke enone size fitsall-løsning,« siger han. Han påpeger, at jobcentrenes udfordringer varierer alt efter beliggenhed. Der er for eksempel flere jobmuligheder i Hovedstadsområdet end i Nordjylland, og demografi og uddannelsesniveau vil også variere landet over. Et mindre effektivt jobcenter i et område med mange arbejdsløse og ufaglærte bør derfor kigge efter et effektivt jobcenter i samme type område og med en lignende befolkningssammensætning. »For at blive mere effektiv kræver det, at det ene jobcenter lærer aktivt af det andet: »Hvad er det, de gør, som virker, og som vi måske kunne lære noget af?«« siger Kurt Houlberg. I Vallensbæk ved de godt, hvad det er. Hos Jobcentret Vallensbæk giver de borgerne ejerskab over deres sagsforløb og stiller klare krav til, hvad de skal gøre inden næste møde. Beskæftigelseschef René Sigaard Mikkelsen (tv.) fortæller, at det er med til at motivere borgerne.Fold sammenLæs mereFoto: Anne Bæk.",
        "metadata": {
            "source": "https://www.berlingske.dk/danmark/vaersgo-her-er-et-job.-det-er-der-sommetider-nogle-borgere-der-har-lidt",
            "image_url": "https://berlingske.bmcdn.dk/media/cache/resolve/image_x_large_vertical/image/108/1089883/22479116-.jpg",
            "publication_time": "Onsdag d. 05. december 2018, kl. 14.46",
            "author": "Katrine Rosenbæk",
            "related_links": [],
            "attachments": []
        }
    }
}