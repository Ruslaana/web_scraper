{
    "version": "1.0",
    "document": {
        "id": "https://www_berlingske_dk/design/ivan-grundahl-er-doed-ivan-grundahl-lever",
        "title": "Ivan Grundahl er død - Ivan Grundahl lever",
        "content": "Ivan Grundahl døde pludselig i maj, natten efter sin 65 års fødselsdag. Næste morgen stod den danske modeverden tilbage uden en af sine mest markante skikkelser, en designer, der gennem mere end 40 år havde lavet tøj til stærke, intellektuelle kvinder. Hans brand stod tilbage uden leder og designer, og hans søn Oliver Grundahl stod over for et stort spørgsmål: Hvad gør man med et modehus, når grundlæggeren pludselig forsvinder?  »Jeg vidste med det samme, at jeg ville videreføre firmaet. Det var jeg slet ikke i tvivl om, og det meldte jeg ud samme dag, som Ivan døde. Det var selvfølgelig min fars livsværk, men det er mere end det. Det er et brand, der har et design-DNA, som er stærkt, og som kan noget særligt. Men jeg skulle finde ud af, hvordan vi skulle gøre. Der var to muligheder, som jeg så det. Vi kunne vælge at ansætte et designteam med udgangspunkt i vores store bagkatalog – vi har jo et enormt materiale liggende fra alle de år – og det team kunne fortolke Ivan Grundahl. Eller vi kunne ansætte en ny kreativ chef, der med udgangspunkt i firmaets DNA videreudvikler brandet. Vi har valgt det sidste og ansat en ny designer, som jeg tænker, skal lave 70 pct. »gammelt« og 30 procent nyt. Man skal kunne se, at det er Ivan Grundahl, men der skal også ske noget nyt, nogle af vores silhuetter kunne måske blive lidt smallere. Vi bliver aldrig et brand, der skal følge trends slavisk, men selvfølgelig skal vi følge med. Derfor har vi fundet en ny kreativ chef, som kan det.« Oliver Grundahl, der er Ivan Grundahls søn. Han er nu direktør i Ivan Grundahl og har måttet tage alvorlige beslutninger om, hvordan brandet skal udvikle sig efter hans fars pludselige død i maj. Foto: Nikolai LinaresFold sammenLæs mere Oliver Grundahl holder en lille pause, som han sidder i sin fars gamle lejlighed i huset i Niels Hemmingsens Gade, hvor firmaet holder til på alle etager – butik i stuen, showroom, kontorer og systue. Ivan Grundahls søn er 43 år gammel, han ligner sin far, har de samme tunge ansigtstræk, han er solid som en statue, men med en energi i kroppen som en bokser ,der sidder stille. »Vi har ansat Roy Krejberg.« Det er første gang, han fortæller det til andre end ansatte i huset, og han venter på reaktionen. Smiler næsten lettet over begejstringen. For selv om Roy Krejberg ikke er bredt kendt i Danmark, er han et absolut topnavn i modeverdenen. Han er nok født og opvokset i Silkeborg, men han har arbejdet internationalt. I 1994-2003 var han ansat hos Kenzo i Paris, først som designer, siden som kreativ chef for Kenzo Homme, hvor han højnede kvaliteten på herretøjet og udviklede brandet. Han blev tilbudt at blive kreativ chef for damelinjen, men sagde op, da det gik op for ham, at han aldrig så sin søn. Derefter lavede han sammen med Peachoo Datwani, mærket Peachoo+Krejberg, hvor ambitionen var at lave tøj, der kunne forføre indkøberne i verdens førende modebutikker (dem lå der ingen af i Danmark, så tøjet blev aldrig solgt her). Efter ti år lukkede de mærket igen, fordi de begyndte at kede sig. I efteråret blev der vist en stor udstilling af Peachoo+Krejbergs tøj i Bibliotekssalen i Rundetårn. På det tidspunkt vidste Roy Krejberg ikke, hvad han skulle lave. Ud over at undgå kedsomhed.  Nu er han kreativ chef for Ivan Grundahl og allerede i gang med at lave den kollektion, der bliver vist i februar 2017 og kommer i butikkerne næste efterår. Han træder ind i et modehus, der har præget dansk mode i mere end fire årtier, siden Ivan Grundahl som ganske ung åbnede sin første butik i 1973, hvor han solgte modetøj til selvbevidste intellektuelle kvinder. En klassisk Ivan Grundahl-silhuet har været en stor nederdel, en velsiddende jakke, store bælter i taljen, en farvepalet, der er sort, sort, sort, en anelse hvid, beige og rød. Dramatisk og iøjnefaldende. Højt humør og en smøg. Ivan Grundahl på catwalken med en model til et show i 1985. Foto Jan JørgensenFold sammenLæs mere Når Oliver Grundahl skal beskrive den typiske Ivan Grundahl-kvinde, har hun ingen alder, men hun har attitude. »Det er stærke, intellektuelle kvinder, som er interesserede i at se godt ud og være sexede uden at vise babser. De vil have lækkert tøj, der viser dem frem, men som ikke er bling bling. Det er tøj, der har karakter. Ivan fortalte tit selv, hvordan hans design var blevet forandret af en opvisning i Paris, hvor han havde set en japansk designer, og han var meget inspireret af det japanske, af Yohji Yamamoto og Commes des Garcons, men også af punken. Jeg kan huske, da han begyndte at klippe huller i tøjet i 1980erne. Det var vildt. I Danmark har vi en generation, som gik i tøjet, deres døtre har svært ved at gå i det, de ser det som deres mors tøj, men de helt unge, som ikke har set deres mødre i det, de synes ikke, det er til gamle. Når vi holder shows, står der masser af unge gakkede typer med blåt hår og fotograferer helt vildt. Sådan er det også i udlandet, der hænger vores tøj sammen med japanske designere, belgiske og navne som Margiella. Der ser man Ivan Grundahl som noget, der henvender sig til en bestemt type, ikke en aldersgruppe.« Mode med Ivan Grundahl. (Foto: Liselotte Sabroe/Scanpix 2015)Fold sammenLæs mere Men i Danmark har Ivan Grundahl været en del af modebilledet i mange år. Han begyndte så tidligt som i 1973, hvor han åbnede sin egen butik. »Det var de vilde tider, hvor de solgte dyre ting. De lavede ting til kvinderne på mål, og den fik ikke for lidt. Der var nærmest en uniform i de dage i København, som var et par flade støvler med blomsterbroderi og så en quiltet læderfrakke fra min far. Han solgte virkeligt meget læder dengang, dyre ting. Jeg kan huske, da han holdt sit første show på Børsen i 1986. Han var den første, der gjorde den slags, det kom i TV-avisen og på forsiden af Berlingske. Han og en veninde lavede nogle gange adgangskontrol til butikken. Så gad de ikke have kunder ind, som de syntes, var for kedelige.« Han griner ved tanken. Modedesigner Ivan Grundahl med en af modellerne fra modeopvisninger af hans nyeste tøj 12.02.1987Fold sammenLæs mere Senere lavede Ivan Grundahl underlinjen Linea S, som var stangtøj, der kunne sælges engros, mens mærket Ivan Grundahl stadig var syet på mål. De to linjer blev senere igen slået sammen til mærket Ivan Grundahl, der sælges engros i hele verden. I en periode i 1990erne dyrkede han sin anden lidenskab, maden, og åbnede restaurant på Gråbrødre Torv, men da de unge designere som Bruuns Bazaar, Day Birger et Christensen og Munthe plus Simonsen dukkede op, fik han ny inspiration. »Han ville vise, at han ikke var sakket bagud, og han havde nogle fantastisk gode år, faktisk frem til krisen, som ramte os hårdt i Danmark. Vi blev halvt så stort et firma, som vi havde været før. For mange tror jeg, at spørgsmålet blev »skal vi købe en ny vaskemaskine eller en ny Grundahl-jakke«, og så blev vi valgt fra. Men vi kom gennem det, og de sidste år begyndte Ivan og jeg at snakke om, hvordan vi skulle udvikle firmaet. Han var ikke gammel, han var kun 65 år, da han døde, men han havde været i gang, siden han var 19, så det var måske ikke så mærkeligt, at han ville trappe lidt ned. Vi arbejdede med det spor, der hed, at der skulle ansættes folk til at aflaste ham lidt, så han ikke skulle gøre alting selv både designmæssigt og i driften af virksomheden.«  Men den mulighed blev lukket, da Ivan Grundahl pludselig døde. Og Oliver Grundahl, der selv er arkitekt, indehaver af arkitektfirmaet OGA og har været medlem af firmaets bestyrelse siden 1998, må nu selv tage beslutningerne. »Jeg er enormt glad for det skifte, vi laver, selv om det sker på en trist baggrund, og jeg kan godt ærgre mig over, at vi ikke gjorde det sammen, men der var ikke plads til os begge i firmaet. Det er klassisk far-søn, og der er ikke plads til to basser som os i et firma. Men jeg synes, der sker nogle fantastiske ting lige nu. Vi gør det rigtige. Det tror jeg faktisk også, at Ivan ville have syntes. Men jeg ved det jo ikke. Nogle gange tænker jeg »far, kom tilbage, bare 20 minutter, så jeg kunne spørge dig«.« Ivan Grundahls efterår-vinterkollektion, som netop nu kommer i butikkerne. Ivan Grundahl nåede og selv at designe forårskollektionen, der kommeri 2017. Men fra efteråret 2017 er det Roy Krejberg, der er kreativ chef for Ivan Grundahl. Han er fotograferet i forbindelse med udstillingen Dark Angels i Rundetårn i 2015. Foto: PR og Sara GangstedFold sammenLæs mere",
        "metadata": {
            "source": "https://www.berlingske.dk/design/ivan-grundahl-er-doed-ivan-grundahl-lever",
            "image_url": "https://berlingske.bmcdn.dk/media/cache/resolve/image_x_large/image/59/594381/14264335-07magivan-grundahl-105109jpg.jpeg",
            "publication_time": "Søndag d. 07. august 2016, kl. 10.00",
            "author": "Sarah Skarum",
            "related_links": [],
            "attachments": []
        }
    }
}