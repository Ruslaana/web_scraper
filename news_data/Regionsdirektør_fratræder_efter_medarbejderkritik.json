{
    "version": "1.0",
    "document": {
        "id": "https://www_berlingske_dk/samfund/regionsdirektoer-fratraeder-efter-medarbejderkritik",
        "title": "Regionsdirektør fratræder efter medarbejderkritik",
        "content": "Der er gang i svingdørene i Region Midtjylland. For nylig fratrådte to chefer på regionssygehuset i Viborg, og nu fratræder også regionsdirektør Jacob Stengaard Madsen. Det oplyser Region Midtjylland i en pressemeddelelse. »I kølvandet af personalesagen (fra Viborg, red.) er der blevet sat fokus på ledelsesmæssige udfordringer, herunder samarbejdet mellem ledelse og medarbejdere.« »Forretningsudvalget ser med alvor på disse ledelsesmæssige udfordringer,« hedder det i en pressemeddelelse fra regionen, som regionsrådsformand Anders Kühnau (S) har underskrevet. »Jacob Stengaard Madsen har gennem de seneste tre år leveret en stor indsats i Region Midtjylland, men Forretningsudvalget finder, at der skal en anden profil til at lede regionen fremover.« Fratrædelsen kommer, efter at medarbejderne i regionen for nylig afbrød samarbejdet med regionsledelsen i protest over de to fratrådte ledere på sygehuset i Viborg. Medarbejderne gav udtryk for, at de anså farvellet til de to hospitalschefer som udtryk for, at de pågældende havde været kritiske over for en spareplan. I august varslede Region Midtjylland en spareplan på knap 300 millioner kroner om året, hvor en stor del af besparelserne skulle findes i Viborg. Da regionen landede et budgetforlig, blev en del af de bebudede besparelser på Regionshospitalet Viborg dog droppet. Men der er fortsat lagt op til at skære i underkanten af 100 stillinger. I øjeblikket er der omkring 2600 ansatte på hospitalet. Ifølge Anders Kühnau er det ikke blot den seneste personalesag, der betyder, at Jacob Stengaard Madsen fratræder. »Det er et enstemmigt forretningsudvalg, der efter at have hørt redegørelsen, har besluttet det. Og det er ganske rigtigt sket i kølvandet på den seneste sag, men der er store og dybe udfordringer i samarbejdet mellem ledelse og ansatte, som går flere år tilbage,« siger regionsrådsformanden til tv2oj.dk. Regionen oplyser, at koncerndirektør Christian Boel konstitueres som regionsdirektør. /ritzau/",
        "metadata": {
            "source": "https://www.berlingske.dk/samfund/regionsdirektoer-fratraeder-efter-medarbejderkritik",
            "image_url": "https://berlingske.bmcdn.dk/media/cache/resolve/image_x_large/image/100/1002201/22113587-luftfoto.jpg",
            "publication_time": "Onsdag d. 19. september 2018, kl. 10.22",
            "author": null,
            "related_links": [],
            "attachments": []
        }
    }
}