{
    "version": "1.0",
    "document": {
        "id": "https://www_berlingske_dk/kultur/maddagen",
        "title": "Maddagen",
        "content": "I sidste uge var vi på Halifax og spise burgere. Det er vi af og til, når vi er dovne – og altid aftenen før vi tager på sommerferie på Agistri, verdens bedste lille græske ø. Så sidder vi der, mens kufferterne ligger pakkede hjemme på stuegulvet, køleskabet er tømt, gulvene vasket og vores hjerner langsomt bliver ferieklare, mens vi taler om alt det, vi glæder os til. Hvad vi skal spise, hvor varmt mon vandet er, og hvor hyggeligt det bliver. Men sidste torsdag var vi ikke på Halifax, fordi vi havde ferieplaner. Næh, vi var blevet inviteret af min steddatter, der er 14. Hun har godt nok ikke noget stort budget, hun har sine lommepenge, og hvad bedsteforældre giver hende, men hun havde penge på lommen den dag. For i de uger, hvor hun bor hos os, har hun en fast maddag. Hun bestemmer selv, inden for rimelighedens grænser, hvilket i grove træk betyder, at man eddermuggeme skal arbejde meget med noget sundt tilbehør, hvis man vil lave nachos, men der er ingen, der går rundt og leder efter broccolien, hvis man laver macaroni and cheese (hvilket man gør, og, Gud, hvor det smager godt på trætte dage).  Hun får udleveret 200 kroner hver gang, og så skal hun selv stå for indkøb. Det ville, sådan lidt på langt sigt, være smart, tænkte jeg, at hun fandt ud af, at man kan leve noget længere for kikærter og tomatsuppe lavet af flåede tomater, end hvis man insisterer på at skulle spise en svinekotelet hver dag. Det tog mig nemlig selv noget tid og et par overtræk at opdage den slags. Jeg er vokset op i et hjem, hvor der blev lavet meget mad, og hvor alle fem børn i varierende størrelse var med til at lave stort set alt, så jeg har syltet rødbeder og fået røde hænder af det, stoppet medister og bagt lagkagebunde og hadet, der skulle piskes så længe, og jeg har som voksen gennemskuet, hvorfor min mor satte os til at lave leverpostej (åh, hvor lidt appetitvækkende er det grårøde klister, ubagt leverpostej er). Jeg var virkelig kompetent i et køkken, da jeg købte ind, men jeg havde ikke skænket priser en tanke. Der var en kæmpe have, der var kød i fryseren, og skabe så fyldte med basisvarer, og min mor, der sørgede for, at resten helt af sig selv dukkede op, når det skulle bruges.  Det opdagede jeg så ret brat, da jeg flyttede ind i en lille lejlighed på Ydre Nørrebro femten år før, der var smart, og jeg fik et chok over, hvad ting kostede, når man selv skulle betale og stod med sine ting i kurven i Føtex og havde købt ind til lasagne. Men min steddatter får ikke noget chok, for hun køber ind for sine 200 kroner; hun overvejer nøje, om risotto med svampe er for dyrt, og hvor meget ost, der skal til, for at pasta carbonara er lækkert, uden at budgettet vælter. De penge, der bliver tilovers, skal gå til fælles måltider. Det første blev burgerne. Og imens snakkede vi om, hvad hun mon skal lave næste uge. PS. Min steddatter anbefaler meget varmt Jacob Damgaard og Linn Grubbströms »Mad for Begyndere« til børn, der har maddage. Den anbefaling er hermed givet videre. ",
        "metadata": {
            "source": "https://www.berlingske.dk/kultur/maddagen",
            "image_url": "https://berlingske.bmcdn.dk/media/cache/resolve/image_x_large/image/14/140559/14847571-sarah-skarum.jpg",
            "publication_time": "Mandag d. 26. september 2016, kl. 10.00",
            "author": "Sarah Skarum",
            "related_links": [],
            "attachments": []
        }
    }
}