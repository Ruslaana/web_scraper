{
    "version": "1.0",
    "document": {
        "id": "https://www_berlingske_dk/pilestraede/dansk-flygtningehjaelps-generalsekretaer-afviser-kritikken-af",
        "title": "Dansk Flygtningehjælps generalsekretær afviser kritikken af ulandsbistand: »Jeg køber faktisk ikke præmissen om, at det er almisser, som Vesten kommer med«",
        "content": "Da Elon Musk smed »USAID i flishuggeren« ramte det blandt andet Dansk Flygtningehjælp, der indtil da modtog omkring en femtedel af deres midler fra USAID. USAID er som verdens største bistandsdonor en væsentlig samarbejdspartner for Dansk Flygtningehjælp, der som konsekvens af den amerikanske regerings politik står over for et tab på 800 millioner kroner ud af organisationens årlige omsætning på 3,3 milliarder kroner, hvilket vil have konsekvenser for op mod 2.000 medarbejdere.  Elon Musk og Donald Trump har beskyldt USAID for at værekorrupt og inkompetent. Men kritikken af bistandssektoren kommer i denne tid fra mange kanter.The Economist skriver i en leder, at der nu er mulighed for at gentænke et ineffektivt system, der længe har haft brug for en overhaling. Herhjemme har antropologDennis Nørmark i Jyllands-Postenkritiseret ulandsbistanden for at være skjult racisme: »Det selvgode Vesten, der i en blanding af arrogance og aflad for kolonialismen tror, at man kan hjælpe Afrika, men i virkeligheden ser ned på afrikanerne.« Charlotte Slente, generalsekretær i Dansk Flygtningehjælp, afviser imidlertid kritikken i et interview med Berlingskes nyhedspodcast Pilestræde: »Jeg mener, at den er ret kynisk, fordi hvis vi ser på nogle af de resultater, som bistanden har opnået igennem de sidste 50 år, så har bistanden for eksempel været med til at nedbringe den globale fattigdom. For 50 år siden levede 50 procent af verdens befolkningen i fattigdom. På det her tidspunkt i verdenshistorien er det ti procent af befolkningen.« Er det ikke især på grund af Kina? »Det er også på grund af Kina, det er også på grund af Indien, men nogle af de lande har jo været understøttet af udviklingsbistand, så man har kunnet kanalisere ressourcer ud, hvor landene, også fattigere lande, ikke selv havde dem,« siger Charlotte Slente. Vandforsyningsprojekt, hvor befolkningen i kvarteret kan hente rent drikkevand i Mykolajiv, Ukraine, fredag 13. januar 2023. Projektet gennemføres med bistand fra Dansk Flygtningehjælp.Fold sammenLæs mereFoto: Ida Marie Odgaard/Ritzau Scanpix. »På verdensplan har man bragt alfabetiseringsgraden virkelig markant op. Man har reduceret antallet af børn under fem år, der dør af sygdomme, der sagtens kan helbredes, eller som man kan vaccinere imod. Masser af landevinninger er sket med den bistand rundt omkring på kloden i de seneste 50 år.« Jeg synes, at du underkender den effekt, der er af samhandel og økonomisk udvikling og sådan noget som etbarnspolitik og alt muligt andet i den store reduktion af fattigdom, som er sket rundt omkring i verden? »Det gør jeg ikke,« siger hun. »Jeg siger, at udviklingsbistanden har været et element blandt mange, og det er jo klart, at økonomisk vækst i landene har været vigtigt. Den økonomiske vækst skal så gerne omfordeles, så den også når de fattigere dele af befolkningen. Og de remitter, som migranter, der bor rundt omkring i verden, sender hjem …« Som jo er langt flere penge end udviklingsbistanden? »… er en rigtig, rigtig vigtig kilde. Og så er anden investering ind i landene også vigtig. Men vi kan se på tværs af kloden, at der faktisk er 50-60 lande, for hvem udviklingsbistanden udgør over fem procent af deres bruttonationalprodukt. Det vil sige fem procent af midler, som kanaliseres direkte ud i fattigdomsbekæmpelse, og som arbejder med at nedbringe skrøbeligheden og uligheden i de lande.« Der findes en række afrikanske ledere, som er enige med The Economist og Dennis Nørmark. Et eksempel er den kenyanske præsident fra 2013 til 2022,Uhuru Kenyatta, som har sagt, at de afrikanske regeringer skal se Trumps politik som et »wakeupcall« og gøre sig uafhængig af bistand og bruge egne ressourcer mere fornuftigt.  We spent the weekend feeding USAID into the wood chipper.Could gone to some great parties.Did that instead.https://t.co/0V35nacICW Charlotte Slente minder om, at den nuværende kenyanske regering anmoder verdenssamfundet om at hjælpe sig: »Herunder med integration af somaliske flygtninge i det kenyanske samfund.« »Og så vil jeg bare sige, at der er også en egen interesse forbundet med at give udviklingsbistand. Du skaber alliancer med lande rundt omkring i verden. Det man kaldersoft power;du udvider dine alliancepartnere og dine venskaber på tværs af kloden. Men du er også med til at tackle nogle af de udfordringer, som jo ikke begrænses af landegrænser.« Præcis i relation til forholdet mellem Vesten og udviklingslandene har tidligere udenrigsminister i Tanzania, January Makamba, og Rwandas præsident, Paul Kagame, beggeytret sig positivt om nedlæggelsenaf USAID. Makamba taler om et paradigmeskift, Kagame siger: »Det er på tid at ryste de lave forventninger til afrikanere, som til en vis grad er blevet accepteret af os selv, af os.« Er bistanden ikke med til at holde udviklingslande og Vesten i et dysfunktionelt forhold? »Sådan ser jeg det ikke. Jeg ser det sådan, at udviklingsbistanden kan være med til at udvikle nogle partnerskaber og hjælpe regeringer rundt omkring i verden med at løfte deres arbejde for fattigdomsbekæmpelse og ulighed,« siger Charlotte Slente. Tror du ikke, at det partnerskab, som har bestået af, at vi er kommet med almisser, og de har accepteret vores hjælp, at det også er en del af en fortælling, som friholder et mere produktivt samarbejde, flere investeringer i Afrika? »Jeg køber faktisk ikke præmissen om, at det er almisser, som Vesten kommer med.« Men det er jo ikke investeringer? Det er ikke investeringer i arbejdspladser? »Nej, det er bevillingerfree of charge, om man så må sige. Men de kommer jo som en del af et partnerskab og en aftale med de lande, der hjælpes, som i vidt omfang selv definerer, hvad det er, de vil have hjælp til.« Hør hele interviewet med generalsekretær i Dansk Flygtningehjælp Charlotte Slente i Berlingskes nyhedspodcast »Pilestræde«. ",
        "metadata": {
            "source": "https://www.berlingske.dk/pilestraede/dansk-flygtningehjaelps-generalsekretaer-afviser-kritikken-af",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901055/24912256-raydelys-coromoto-en-venezuelansk-migrant-ses-he.jpg",
            "publication_time": "Mandag d. 17. marts 2025, kl. 23.50",
            "author": "Anne Sofie Allarp",
            "related_links": [],
            "attachments": []
        }
    }
}