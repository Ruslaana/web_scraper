{
    "version": "1.0",
    "document": {
        "id": "https://www_berlingske_dk/skaerm/vi-burde-bukke-og-sige-tak-til-sidse-babett-knudsen",
        "title": "Vi burde bukke og sige tak til Sidse Babett Knudsen",
        "content": "Det største – men til gengæld stort set det eneste – problem med »Vogter« er traileren. Den fortæller simpelthen for meget, og faktisk er filmen bedre, jo mindre man ved på forhånd. Men sådan er verden jo beklageligvis ikke skruet sammen, så derfor kender de fleste nok allerede præmissen for filmen, uanset om de vil det eller ej:Sidse Babett Knudsenspiller fængselsbetjenten Eva, hvis søns morder havner i det samme fængsel, hvor hun arbejder. Det er selvfølgelig ikke, fordi man dermed ved alt, hvad der er værd at vide om »Vogter«, men det er alligevel ærgerligt, for filmen bruger en halv times tid på at bygge op til netop det øjeblik. Den detalje er dog til at leve med, for man er saftsuseme i godt selskab i den halve time (og resten af filmen). Når man tænker på, hvor mange film Sidse Babett Knudsen laver i udlandet efterhånden, er det lige før, vi allesammen skal bukke og sige tak, når hun vender hjem til fædrelandet for at medvirke i noget. For hun er mageløst god. Et menneske har 43 muskler i ansigtet, og Sidse Babett Knudsen har tilsyneladende fuldstændig kontrol over dem allesammen, og det holder aldrig op med at være fascinerende, når kameraet er så tæt på hende, at det er lige før, hun bumper hovedet ind i linsen. »Vogter« er et fascinerende magtspil mellem fængselsbetjenten Eva (Sidse Babett Knudsen) og den indsatte Mikkel (Sebastian Bull).Fold sammenLæs mereFoto: Nordisk Film. Hvorom alting er: Eva arbejder i starten på en afdeling for svage fanger, og vi ser hende hjælpe med lektier, dyrke yoga med de indsatte og generelt opføre sig som et menneske, der har sin empati i behold trods sin barske arbejdsplads. Men så sker der det, at en ung mand ved navn Mikkel (Sebastian Bull) bliver overført til hendes fængsel – på afdelingen for hårde fanger. Mikkel har slået Evas søn ihjel, og uden at fortælle nogen om den sammenhæng søger hun om at blive overført til Mikkels afdeling. Og så er det langsomt, at Eva forvandler sig. Hun bliver forbitret, forrået, opsat på hævn. Det starter med småchikane som at smide Mikkels post ud og spytte i hans mad, men det hele eskalerer, så Eva snart er ude, hvor hun slet ikke kan bunde. Og her sker der så ydermere noget, der tipper magtbalancen mellem de to, og … hvordan det så ender, skal virkelig ikke afsløres her. Men jeg kan sige så meget som, at der er en scene mod slutningen, hvor jeg decideret glemte at trække vejret, så jeg endte med at forstyrre mine medanmeldere med en ikke særligt diskret gispen. Det skammer jeg mig til gengæld ikke spor over, for »Vogter« er virkelig, virkelig god. Den er mørk, dyster, rå og brutal, men dyrker ikke brutaliteten bare for voldens skyld. I stedet er den et intenst kammerspil mellem Eva og Mikkel og en intelligent fortælling om hævn – som urfølelse og begreb. Hævntørst er vel nok en af de følelser, der er allersværest at slippe, men i et civiliseret samfund som vores er det bare ikke rigtig tilladt at handle på den, eftersom vi har besluttet, at det er staten, der tager sig af at hævne forbrydelser ved at hælde kriminelle i fængsler. Om de så skal sidde der for at blive resocialiserede, så de ikke begår nye forbrydelser, eller om de bare skal have det så slemt som muligt, så de pårørende og samfundet som sådan kan få slukket deres hævntørst, kan man diskutere. Det er elegant nok også et tema i »Vogter«, som i øvrigt udmærker sig ved at stille langt flere spørgsmål, end den giver svar. Præcis, som god kunst skal. Gustav Möllers første film, »Den skyldige«, udspillede sig kun på én location – »Vogter« er næsten lige så minimalistisk og foregår stort set kun i et unavngivet, barsk fængsel.Fold sammenLæs mereFoto: Nordisk Film. Man fornemmer i det hele taget, at der ligger mange tanker bag »Vogter«. Selvom Sidse Babett Knudsen som Eva er hovedpersonen, er Mikkel ikke blot fremstillet som unuanceret jubelpsykopat. Der er en scene mellem Eva, Mikkel og Mikkels mor (Marina Bouras), som måske varer fem minutter, men som er mageløst stærk og alene kunne indkassere filmen fem stjerner. Og selvom Sidste Babett har det med at stjæle billedet, er stjerneskuddet Sebastian Bull også fremragende som den afstumpede, men samtidig snu Mikkel, der bogstaveligt talt kan eksplodere i vold hvert sekund, det skal være. Det eneste, der er en lille smule ærgerligt, er, at Eva som karakter minder ret så meget omSofie Gråbøls Miriam i DR-serien »Huset« – Gråbøl og Babett er jævnaldrende og spiller begge fængselsbetjente, som i princippet er samvittighedsfulde og ordentlige, men som på grund af deres sønner ender med at smide deres principper over bord. Det er slet ikke, fordi Eva er en kopi af Miriam fra »Huset«, der er bare så mange ligheder, at man ikke kan lade være med at tænke over det – og til at »Vogter«s instruktør, Gustav Möller, sikkert har bandet »Huset« langt væk. Det behøver han dog ikke, for hvis det ikke har fremgået indtil videre, vil jeg gerne lige understrege det igen: »Vogter« er virkelig god. Gustav Möller spillefilmdebuterede med thrilleren »Den skyldige«, som med sit minimalistiske setup med én location og én skuespiller (Jakob Cedergren) i billedet var en stor oplevelse. Det samme er altså »Vogter«, og jeg glæder mig allerede til at se, hvad Möller finder på næste gang. »Vogter«. Drama, 100 minutter. Instruktion: Gustav Möller. Med: Sidse Babett Knudsen, Sebastian Bull, Dar Salim, Marina Bouras m.fl. Premiere 12. september i biografer landet over.",
        "metadata": {
            "source": "https://www.berlingske.dk/skaerm/vi-burde-bukke-og-sige-tak-til-sidse-babett-knudsen",
            "image_url": null,
            "publication_time": "Onsdag d. 11. september 2024, kl. 21.12",
            "author": null,
            "related_links": [],
            "attachments": []
        }
    }
}