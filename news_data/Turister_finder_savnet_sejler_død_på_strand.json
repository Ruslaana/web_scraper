{
    "version": "1.0",
    "document": {
        "id": "https://www_berlingske_dk/indland/turister-finder-savnet-sejler-doed-paa-strand",
        "title": "Turister finder savnet sejler død på strand",
        "content": "En 55-årig mand, der har været savnet siden en jolle havarerede i februar, er fundet død ved Sjællands Odde. Det oplyser Midt- og Vestsjællands Politi til TV 2 Øst. Sammen med en 48-årig mand sejlede den 55-årige den 16. februar ud fra Røsnæs med kurs mod Havnsø. Undervejs kontaktede de deres pårørende og fortalte, at de på grund af hårdt vejr satte kurs mod Nekselø. Siden kunne de pårørende ikke komme i kontakt med dem og slog alarm. En større eftersøgning blev sat i værk, og dagen efter blev den 48-årige fundet død ved Høve Strand i Sejerø Bugt. Tre måneder senere er den 55-årige mand fundet død ved Vestre Skovvej på Sjællands Odde. »Det var to belgiske turister, der under en gåtur fandt en livløs person liggende i vandkanten,« siger Martin Bjerregaard, der er kommunikationsmedarbejder hos Midt- og Vestsjællands Politi, til TV 2 Øst. »Efterfølgende kontaktede de politiet, og vi kunne efterfølgende hurtigt konkludere, at der var tale om den 55-årige mand.« /ritzau/",
        "metadata": {
            "source": "https://www.berlingske.dk/indland/turister-finder-savnet-sejler-doed-paa-strand",
            "image_url": "https://berlingske.bmcdn.dk/media/cache/resolve/image_x_large/image/154/1548807/24093325-.jpg",
            "publication_time": "Torsdag d. 12. maj 2022, kl. 16.22",
            "author": null,
            "related_links": [],
            "attachments": []
        }
    }
}