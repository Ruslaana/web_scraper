{
    "version": "1.0",
    "document": {
        "id": "https://www_berlingske_dk/sport/fodboldfan-doede-da-hans-hold-rykkede-ned",
        "title": "Fodboldfan døde da hans hold rykkede ned",
        "content": "En fodboldfan fra Doncaster døde lørdags mens han så sit elskede hold, Doncaster Rovers, tabe kampen om nedrykning fra The Championship. Den 42-årige Ray Dunning kollapsede under Rovers' 0-1-nederlag til Leicester City, hvor Kasper Schmeichel spiller. Angiveligt skulle han være faldet om lige efter, at fansene fik besked om, at nedrykningsrivalerne fra Birmingham City havde scoret et afgørende mål i deres kamp og dermed sendt Doncaster ud af The Championship. - Det så ud som om han kollapsede lige efter, at vi hørte, at Birmingham havde vundet, og Rovers ville rykke ned. Han så ud som om, at han havde det dårligt, sagde en af de omkringstående Rovers-fans ifølge The Mirror. Den 42-årige Dunning modtog førstehjælp på stadion, og han blev derefter kørt til den nærmeste skadestue, hvor han blev erklæret død senere på aftenen. Det var angiveligt en hjerneblødning, der var årsagen til den inkarnerede fans pludselige død. Ray Dunning efterlader sig en kone, Angela, der også var med ude til kampen. - Ray døde, mens han gjorde noget, som han elskede - at se Rovers spille - han døde fredfyldt. Min familie takker jer for alle kondolencerne, skrev enken senere på Twitter På Facebook tilføjede hun følgende: - Han var Doncaster Rovers-fan hele sit liv og gik næsten ikke glip af nogen kampe. Også klubbens spillere har givet udtryk for deres medfølelse. - Nedrykning er slemt, men at en tilhænger mister sit liv sætter alt i perspektiv. Mine tanker går til familien, skriver Rovers' midtbanespiller Davis Cotterill. Leicester-fans har foreslået, at klubben burde vise deres respekt for Ray Dunning og frede hans sæde på udebaneafsnittet, så det vil forblive et minde om den afdøde Doncaster-fan.",
        "metadata": {
            "source": "https://www.berlingske.dk/sport/fodboldfan-doede-da-hans-hold-rykkede-ned",
            "image_url": "https://berlingske.bmcdn.dk/media/cache/resolve/image_x_large_vertical/image/86/860785/7353325-1.jpeg",
            "publication_time": "Tirsdag d. 06. maj 2014, kl. 11.48",
            "author": null,
            "related_links": [],
            "attachments": []
        }
    }
}