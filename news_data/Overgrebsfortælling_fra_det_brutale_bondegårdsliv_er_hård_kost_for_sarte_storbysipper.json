{
    "version": "1.0",
    "document": {
        "id": "https://www_berlingske_dk/litteratur/overgrebsfortaelling-fra-det-brutale-bondegaardsliv-er-haard-kost-for",
        "title": "Overgrebsfortælling fra det brutale bondegårdsliv er hård kost for sarte storbysipper",
        "content": "Glemt alt om kælne kipkalve og duftende hølæs. I lyrikdebutanten Christine Kærulds »Motherlode« får sarte storbysipper som jeg et realitetscheck af vores forestilling om bondegårdslivet. Christine Kærulv er selv opvokset på en konventionel svinefarm og lader langdigtet »Motherlode« udspille sig på et absolut uidyllisk landbrug med gylle, snottede søer, slimede grisefostre, hundegodbidder opsvulmet af savl og livløse killinger i toilettet. Her træder det navnløse digterjeg, en pige i konfirmationsalderen, sine barnesko, og de sko har gode såler, for som mor siger: »det er vinter ikke en skønhedskonkurrence«. Så meget som overhovedet muligt opholder pigen sig dog et helt andet sted: Dybt inde i computerspilletThe Sims. Det er ikke stanken af gylle og det konventionelle landbrugs usentimentale omgang med døde babydyr, hun flygter fra (det er bare mig, der er pjevset). Hun er på virtuel flugt fra sin mor, for selv om der bliver sørget for solidt fodtøj, føles dennes omsorg »som at blive mæt / af de plastikbananer / der engang var i legekøkkenet i sfo’en«. Svinefarmens matriark er nemlig psykisk ustabil, og ratioen lader til cirka at være ti procent nogenlunde venlig plastikbananmor og 90 procent eksplosivt monster. Er du allerede Sims-fan, må jeg bare sige »sul, whippnachoba dog«, som er simlish for »hallo, det her er cool«Fold sammenLæs mereFoto: Gads forlag. I knækprosaform kommer Christine Kærulv med nøgterne beskrivelser af de psykiske overgreb, som det gør decideret ondt at læse om. Moren truer for eksempel med at tage den nervøst buksetissende datter på hospitalet og blive opereret, så hun kan »pisse ud af navlen resten af livet«, og besvarer generelt selv den allermindste slinger i valsen med grænseoverskridende verbalvold, som digteren gengiver ordløst, men med endeløse rækker af udråbstegn. Det er mavepinefremkaldende effektfuldt – som her: »for at udløse / !!!!!!!!!!!!!!!!!!!!!!!!!!!!!!!!!!!!!!!!!!!!!!!! / skal man være synlig / have et humør / ikke være begejstret nok / have influenza / pisbukser / fluer i køkkenet / en daggammel madpakke / sige nej«. Pigen har også en bror, som hun gør sit bedste for at skærme, og det er formidlet virkelig fint og hjertegribende gennem små anekdoter om borteblevne sutsko, som må findes for enhver pris, og tispletter, der skal skjules. Der er i øvrigt også en far, men han tuller mest rundt i baggrunden, med mindre rygrad end en druknet kattekilling, og bliver overfuset for utilgivelige fejltrin som at bestille en pizza med æg (!!!!!). Alle kan givetvis forstå, hvorfor hovedpersonen foretrækker et computerspilunivers frem for virkelighedens psykiske voldsorgie, men for virkelig at forstå »Motherlode« må man kende lidt til hendes flugtdestination, The Sims. Heldigvis for både mig og Kærulv har jeg tilbragt alt for mange timer i spillet, der siden 2000 har været gamernes foretrukne virtuelle dukkehjem. Til ikke-gamere kan jeg fortælle, at der er tale om et såkaldt livssimulationsspil, hvor man kan indrette smukke huse og kreere deres beboere – kaldet summere. Spillet har intet egentligt mål – oplevelsen består i at lege gud og nyde, at man kan tillade sig at kontrollere og behandle sine virtuelle undersåtter efter forgodtbefindende (hvilket ikke er tilfældet med børn, Fru Svinefarmsmor!). Man kan få simmerne til at kaste sig ud i alt fra sport og bagning til nabokrig, flirten eller ligefrem sex, der i spillet hedder Woohoo. Da de fleste spillere synes, det er sjovere at instigere Woohoo og indrette blærede mansions end at sende summere ud for at tjene penge, er indkomstgenererende snydekoder stærkt populære. TermenMotherlodeer netop en sådan kode og udløser 50.000 »simoleoner«, som man kan brænde af på alt fra hjørnesofaer til havepalmer. Bogen er spækket med den slags kodesprog og simsnørdede referencer (er man typen, der sælger stigen til en fuld swimmingpool eller ej? If youknow, youknow …), og jeg tror ikke rigtig, teksten kan fungere for Sims-analfabeter. Kun glimtvis i hvert fald. Men The Sims er virkelig sjovt, så hvis du har lyst til at stifte bekendtskab med Christine Kærulvs stærke univers, kan du jo overveje at komme i gang med spillet samtidig. Er du allerede Sims-fan, må jeg bare sige sul, whippnachoba dog, som er simlish for »hallo, det her er cool«, for Christine Kærulv har skrevet en både rørende, morsom og original debut, der har efterladt mig med en klump i halsen (heldigvis ikke en savlopsvulmet hundegodbid) og adskillige originale sprogbilleder på nethinden. Jeg tvivler for eksempel på, om jeg nogensinde kommer til at tænke på nyfødte føl som andet end slimede campingstole. Én ting er sikkert: Den danske digtning har fået en spændende ny og ukonventionel stemme – simsalabim! Motherlode Forfatter: Christine Kærulv.Sider: 100.Pris: 179,95 kronerForlag: Gad",
        "metadata": {
            "source": "https://www.berlingske.dk/litteratur/overgrebsfortaelling-fra-det-brutale-bondegaardsliv-er-haard-kost-for",
            "image_url": null,
            "publication_time": "Fredag d. 04. april 2025, kl. 10.58",
            "author": null,
            "related_links": [],
            "attachments": []
        }
    }
}