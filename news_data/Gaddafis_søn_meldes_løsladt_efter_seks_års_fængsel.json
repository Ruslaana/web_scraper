{
    "version": "1.0",
    "document": {
        "id": "https://www_berlingske_dk/internationalt/gaddafis-soen-meldes-loesladt-efter-seks-aars-faengsel",
        "title": "Gaddafis søn meldes løsladt efter seks års fængsel",
        "content": "MELLEMØSTEN: Han er eftersøgt for krigsforbrydelser. Men ifølge Abu Bakr al-Saddiq-militsen i den libyske by Zintan er 44-årige Saif al-Islam Gaddafi nu på fri fod. En meddelelse, der blev offentliggjort på militsens Facebook-side lørdag middag, bekræfter, at den afdøde libyske diktator Moammar Gaddafis søn og forventede arvtager, hverken er i fængsel eller i byen Zintan.  »Saif al-Islam Gaddafi er blevet tildelt amnesti af det eneste legitime parlament,« står der i meddelelsen. Her henvises til parlamentet i byen Tobruk, der er en ud af tre forskellige myndigheder, der har kæmpet om magten i kaosramte Libyen, siden Moammar Gaddafi blev væltet og dræbt i et NATO-støttet oprør i 2011. Kaos og ustabilitet siden lynchningNyheden om den angivelige løsladelse af Saif al-Islam Gaddafi, bekræftes også over for CNN af hans advokat, Khalid al-Zaidy.»Saif al-Islam er fri og opholder sig et sikkert men hemmeligt sted i en libysk by,« siger han til CNN.Løsladelsen er ikke bekræftet fra de to andre libyske myndigheders side. Foruden parlamentet i Tobruk eksisterer den FN-støttede regering i Tripoli og den såkaldte nationale regering, der også har hjemme i den libyske hovedstad, Tripoli. Og nu frygtes det, at Saif al-Islams løsladelse kan være med til at skærpe de sekteriske kampe mellem de libyske stammer og tilhængerne af de tre forskellige stridende myndigheder. Det internationale samfund og den FN-støttede regering i Tripoli anerkender ikke regeringen i Tobruk, der ifølge TV-stationen al-Jazeera står bag Saif al-Islams løsladelse. Og hvis Saif al-Islam går aktivt ind i kampen om politisk indflydelse, vil det skærpe kampen mellem hans tilhængere og den internationalt støttede regering.  Siden Moammar Gaddafi blev lynchet af oprørere i 2011, har Libyen været henvist til kaos og ustabilitet. Væbnede grupper kæmper indbyrdes, og i løbet af de seneste år har Islamisk Stat også været en del af kampen om magten i landet. Har en plan for LibyenMen ikke alle mener det vil skade landet at få et højtstående medlem af Gaddafi-familien tilbage i det politiske magtspil. »I modsætning til de forskellige regeringer får Saif al-Islam Gaddafi sin magt fra folket,« siger hans advokat, Khalid al-Zaidy, til CNN. Ifølge al-Zaidy har Saif al-Islam fulgt udviklingen i Libyen tæt under sit ophold i fængslet de seneste næsten seks år. Og han har en plan for Libyens fremtid, der er baseret på terrorbekæmpelse, forsoning og økonomisk vækst.  »Han vil spille en afgørende rolle i at skabe fred i Libyen,« siger advokaten om Saif al-Islam Gaddafi. I juni 2011 udstedte Den Internationale Straffedomstol en arrestordre på Saif al-Islam Gaddafi for hans rolle i regimet under oprøret.I 2015 blev Saif al-Islam Gaddafi dømt til døden af en domstol i Tripoli. Men Abu Bakr al-Saddiq-militsen, der tog ham til fange i efteråret 2011 har gennem årene nægtet at udlevere ham til Den Internationale Straffedomstol og regeringen i Tripoli. Said al-Islam er uddannet i England og blev indtil oprørets udbrud i 2011 anset for at være faderens foretrukne arvtager. Han blev også omtalt som mere moderat end faderen, lige indtil han begyndte at spille en central rolle i forsøget på at knuse oprøret.",
        "metadata": {
            "source": "https://www.berlingske.dk/internationalt/gaddafis-soen-meldes-loesladt-efter-seks-aars-faengsel",
            "image_url": "https://berlingske.bmcdn.dk/media/cache/resolve/image_x_large/image/11/116326/17526382-libya-securitysaif.jpg",
            "publication_time": "Søndag d. 11. juni 2017, kl. 17.01",
            "author": "Allan Sørensen",
            "related_links": [],
            "attachments": []
        }
    }
}