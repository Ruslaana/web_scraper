{
    "version": "1.0",
    "document": {
        "id": "https://www_berlingske_dk/samfund/maerkvaerdig-sag-paa-hvidovre-hospital-mand-stukket-af-skorpion",
        "title": "Mærkværdig sag på Hvidovre Hospital: Mand stukket af skorpion",
        "content": "Tjek altid dine sko en ekstra gang, inden du tager dem på. Sådan lyder rådet til rejsende i eksotiske egne, hvor kryb og kravl som skorpioner angiveligt har det med at putte sig godt og mørkt i bl.a. sko. Men hvem ved, måske er rådet også værd at huske på her i Danmark.  I hvert fald kan Ugeskrift for Læger berette om en 18-årig mand, der henvendte sig på skadestuen på Hvidovre Hospital med et skorpionstik på højre anden tå. Men havde han også selve skorpionen. Kræet havde gemt sig i hans sko og stukket, da han forsøgte at tage den på. Ifølge ugeskriftet havde han »bistiklignende smerter og en prikkende, sovende fornemmelse i tåen, men ingen andre gener«.  »Han havde ingen ide om, hvorfra skorpionen kom. Hverken ham eller beboerne i den lejlighed, hvor han opholdt sig, havde rejst uden for Danmark i det seneste år. Objektivt var han upåvirket og havde et lille sår på højre anden tå, men ellers intet at bemærke,« beretter ugeskriftet og tilføjer, at den unge mand blev udskrevet dagen efter. Inden han blev udskrevet, kontaktede sygehuset zoo i København, der på baggrund af et foto kunne konstatere, at der var tale om en skorpion, der er »relativt ugiftig«. Ugeskrifter oplyser, at »arten holdes ofte i Danmark som hobbydyr, og den er derfor formentlig kommet fra et privat terrarium«.  Hvordan den i givet fald er sluppet fri er uklart. Generelt er skorpioner ikke de store udbryderkonger. Bl.a. fordi de modsat edderkopper ikke kan kravle på en glat flade som glasset i terrarium. Det fortæller dyrepasser Brian Bentzen, Terrariet Reptile Zoo i Vissenbjerg. »En del gør i skorpioner og har dem hjemme i terrarier,« siger han og understreger, at skorpioner ikke forekommer naturligt i Danmark. Ikke desto mindre fandt en fynbo sidste år en ørkenskorpion, der havde gemt sig i en parasol i et skur. Kræet er formentlig fra Nordafrika og stikker, så det gør naller. Brian Bentzen vurderer, at dyret, der i dag hænger ud på terrariet i Vissenbjerg, er kommet til landet med varer af en slags.  Der lever skorpioner frit i det sydlige Europa. De stikker, men bliver ikke betragtet som farlige. Det gør til gengæld verdens måske giftigste, den indiske røde skorpion. Dens stik kan være fatalt. Cirka 25 af verdens omkring 1.750 kendte skorpionarter er giftige nok til at dræbe. Ifølge læge på Bispebjerg Hospitals giftlinje, Jonathan Aavang, har der de seneste ti år været cirka ti henvendelser om skorpionstik. Enten fra entusiaster, der er blevet stukket af deres egen dyr, eller fra danskere, som er blevet stukket i udlandet.  »Taget i betragtning, at vi får mange tusinde henvendelser, er det her sjældent,« siger lægen fra hospitalets arbejdsmedicinske klinik.",
        "metadata": {
            "source": "https://www.berlingske.dk/samfund/maerkvaerdig-sag-paa-hvidovre-hospital-mand-stukket-af-skorpion",
            "image_url": "https://berlingske.bmcdn.dk/media/cache/resolve/image_x_large/image/26/260780/16877621-cc.jpg",
            "publication_time": "Lørdag d. 08. april 2017, kl. 12.00",
            "author": "Jens Ejsing",
            "related_links": [],
            "attachments": []
        }
    }
}