{
    "version": "1.0",
    "document": {
        "id": "https://www_berlingske_dk/sport/danske-ol-soelvvindere-boevler-sig-forbi-malaysisk-duo",
        "title": "Danske OL-sølvvindere bøvler sig forbi malaysisk duo",
        "content": "Kowloon. OL-sølvvinderne i badminton Kamilla Rytter Juhl og Christinna Pedersen var i problemer indledningsvist, men klarede skærene og gik videre fra anden runde i Super Series-turneringen Hong Kong Open. Den tredjeseedede danske damedouble vandt 10-21, 21-11, 21-9 over Vivian Hoo og Khe Wei Woon fra Malaysia. Inden torsdagens opgør havde Rytter Juhl og Pedersen vundet alle tidligere fire indbyrdes opgør - senest i Japan Open i september. I de seneste to indbyrdes kampe havde Vivian Hoo og Khe Wei Woon vundet første sæt, og den tendens fortsatte i Hongkong. Danskerne magtede kun at følge med indtil stillingen 4-4 i første sæt. Derefter gik det stærkt ned af bakke med syv tabte point i træk og en solid 11-4-føring til malaysierne. Efter det skuffende første sæt var Rytter Juhl og Pedersen langt bedre med i andet sæt, hvor vendepunktet indtraf. For første gang i kampen kom danskerne foran med 8-7 i andet sæt, og den føring blev også øget til 9-7, inden malaysierne svarede lidt tilbage. Rytter Juhl og Pedersen holdt dog fast i dominansen og trak fra til en 15-9-føring. Derfra blev andet sæt vundet i overlegen stil. Det blev i det hele taget en ensidig forestilling i resten af kampen, hvor danskerne holdt deres momentum og spadserede til en stensikker sejr. Foran både 5-0 og 12-5 i tredje og afgørende sæt så Rytter Juhl og Pedersen sig ikke tilbage og gik på overbevisende vis videre til fredagens kvartfinaler. /ritzau/",
        "metadata": {
            "source": "https://www.berlingske.dk/sport/danske-ol-soelvvindere-boevler-sig-forbi-malaysisk-duo",
            "image_url": "https://berlingske.bmcdn.dk/media/cache/resolve/image_x_large/image/2/26343/15556627-rb-plus-dansk-optimisme-efter.jpeg",
            "publication_time": "Torsdag d. 24. november 2016, kl. 09.14",
            "author": null,
            "related_links": [],
            "attachments": []
        }
    }
}