{
    "version": "1.0",
    "document": {
        "id": "https://www_berlingske_dk/sport/inter-og-juventus-delte-i-underholdende-opgoer",
        "title": "Inter og Juventus delte i underholdende opgør",
        "content": "Det lå bestemt ikke i kortene, at den kriseramte storklub Inter skulle have noget med sig hjem fra udebaneopgøret mod Serie A's førerhund, Juventus. Men stor fight og masser af ægte italiensk lidenskab gjorde, at milaneserne kunne tage fra Juventus Stadium med 1-1. Inter, der inden aftenens kamp lå på en skuffende 12.-plads i Serie A, var under hårdt pres i det meste af første halvleg, hvor Milano-klubbens målmand, Samir Handanovic, flere gange agerede plankeværk. Dog ikke i halvlegens femte minut, hvor Carlos Tevez bragte værterne på 1-0 efter fornemt forarbejde af Arturo Vidal. I anden halvleg kom gæsterne bedre med i opgøret. Og det var ikke decideret ufortjent, da Mauro Icardi udlignede på et rigtig angribermål med 25 minutter igen. Et kvarter senere var indskiftede Lukas Podolski, der i øvrigt spillede sin første kamp for Inter siden skiftet fra Arsenal, tæt på at føre gæsterne frem til alle tre point. Men tyskerens fine oplæg blev misbrugt af Icardi, og så endte kampen 1-1. Inter sluttede i øvrigt kampen med blot 10 mand, da Mateo Kovacic fik rødt kort fem minutter før tid efter en alt for satset tackling. Tidligere på dagen storskuffede Inters lokalrivaler, AC Milan, ved at tabe 1-2 hjemme mod Sassuolo. Roma vandt 1-0 ude over Udinese og er nu blot et point efter Juventus i den samlede stilling.   ",
        "metadata": {
            "source": "https://www.berlingske.dk/sport/inter-og-juventus-delte-i-underholdende-opgoer",
            "image_url": "https://berlingske.bmcdn.dk/media/cache/resolve/image_x_large_vertical/image/74/743654/8134597-soccer-isdaas.jpeg",
            "publication_time": "Tirsdag d. 06. januar 2015, kl. 23.00",
            "author": null,
            "related_links": [],
            "attachments": []
        }
    }
}