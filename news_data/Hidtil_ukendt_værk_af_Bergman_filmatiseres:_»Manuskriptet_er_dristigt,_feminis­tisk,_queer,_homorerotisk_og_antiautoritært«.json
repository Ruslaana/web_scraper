{
    "version": "1.0",
    "document": {
        "id": "https://www_berlingske_dk/kultur/hidtil-ukendt-vaerk-af-bergman-filmatiseres-manuskriptet-er-dristigt-feminis-tisk-qu",
        "title": "Hidtil ukendt værk af Bergman filmatiseres: »Manuskriptet er dristigt, feminis­tisk, queer, homorerotisk og antiautoritært«",
        "content": "Et aldrig realiseret filmmanuskript af den svenske mesterinstruktør Ingmar Bergman bliver nu alligevel til en spillefilm, næsten 50 år efter, at Bergman skrev det i sommeren 1969. Manuskriptet til filmen, »Sextiofyra minuter med Rebecka«, (»Fireogtres minutter med Rebecka«) var hans bidrag til et samarbejde med instruktørkollegerne Akira Kurosawa og Federico Fellini. Historien handler om en gravid og fremmedgjort kvindelig lærer for døvstumme, som udforsker sin seksualitet midt under de seksuelle og politiske omvæltninger i 1968. Projektet løb ud i sandet, og manuskriptet blev henlagt. Men nu vil den erfarne svenske instruktør Suzanne Osten (»Brødrene Mozart«) skabe en spillefilm på baggrund af Bergmans manus. Planen er, at den skal have premiere i 100-året for Bergmans fødsel, 2018. Foreløbig er der givet udviklingsstøtte til projektet af det svenske filminstitut.  »Manuskriptet er dristigt, feminis­tisk, queer, homorerotisk og antiautoritært. Det er et utroligt komplekst og radikalt manus,« jubler hun til Dagens Nyheter, hvor hun også erkender, at det er godt, at Bergman døde i 2007, for de to tørnede ofte sammen i kulturdebatten. »Det er jo et manuskript om en kvinde, som udforsker sin seksualitet, det handler om at erobre, opdage og tage for sig. Det er ikke »nice«, men det er et andet billede end den romantiske kærlighed, nemlig af den sammensatte, komplekse seksualitet, som man begyndte at diskutere på den tid,« forklarer hun Dagens Nyheter. Jan Holmberg, formand for Stiftelsen Ingmar Bergman, er lige så glad. Selv ikke Bergman-kendere anede noget om manuskriptets eksistens, før Bergman selv overdrog sine papirer til stiftelsen.  »Det kan sammenlignes med at finde et upubliceret manuskript af Ernest Hemingway eller et ukendt maleri af Picasso – en fantastisk nyhed. Det er Bergman på toppen af sin formåen, i klasse med det bedste, han lavede, det er ikke et ungdomsværk, som er skrevet for skrivebordsskuffen,« mener han. Foreløbig har svensk radio premiere på manuskriptet som radiodrama 6. november. Også radioudgaven instrueres af Suzanne Osten. Det var meningen, at også æterversionen skulle have været en del af fejringen af Bergmans 100 år, men Sveriges Radio var så begejstret for ideen, at man besluttede sig for ikke at vente. ",
        "metadata": {
            "source": "https://www.berlingske.dk/kultur/hidtil-ukendt-vaerk-af-bergman-filmatiseres-manuskriptet-er-dristigt-feminis-tisk-qu",
            "image_url": "https://berlingske.bmcdn.dk/media/cache/resolve/image_x_large/image/3/39893/15251582-29kulbergman2-130920jpg.jpeg",
            "publication_time": "Fredag d. 28. oktober 2016, kl. 21.36",
            "author": "Jakob Steen Olsen",
            "related_links": [],
            "attachments": []
        }
    }
}