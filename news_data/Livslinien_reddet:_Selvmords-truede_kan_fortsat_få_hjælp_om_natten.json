{
    "version": "1.0",
    "document": {
        "id": "https://www_berlingske_dk/politik/livslinien-reddet-selvmords-truede-kan-fortsat-faa-hjaelp-om-natten",
        "title": "Livslinien reddet: Selvmords-truede kan fortsat få hjælp om natten",
        "content": "Regeringen har indgået en aftale med Socialdemokraterne, Dansk Folkeparti, Liberal Alliance, Alternativet, De Radikale, SF og de Konservative om en fordeling af satspuljemidlerne på sundhedsområdet. Midlerne sikrer blandt andet fortsat natteåbning hos den telefoniske rådgivningstjeneste for selvmordstruede, Livslinjen. »Rådgivningen skal være åben, når vi ved, at der er behov for hjælp og støtte i nattetimerne. Det er vigtigt for de mennesker, der kæmper med selvmordstanker, at der er en mulighed for kontakt – også på de skæve tidspunkter,« siger Venstres sundhedsordfører, Jane Heitmann (V), i en pressemeddelelse. Derudover afsættes der 470 millioner kroner til en national handlingsplan på demensområdet, hvor der skal sættes særligt fokus på tidlig opsporing, bedre udredning og støtte til de pårørende. Partierne er også blevet enige om af øremærke 100 millioner kroner over de næste fire år til at indføre fast tilknyttede læger på landets plejecentre. Også landets fixerum får tilført midler, så de bevarer den fulde støtte i 2016 og »et pænt støttebeløb« i 2017, fortæller Liberal Alliances sundheds- og ældreordfører May-Britt Kattrup (LA). »Landets fixerum redder liv og er en stor gevinst for samfundet, fordi de begrænser risikoen for dødsfald, smittesygdomme og skader ved stofindtagelse. Derudover styrker de myndighedernes muligheder for at give råd, vejledning og tilbud om behandling og gavner børnefamilier i de berørte boligområder, blandt andet fordi kanyleaffald i gaderne reduceres,« siger hun i en pressemeddelelse. Christiansborgs nye parti, Alternativet, efterspurgte midler til hospitalsklovne til børn og unge i psykiatrien, og det har flertallet bakket op om. »Der er stærke faglige begrundelser for hospitalsklovnene, idet de har en beviseligt positiv effekt for indlagte børn og unge – som jo ellers ikke nødvendigvis har meget sjov og glæde i hverdagen,« siger sundhedsordfører Carolina Magdalene Maier (Å). Dansk Folkeparti glæder sig over, at der er afsat syv millioner kroner til at forske i de bivirkninger, som mange piger har haft efter en HPV-vaccine. Derudover er der blevet afsat 14 millioner kroner til et projekt, som skal sikre, at færre ældre får liggesår eller bliver udsat for medicinfejl og faldulykker. Social- og ældreordfører Karin Nødgaard (DF) glæder sig over, at der er afsat en pulje på 20 millioner kroner, som skal øge livskvaliteten for ældre på plejehjem. »Det kan for eksempel være det gode måltid, som dufter og smager godt. Det kan også være naturoplevelser eller kulturelle aktiviteter som sang, musik eller dans. Puljen kan også bruges til at tilrettelægge aktiviteter med besøgshunde, som kan stimulere og aktivere beboernes følelser og lyst til at kommunikere,« siger hun.",
        "metadata": {
            "source": "https://www.berlingske.dk/politik/livslinien-reddet-selvmords-truede-kan-fortsat-faa-hjaelp-om-natten",
            "image_url": "https://berlingske.bmcdn.dk/media/cache/resolve/image_x_large/image/31/311331/11132070-livslinien.jpg",
            "publication_time": "Lørdag d. 24. oktober 2015, kl. 10.37",
            "author": null,
            "related_links": [],
            "attachments": []
        }
    }
}