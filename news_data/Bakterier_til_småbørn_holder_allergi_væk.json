{
    "version": "1.0",
    "document": {
        "id": "https://www_berlingske_dk/samfund/bakterier-til-smaaboern-holder-allergi-vaek",
        "title": "Bakterier til småbørn holder allergi væk",
        "content": "Hvis dit barn skal undgå allergi og høfeber, skal du sørge for, at det bliver udsat for så mange forskellige bakterier som muligt, mens det ligger i maven og lige efter, det er blevet født. Danske forskere har som de første i verden fundet en direkte sammenhæng mellem antallet af bakterietyper i tarmen hos småbørn og risikoen for, at de udvikler allergi senere i livet. Det skriver Videnskab.dk. - Vi kan se, at hvis du har få bakterietyper i din tarmflora i dit første leveår, har du betydeligt øget risiko for at udvikle allergi ved seks årsalderen, siger Hans Bisgaard, overlæge ved Gentofte Hospital, leder af Dansk Børneastma Center og professor ved Det Sundhedsvidenskabelige Fakultet på Københavns Universitet. - Jo flere bakterietyper spædbørnene havde, des lavere var risikoen for at udvikle allergi. Det beskytter dig altså at have mange forskellige typer bakterier i kroppen, siger han. Børns bakterieflora bliver formentlig påvirket allerede i mors mave af et væld af faktorer, for eksempel om hun har spist penicillin, hvilken type fedtsyrer hun har fået gennem kosten, og hvilke stoffer hun er blevet udsat for i miljøet. Senere gør det en stor forskel, om barnet bliver født vaginalt og får sine første bakterier fra moderens endetarm - eller om det i stedet er født ved kejsersnit, hvor de første bakterier kommer fra moderens hud og fra omgivelserne på hospitalet. - Studiet passer godt med, hvad vi hele tiden har forestillet os, siger Hans Bisgaard. - At den moderne kultur med eksempelvis brug af antibiotika, kemiske stoffer i hverdagen og raffinerede madprodukter har fået vores bakterieflora til at ændre sig og har skabt grundlaget for, at flere og flere udvikler astma og allergi. Ifølge ham er det en mulighed, at andre sygdomme i hastig vækst som for eksempel diabetes eller endda fedme kan have rødder samme sted som allergien. /ritzau/",
        "metadata": {
            "source": "https://www.berlingske.dk/samfund/bakterier-til-smaaboern-holder-allergi-vaek",
            "image_url": "https://berlingske.bmcdn.dk/media/cache/resolve/image_x_large/image/70/701796/4659904-baby.jpg",
            "publication_time": "Mandag d. 31. oktober 2011, kl. 09.02",
            "author": null,
            "related_links": [],
            "attachments": []
        }
    }
}