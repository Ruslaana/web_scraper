{
    "version": "1.0",
    "document": {
        "id": "https://www_berlingske_dk/metropol/helle-maatte-vente-et-aar-paa-at-blive-udredt-for-demens-nu-sidder-mogens",
        "title": "Helle måtte vente et år på at blive udredt for demens: Nu sidder Mogens alene tilbage og husker en forgæves kamp",
        "content": "Hvis Helle var i live i dag, ville hun kunne blive undersøgt for demens om cirka ni måneder. Ifølge hendes enkemand, Mogens Nyvang, var det ikke demensen, der tog livet af Helle. Men demensen gjorde et langt sygdomsforløb værre – og på daværende tidspunkt var udsigten til en undersøgelse for demens langt ude i horisonten. Ligesom den er hos så mange andre danskere. For Mogens Nyvang og hans nu afdøde hustru var det blandt andet blevet mere besværligt at tale med læger. Når de spurgte om noget, opdagede Mogens Nyvang, at Helle kiggede på ham i stedet for selv at svare. »Der skal et godt helbred til at være syg i Danmark,« bemærker Mogens Nyvang, der på årets sidste dag for omtrent en uge siden måtte se sin ægtefælle gennem 27 år forlade denne verden, mens fyrværkeri pyntede på himlen. Hun døde efter et længere sygdomsforløb, der indebar en række operationer, komplikationer og bivirkninger. Mogens Nyvang bor i Køge og er 78 år.Fold sammenLæs mereFoto: Thomas Lekfeldt. Demens var blot en del af det komplicerede forløb, der endte med at slide på ægteparret. De første tegn viste sig for cirka fem år siden. »Du bemærker det ikke i dagligdagen,« forklarer Mogens Nyvang, der husker, at hustruen så småt begyndte at glemme at skifte stomipose. Med tiden blev det mere tydeligt, at noget var galt, og til sidst besluttede Mogens Nyvang sig for, at hustruen skulle udredes for demens. I begyndelsen af september 2022 blev Helle indkaldt til en samtale, så det kunne blive afklaret, hvorvidt hun led af demens, men: »Jeg troede, de havde skrevet et forkert årstal, da jeg fik indkaldelsen, så jeg måtte ringe og få det bekræftet. Jeg troede, at man kunne komme ind under garantien, men det kunne man ikke.« På indkaldelsen stod der 27. september 2023, selvom udredningsgarantien lyder på fire uger. »Det er vigtigt, at der kommer en hurtig udredning, for så er der noget medicin, der kan dæmpe udviklingen af sygdommen lidt,« siger Mogens Nyvang, der fik hustruen skrevet op til en tid på et privathospital. Det vender vi tilbage til. Berlingske oplyste torsdag, at to hospitaler i Region Sjælland har de længste ventetider på landsplan. På Neurologisk Ambulatorium på Sjællands Universitetshospital i Roskilde, hvor Helle var skrevet op, må borgere vente 52 uger, mens de må vente 53 uger på Slagelse Sygehus’ Hukommelsesklinik. Derfor har regionsrådet iværksat en handleplan for at komme problemet til livs. Anne Møller Ronex (R), der er formand for regionens sygehusudvalg, påpeger, at situationen ikke er tilfredsstillende. »Det har nogle konsekvenser, og det er ikke bare for demente, men også for pårørende. Den faglige kvalitet er o.k., og det har måske også trukket ressourcer ud at lave det grundigt og dermed godt,« forklarer Anne Møller Ronex. Af handleplanen fremgår det, at udviklingen blandt andet skyldes mangel på personale, der har erfaring med demensudredning. En samarbejdsaftale med et privat tilbud er ophørt, og der har generelt været en stigning i antallet af henviste patienter. Mogens Nyvang valgte at stille op på landsdækkende fjernsyn for at fortælle om de lange ventetiders konsekvenser.Fold sammenLæs mereFoto: Thomas Lekfeldt. Helle nåede aldrig at blive udredt for demens. Kort før den planlagte udredning på det private hospital traf et demensteam fra Køge Kommune en afgørelse. Efter at have set hendes lægejournal var kommunen ikke i tvivl. Hun led af demens, mente de og tilbød ægteparret noget af den hjælp, det havde brug for. Derefter afmeldte Mogens Nyvang en tid til udredning på et privathospital. »Jeg mente ikke, at en udredning gav mening længere. Hun kunne ikke svare på noget som helst,« siger Mogens Nyvang og påpeger, at Helles demens var meget fremskreden. »Hun var så langt henne i sygdomsforløbet, at jeg ikke troede, at medicin ville hjælpe længere.« Hvorfor er de lange ventelister et problem, når man kan få en tid på et privathospital? »Hvor mange har lige 15.000 kroner til sådan en undersøgelse? Vi var så heldige, at vores sundhedsforsikring ville betale. Det er det store billede, der er et problem.« I frustration over ventetiden forsøgte Mogens Nyvang at skabe opmærksomhed om problemet – som det er tilfældet nu. »I afmagt stillede jeg op i fjernsynet, så jeg kunne få hjælp til at passe den person, jeg var gift med. Jeg stod frem for at gøre opmærksom på, at der var problemer med ventetiderne,« siger han. I slutningen af oktober fortalte Mogen Nyvang sin historie tilDR. »Jeg kunne på det tidspunkt ikke forvente noget hjælp til Helle, men håbede, at andre fremover hurtigere vil få bevilget hjælp,« siger Mogens Nyvang. Og det er et håb, han fortsat har. Helle blev 73 år. I næste uge bliver hun begravet. På Berlingske.dk kan du læse om ti advarselstegn, man ifølge fagfolk bør rette opmærksomhed mod, når det kommer til mistanke om demens, ved at klikkeher.",
        "metadata": {
            "source": "https://www.berlingske.dk/metropol/helle-maatte-vente-et-aar-paa-at-blive-udredt-for-demens-nu-sidder-mogens",
            "image_url": "https://berlingske.bmcdn.dk/media/cache/resolve/image_x_large/image/163/1632770/24308757-bm.jpg",
            "publication_time": "Lørdag d. 07. januar 2023, kl. 12.22",
            "author": "Mads Klitgaard",
            "related_links": [],
            "attachments": []
        }
    }
}