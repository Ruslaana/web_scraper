{
    "version": "1.0",
    "document": {
        "id": "https://www_berlingske_dk/rejser/palermo-byder-paa-suveraen-streetfood",
        "title": "Palermo byder på suveræn streetfood",
        "content": "Siciliens mange farverige markeder kan føres tilbage til arabernes herredømme her indtil 1000-tallet, og netop Vucciria-markedets placering tæt på Palermos havn gjorde i den tidlige middelalder Vucciria til et yndet sted for tilrejsende at sælge deres varer. De perfekt dampede blæksprutter, de såkaldte polpi, er i generationer blevet serveret her på pladsen, og stadigvæk finder man et stort udbud af frisk fisk lagt på is her. I modsætning til det kaotiske Ballaró-marked der med sine mange stande og handlende nok er byens mest berømte, er Vucciria forblevet ganske intimt, og mange lokale smutter her forbi for at få sig en snack, enten i form af et kogt stykke blæksprutte med citronsaft eller et spyd med stigghiola, som er lammetarme rullet om porrer og grillet over trækul. Hvor: Mercato di VucciriaInfo: Markedet befinder sig i gaderne omkring Piazza Caracciolo  Skønt araberne blev jaget ud af Palermo i 1072 af normannerne, satte de et så markant aftryk på byens arkitektur og grundplan, at spor fra dengang endnu tydeligt anes. Kalsa-kvarteret præges af smalle stræder og arabisk ornamentik, og midt i det hele er Piazza Kalsa en hyggelig oase med blot et stenkast til vandet og lækker, enkel mad på asfalten. Med det forbehold, at der altså ikke er fine duge på bordene, og at meget af maden indtages stående. Tag for eksempel boden La Friggitoria Chiluzzo, der på få kvadratmeter bespiser de lokale med sprødstegte crocché af kartofler og panelle – en af Palermos mest unikke delikatesser, der består af pommes frites på kikærtemel og lægges imellem to stykker blød bolle. Lidt længere oppe ad vejen steger Trattoria da Salvo fisk og skaldyr på en lille grill midt på fortovet. Hvor: Piazza KalsaInfo: Maden serveres hos Trattoria da Salvo og på Friggitoria Chiluzzo På La Friggitoria Chiluzzo kan man blandt andre friturestegte godter smage den lokale specialitet panelle.Fold sammenLæs mere Tænker italienere på siciliansk gademad, er en af de første ting, der falder dem ind, den legendariske arancina. Denne lille, geniale ret består af en kerne af kødsauce og ærter, der er omsluttet af kogte ris og udenpå et tyndt lag panering, hvori hele risbollen til sidst steges, så den er knasende sprød. En arancine kan variere i størrelse og findes i enorme udgaver på knap 500 gram, men de fleste formes, så de lige kan ligge i en hånd eller i en lomme som det perfekte mellemmåltid på farten. Overalt serveres der arancine i Palermo, selv på McDonalds. En rigtig god arancina til rørende 1,5 euro er man sikker på at få på Lincoln Bar lige over for byens hovedbanegård, hvor mange lokale også kommer til en skoldhed espresso inden togafgang. Hvor: Piazza Giulio CesareInfo: Baren ligger lige over for hovedbanegården  Hver dag åbner der nye spisesteder i Palermo, men det er ikke hver dag, at et spritnyt marked slår dørene op for de lokale, som selv elsker at købe ind på de åbne markeder i de gamle kvarterer. Derfor resulterede det også i en del polemik, da man løftede sløret for det store, indendørs marked Sanlorenzo i marts 2016. Ifølge kritikere savnede stedet det leben og moro, som tilfører byens handelsgader så megen charme. Ikke desto mindre er dette noget helt nyt: et marked komplet med osteria, friggitoria, vin, frisk frugt og grønt og alskens delikatesser. Stedet er åbnet i en gammel lagerhal, hvor man før opbevarede citrusfrugter, og atmosfæren er både rustik og industriel. Hvor: Mercato SanlorenzoHvor: Mercato dei Pulci Mercato Sanlorenzo er et større foretagende med hele restauranter side om side med frugt og grønt-boderne.Fold sammenLæs mere Udenlandske turister undrer sig; ja, selv italienske besøgende bemærker de bulede metalgryder, der står og bobler på næsten hvert et gadehjørne i Palermos gamle bydel. Nede i dem flyder ubestemmelige skiver af kød rundt, mens unge fyre løfter kødet op af det kogende fedt, åbner en blød bolle, fylder den med reven ost eller ricotta og til sidst klemmer brødet sammen om kødet. Faktisk har dette sceneri gentaget sig selv i århundreder, for pane con la milza blev opfundet af byens jødiske slagtere i middelalderen. Historien siger, at jøderne af religiøse årsager ikke måtte tage penge for deres slagterarbejde, og derfor tjente de ekstra skillinger ved at lave disse panini på gaden. Kødet består af tynde skiver milt og lunge fra kalv og bliver fortæret overalt i byen. Kig dig for i gaderne omkring antikvariatmarkedet Mercato dei Pulci, hvor unge fyre ofte kommer forbi med en gryde, eller hold øjnene åbne i resten af Palermos centrum, hvor duften af fedt og milt ikke er til at tage fejl af. Info: Markedet ligger omkring Piazza Peranni  ",
        "metadata": {
            "source": "https://www.berlingske.dk/rejser/palermo-byder-paa-suveraen-streetfood",
            "image_url": "https://berlingske.bmcdn.dk/media/cache/resolve/image_x_large/image/19/194813/20434044-31rejde-5-gadek-kkener-152jpg.jpeg",
            "publication_time": "Mandag d. 02. april 2018, kl. 19.00",
            "author": null,
            "related_links": [],
            "attachments": []
        }
    }
}