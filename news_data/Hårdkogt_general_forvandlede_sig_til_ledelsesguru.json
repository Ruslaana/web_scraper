{
    "version": "1.0",
    "document": {
        "id": "https://www_berlingske_dk/karriere/haardkogt-general-forvandlede-sig-til-ledelsesguru",
        "title": "Hårdkogt general forvandlede sig til ledelsesguru",
        "content": "Ved første blik er det svært at forestille sig en mere hårdkogt militærleder. Høj og senet fremstår Stanley McChrystal næsten akavet i jakkesæt og slips. Sjældent afløser et smil det sammenbidte ansigtsudtryk, og man aner næsten ørkenstøvet i det karseklippede hår. Men McChrystal er generalen, der under Irak-krigen indså, at han måtte gøre op med den traditionelle kommandostruktur og få USAs topstyrede og hierarkisk opbyggede styrker til at opføre sig som fjenden, terrornetværket al-Qaeda. Med andre ord et hamskifte til små, men tæt forbundne grupper i en flad organisation med åbne kommunikationslinjer og en fænomenal evne til konstant at omstille sig. Mens krigen rasede.  Dermed gjorde han også op med sin egen traditionelle rolle som hærleder med en meget høj grad af uddelegering. »Det var en revolution, men ikke mig, der udførte den. Det, jeg var en del af, blev en lærende organisation. Hvis jeg skal tage en del af æren, er det at slække på tøjlerne og råbe »hyp-hyp«. Jeg tillod, tilskyndede og krævede, at teamet pressede på. Og de løftede opgaven,« udtalte han i 2013. Et »team af teams« kalder han fænomenet. Det er også titlen på en ny bog, som overfører erfaringerne til det private erhvervsliv. I dag, hvor militærkarrieren er slut, bruger Stanley McChrystal sin tid på at rådgive og undervise i ledelse. Ud over konsulentfirmaet Mc­Chrystal Group slår han også sine folder på eliteuniversitetet Yale.  Inspirationen til hans hovedbedrift kom dog vel at mærke ikke kun fra al-Qaeda. Den er hentet fra bankers handelsgulv. Den første han søgte råd hos, da opgaven i Irak stod ham klart, var en vis Michael Bloomberg, der før sin tid som New Yorks borgmester og stifter af den finansielle nyhedskoncern Bloomberg var børshandler i investeringsbanken Salomon Brothers. Her lærte han, hvordan børshandlere kunne arbejde på tværs af specialiserede teams og med en fri informationsstrøm rykke hurtigt. »Mange ledere fristes til at lede som en skakmester, der styrer hvert et træk, frem for gartnere, som skaber og bevarer et økosystem,« har McChrystal forklaret. FAKTABlå bogAlder:Født 1954.Uddannelse:Officersuddannelse. Master i internationale relationer.Karriere:1976:sekondløjtnant.Voksende officersroller, udsendt til Sydkorea, Saudi-Arabien, Kuwait og Afghanistan.2003-2008:Kommandør for specialkommandoen JSOC i Irak.2008:Leder af Pentagons øverste specialkommando.2009-2010:Leder af de internationale sikkerhedsstyrker ISAF og amerikanske USFOR-A i Afghanistan.2010:Pensioneret som firestjernet general, etablerer McChrystal Group.2010:Underviser på Yale.Har udgivet erindringerne »My Share of the Task« og ledelsesbogen »Team of Teams«.Privat:Gift. En søn, der arbejder for et privat efterretningsfirma.FOLD UD Alder: Født 1954. Uddannelse: Officersuddannelse. Master i internationale relationer. Karriere: 1976:sekondløjtnant. Voksende officersroller, udsendt til Sydkorea, Saudi-Arabien, Kuwait og Afghanistan. 2003-2008:Kommandør for specialkommandoen JSOC i Irak. 2008:Leder af Pentagons øverste specialkommando. 2009-2010:Leder af de internationale sikkerhedsstyrker ISAF og amerikanske USFOR-A i Afghanistan. 2010:Pensioneret som firestjernet general, etablerer McChrystal Group. 2010:Underviser på Yale. Har udgivet erindringerne »My Share of the Task« og ledelsesbogen »Team of Teams«. Privat: Gift. En søn, der arbejder for et privat efterretningsfirma. Fri kommunikation er han selv om nogen indbegrebet af. Hans åbenmundede facon blev tidligt i karrieren betragtet som en fordel, men førte også til afsked med militæret, da kritiske udtalelser til bladet Rolling Stone i 2010 sendte ham på tvangspension. Hermed sluttede ikke bare hans egen militære løbebane, men også en familietradition, der går flere generationer tilbage. Disciplinen fra over 30 års tjeneste har han imidlertid beholdt. Han holder sig til ét måltid om dagen, løber stadig 10-12 kilometer dagligt og sover blot fire timer om natten. Ørkenstøvet er blæst væk, og Stanley McChrystal er stadig i bevægelse. ",
        "metadata": {
            "source": "https://www.berlingske.dk/karriere/haardkogt-general-forvandlede-sig-til-ledelsesguru",
            "image_url": "https://berlingske.bmcdn.dk/media/cache/resolve/image_x_large/image/23/230751/11556680-02busbagside-mcchrystaljpg.jpeg",
            "publication_time": "Torsdag d. 03. december 2015, kl. 08.00",
            "author": null,
            "related_links": [],
            "attachments": []
        }
    }
}