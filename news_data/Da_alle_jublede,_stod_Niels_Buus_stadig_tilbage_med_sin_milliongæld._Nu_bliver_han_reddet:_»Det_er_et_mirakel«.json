{
    "version": "1.0",
    "document": {
        "id": "https://www_berlingske_dk/oekonomi/da-alle-jublede-stod-niels-buus-stadig-tilbage-med-sin-milliongaeld-nu",
        "title": "Da alle jublede, stod Niels Buus stadig tilbage med sin milliongæld. Nu bliver han reddet: »Det er et mirakel«",
        "content": "For lidt over et år siden fortalte iværksætterenNiels Buusom at få en skatteregning på over 20 millioner kroner for penge, han aldrig har tjent. Det satte ild i debatten om»skatten fra helvede«, som lagerbeskatningen blev døbt blandt iværksættere. I sommer blev flertallet bag iværksætteraftalen enige om atafskaffe skatten. Og for nylig blev det samme flertal enige om også atændre reglernemed syv års tilbagevirkende kraft for at befri de allerede ramte iværksættere fra deres gæld. Politikere, erhvervsorganisationer og iværksættere jublede. Men fordi Niels Buus' sag er otte år gammel, stod han samme sted som før. Med en skatteregning på over 20 millioner kroner. Til Berlingske kaldte han det »ekstra bittert«, og på de sociale medier har han udtrykt sin frustration over igen at føle sig overset og svigtet af systemet. Men bag kulisserne er der fortsat blevet arbejdet på at finde en løsning for at redde Niels Buus, inden lovforslaget om iværksætterpakken skal vedtages i Folketinget. Og mandag er det lykkedes. I etændringsforslag, som skatteminister Rasmus Stoklund (S) netop har sendt til Skatteudvalget, fremgår det således, at loven afskaffes med ti års tilbagevirkende kraft. Dermed bliver Niels Buus i sidste øjeblik reddet ud af den klemme, som han har siddet i, siden han fik et chokerende brev fra Skat i 2018. »Det er vildt, og jeg har svært ved helt at forstå det. Det er jo et lille mirakel, der er sket her. Eller et ret stort mirakel faktisk,« siger han til Berlingske. Niels Buus har i over seks år været plaget af en stor milliongæld til Skat. Nu ser mareridtet ud til at være slut.Fold sammenLæs mereFoto: Lars Horn / Baghuset. Glæden er også stor hos direktøren for Foreningen af Børsnoterede Virksomheder, Thomas Black-Petersen, der var med til at rejse debatten sidste år. »Vi mener, at det handler om retssikkerhed, at man ikke skal risikere at betale store skatteregninger af penge, man ikke har tjent. Disse skrækhistorier har været skadelige for både iværksætterlysten og nye børsnoteringer,« siger han: »Når politikerne nu erkender og betaler skatten retur til iværksætterne, så er det et godt eksempel på styrken ved en regering hen over midten.« Sidste efterår stod flere iværksættere frem i Berlingske for at belyse problematikken omkring den skatteregel, som har efterladt flere med en millionstor skatteregning for penge, de aldrig har tjent. Ifølge reglerne for lagerskat skal aktionærer eller iværksættere, som ejer under ti procent af aktierne i en virksomhed, årligt beskattes 22 procent af forskellen mellem kursværdien ved årets begyndelse og kursværdien ved årets slutning. Men er iværksætteren uheldig, topper kursen ved årsskiftet, hvor skatten bliver beregnet. Det betyder, at iværksætterne skal punge ud til Skat – i nogle tilfælde mange millioner – af penge, som de ikke har i hånden. Som tidligere topchef ejer Niels Buus en lille del af aktierne i den nordjyske satellitproducent, Gomspace, der for otte år siden blev børsnoteret. Kursen var i en kort periode ekstremt høj, hvilket udløste en gigantisk skatteregning, selvom Niels Buus aldrig har solgt aktierne og dermed aldrig har indkasseret en gevinst. I dag er aktierne væsentlig mindre værd. Men regningen til Skat er den samme. Venstre, Moderaterne, Liberal Alliance og De Konservative gik for et år siden til forhandlingerne om en ny iværksætterstrategi med det udgangspunkt, at loven skulle ændres. Og det lykkedes. Men der var ikke flertal for at ændre reglerne med tilbagevirkende kraft til stor frustration for de ramte iværksættere. I begyndelsen af december fik de øvrige partier dog endelig overtalt Socialdemokratiet, der længe havde kæmpet imod at ændre reglerne med tilbagevirkende kraft. Og nu har de rykket sig endnu længere, hvilket glæder Venstres skatteordfører, Preben Bang Henriksen. »Det er en kæmpe lettelse og en stor glæde, at det alligevel lykkedes at få orden på den her sag. Det må jeg bare sige,« siger han og erklærer sig »glad og lettet« på Niels Buus' vegne. Preben Bang Henriksen (V) har i over et år udtrykt sympati for Niels Buus og kæmpet hans sag bag kulisserne.Fold sammenLæs mereFoto: Mads Claus Rasmussen/Ritzau Scanpix. Ifølge Preben Bang Henriksen har det været trist at se, hvordan »dygtige, driftige« iværksættere er havnet i en skattepine uden at have gjort noget forkert. »Så der var ingen vej uden om at smøge ærmerne op og komme tilbage ved arbejdsbordet, hvor vi i Venstre har kæmpet benhårdt for at hjælpe Niels Buus. Det er nu lykkedes,« siger skatteordføreren og roser Socialdemokratiet og Moderaterne for det gode samarbejde. I virkeligheden bør Niels Buus dog takke nogle helt andre, mener de i Danmarksdemokraterne. Ifølge partiets erhvervsordfører, Betina Kastbjerg, er det således hendes fortjeneste, at Niels Buus nu får annulleret sin gæld. Historien er angiveligt, at skatteministeren glemte at invitere Danmarksdemokraterne til forhandlingerne om at ændre loven med tilbagevirkende kraft, selvom partiet er med i iværksætteraftalen. Den fejl fra ministeren ville Betina Kastbjerg udnytte. »Det gjorde det muligt for os at presse ministeren til at lovgive ti år tilbage i stedet for kun syv år, så vi kan få Niels Buus med,« fortæller hun. Betina Kastbjerg fra Danmarksdemokraterne tager hele æren for at redde Niels Buus i sidste øjeblik.Fold sammenLæs mereFoto: Ida Marie Odgaard/Ritzau Scanpix. Du er ikke bleg for at tage æren? »Nej, og det undrer mig faktisk, at de andre partier ikke har kæmpet lidt mere for at gøre det her første gang. Vi har også anvist den ekstra finansiering,« siger Betina Kastbjerg. Venstre og Liberal Alliance røg for nyligi totterne på hinandenover, hvis fortjeneste det var at ændre loven med tilbagevirkende kraft. Men ifølge Danmarksdemokraterne har ingen af dem nogen aktier i, at de sidste iværksættere nu også bliver reddet. Niels Buus roser dog først og fremmest Thomas Black-Petersen fra Foreningen af Børsnoterede Virksomheder og Jakob Neua Nørgaard, en anden iværksætter ramt af »skatten fra helvede«. »Deres arbejde for at få den her sag frem i lyset har været utrætteligt og helt forrygende. Jeg bliver nærmest rørt over at tale om det,« siger den nordjyske iværksætter. Han roser da også politikerne på Christiansborg for at »rette op« på en åbenlys fejl i lovgivningen. Men det bør give anledning til selvrefleksion, at de kæmper om æren for det. »Politikerne slås også med bureaukrati og med hinanden, så jeg har forståelse for deres ageren,« siger Niels Buus: »Men jeg kunne godt ønske mig, at fejl kan blive rettet, uden at det skal blive til en politisk kampplads.« Niels Buus forstår ikke, hvorfor politikerne på Christiansborg skal kæmpe om æren for at hjælpe ham af med sin milliongæld til Skat.Fold sammenLæs mereFoto: Lars Horn / Baghuset. Milliongælden til Skat har været hæmmende for Niels Buus' liv i over seks år. Nu ser den ud til at forsvinde. Men han har været i live længe nok til at vide, at alt stadig kan nå at ske. »Jeg er blevet en gammel kyniker, der har lært, at det ikke er ovre, før det er ovre. Men jeg glæder mig til at slippe glæden løs,« siger Niels Buus. Iværksætteraftalen og afskaffelsen af lagerskatten forventes vedtaget i Folketinget torsdag. Niels Buus har en flaske champagne klar.",
        "metadata": {
            "source": "https://www.berlingske.dk/oekonomi/da-alle-jublede-stod-niels-buus-stadig-tilbage-med-sin-milliongaeld-nu",
            "image_url": "https://berlingske.bmcdn.dk/media/cache/resolve/image_x_large/image/186/1868552/24852540-niels-buus-agerbeskatning-p-aktier-rammer-ivrks.jpg",
            "publication_time": "Mandag d. 16. december 2024, kl. 10.51",
            "author": "Kalle Kehlet",
            "related_links": [],
            "attachments": []
        }
    }
}