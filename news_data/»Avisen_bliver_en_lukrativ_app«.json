{
    "version": "1.0",
    "document": {
        "id": "https://www_berlingske_dk/virksomheder/avisen-bliver-en-lukrativ-app",
        "title": "»Avisen bliver en  lukrativ app«",
        "content": "HELSINKI: Forestil dig, at du aldrig har kendt til avisen i dens traditionelle form. At din kilde til ikke blot nyheder, men også fordybelse, holdninger, underholdning og overblik, er digitale søgninger i internettets uendelige hav af information. Forestil dig så, at der en dag er nogen, der opfinder en »app«, hvor de hver dag lader dusinvis af specialuddannede mennesker udvælge, dybdegranske, sammenligne og perspektivere informationerne, tilføre holdninger, ekspertviden og forædle historierne, for siden at levere dem på din dørmåtte hver eneste morgen. Det ville være en decideret drømme-app, mener Hannu Syrjänen, afgående koncern­chef i Nordens næststørste mediekoncern - finske Sanoma - der af samme grund kalder alle spekulationer om printavisens snarlige død et udtryk for, at folk undervurderer avisens egenskaber. »En app som denne tror jeg også vil være efterspurgt i fremtiden, og selv om andre medier til dels kan håndtere den opgave, er papiravisen faktisk en rigtig god pakke. Vi har masser af kompetente mennesker verden over, der i nattens løb samler det vigtigste til mig i en højt kvalificeret, kompakt pakke, der er billig, fleksibel og mobil og leveres til morgenbordet. Jeg kan endda tage den med i saunaen,« siger Hannu Syrjänen, der tager imod Berlingske Business i et vinterkoldt Helsinki. Og som en af få avismagere har han tilsyneladende noget at have optimismen i. Sanoma-flagskibene Helsingin- og Ilta-Sanomat har som de fleste i verden tabt oplag de seneste 15 år, men selv om Finland har en marginelt mindre befolkning end Danmark, udkom alene Helsingin Sanomat i 2009 i flere eksemplarer end de fire største, danske betalingsaviser tilsammen. Mere end halvdelen af samtlige annoncekroner i Finland lægges fortsat i papir­aviserne, og hvor rigtig mange medieselskaber i en årrække har tæret på egenkapitalen eller sneget sig op på beskedne, sorte cifre, når det gælder de journalistiske printflagskibe, udpeges netop aviserne i dette kvartal som et af Sanomas mest lukrative områder.  »Journalistik på print er stadig en fantastisk branche for os, og vi har haft gode resultater - også de senere år - og alene på print har vendningen efter finans­krisen været hurtig med f.eks. 60 pct. flere jobannoncer i september i år sammenlignet med september sidste år. Vores udgangspunkt er meget stærkt, og selv om oplaget falder - for Helsingin Sanomat omkring en pct. om året siden 1999, lidt mere under finanskrisen - så har vi stadig et rigtig stort oplag. Vi har travlt med at omstille os, men vi er ikke brandslukkere,« siger han. De læsere, man har mistet på print, har man mere end kompenseret for med online­versionerne af aviserne, men Sanoma har dog - som så mange andre mediehuse - også haft svært ved at finde ud af, hvordan man skal tjene penge på nettet. »Også vi har begået den fejl, at vi så internettet som en trussel i stedet for en mulighed. Vi var meget defensive og forsøgte at forsvare vores position som dem, der sad på næsten hele annoncemarkedet. Det er grunden til, at ingen store opfindelser eller innovationer på internettet er skabt af traditionelle medieselskaber, men i garager i Silicon Valley,« siger han, men mener, at forberedelserne forud for den kommende lancering af iPad i Finland viser, at man har lært lektien.  »Der er en helt anden attitude. Vi har allerede en iPad-version nummer to parat, selvom iPaden end ikke er lanceret i Finland endnu. Det bliver noget helt nyt, og det bliver ikke gratis, og sådan skal det være. Lidt efter lidt skal vi vænne folk til at betale. Vi har i dag folk, der betaler lidt ekstra for også at få en e-paperversion af avisen og forskellige online services, men jeg tror, at tavlecomputere kan blive den »tricker«, der skaber svar på det helt store spørgsmål: Hvordan tjener vi penge på indhold på nettet?« »Om seks eller 12 måneder vil der være endnu mere avanceret teknologi på markedet, og vi ser allerede i undersøgelser, at folk er mere og mere parate til at betale for indhold på internettet, hvis de f.eks. kan få noget, der er mere skræddersyet til dem, og jeg tror, vi går fra massemedier til noget mere personligt med add-on services, og det er en stor udfordring, hvor man virkelig skal være åben for at forandre sig som mediehus,« siger Hannu Syrjänen. Men det betyder i hans optik ikke, at papiravisen bliver mindre vigtig. »Bevægelsen mod det digitale vil fortsætte, men print­avisen er ikke døende. På internettet er papiravisens brand stadig meget, meget vigtigt for onlineudgaven, og jeg tror ikke, den store forandring er bevægelsen fra papir til online, men snarere den rolle, de forskellige medier spiller.« »Når der sker noget opsigtsvækkende, så får vi det at vide 30 sekunder senere. Det vibrerer i vores jakkelomme. Vi venter hverken på TV-nyhederne eller morgenavisen for at få at vide, hvad der er sket. Vi venter på at få at vide, hvorfor det skete, og hvad det kommer til at betyde. For at få baggrunden, analysen, spekulationer og holdninger. Vi er selvfølgelig også begyndt at forandre vores aviser efter denne tankegang. Vi har færre nyheder, og mere baggrund og mere dydbeborende journalistik.« Og Hannu Syrjänen tror, at man særligt i Finland er godt rustet til den forvandling. Dels af historiske årsager. »Vi havde allerede i 1920erne den tidlige morgen­levering af aviser til hjemmene. Det har skabt en meget stærk avisvane, der giver os mere tid til at omstille os end i mange andre lande, og så har vi pr. tradition mange kvalitetsaviser - også regionalt,« siger han og kalder det en misforståelse at tro, at man kan spare sig ud af papir­avisernes krise.  »Vi har selvfølgelig også skåret i omkostninger under finanskrisen, det skal man jo gøre. Men ikke i et omfang, så det skader kvaliteten. Man er nødt til at ligge på et meget højt niveau. Man kan ikke klare sig i den her branche ved at skære i omkostningerne. Det er ikke »the name of the game«. Det her er i sagens natur en kreativ branche, og du er nødt til at have kreative medarbejdere - med forskellige talenter - for at vinde. Kvalitet er et og alt. Det er dyrt, men sænker du standarden, giver du netop folk en god grund til at droppe avisen,« siger han. Når han ser på den danske avisbranche - og andre, der er blevet hårdere ramt end Finland de seneste årtier - er det ikke omkostningerne, han ser som den afgørende faktor. »Når vores aviser har klaret sig relativt godt, handler det selvfølgelig også om, at vi i Finland har en stærk position. I alle lande med mange, konkurrerende aviser - som USA, Sverige og Danmark - har man set en mere dramatisk udvikling, og den hårde konkurrence er en forklaring. Vi havde en stærk konkurrent i Uusi Suomi, der lukkede for 15-20 år siden, hvilket gjorde vores Helsingin Sanomat endnu stærkere, og det er jo normalt det, der sker. Vi kalder det markedsøkonomi. Hvis du ikke kan konkurrere, så bør der ske noget, og ser man på udviklingen i USA, er der nok ingen tvivl om, at man i disse lande vil få færre titler i fremtiden. Nogle aviser og andre medier vil forsvinde, så vi får færre og stærkere enheder.«",
        "metadata": {
            "source": "https://www.berlingske.dk/virksomheder/avisen-bliver-en-lukrativ-app",
            "image_url": "https://berlingske.bmcdn.dk/media/cache/resolve/image_x_large/image/44/443472/3276904-avisen-bliver-en-lukrativ-app.jpg",
            "publication_time": "Tirsdag d. 09. november 2010, kl. 05.00",
            "author": null,
            "related_links": [],
            "attachments": []
        }
    }
}