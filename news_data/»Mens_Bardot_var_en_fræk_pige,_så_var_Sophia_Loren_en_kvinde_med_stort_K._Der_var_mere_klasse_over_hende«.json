{
    "version": "1.0",
    "document": {
        "id": "https://www_berlingske_dk/kultur/mens-bardot-var-en-fraek-pige-saa-var-sophia-loren-en-kvinde-med-stort-k_",
        "title": "»Mens Bardot var en fræk pige, så var Sophia Loren en kvinde med stort K. Der var mere klasse over hende«",
        "content": "I 1980 kaster 15-årige Frédéric Van Coppernolle sin fiskeline i St. Tropez’ azurblå vand. Midt i sine forældres gruopvækkende skilsmisse er drengen blevet sendt væk hjemmefra for at bo hos sin bedstemor og hjælpe hende med arbejdet som kok og altmuligkvinde i et hus, der rummer en kvinde, 13 hunde og 40 katte. På fiskekrogen lokker en blanding af gruyère og brød, indtil bedstemorens arbejdsgiver kaster sin vrede, velformede skygge på drengen. »Fiskene ved, at det her er mit hus. Hvis de får en krog i munden her, vil de føle sig forrådt.« Ordene er Brigitte Bardots. På det tidspunkt 45 år, smuk og sensuel. Karrieren som skuespillerinde har hun allerede i 1973 byttet ud med det, der vil vise sig at blive hendes livslange kald: Militant kamp for dyrevelfærd. Brigitte Bardot gjorde den franske firskerby St. Tropez til stedet, hvor stjerner holdt ferie.Fold sammenLæs mereFoto: UKENDT. Drengen hiver hurtigt sin fiskeline op af vandet, men Brigitte Bardot forklarer, at han skam gerne må fiske. Det må bare ikke ske i vandet ud for hendes grund, hvor fiskene har visse forventninger. Ud for naboens grund er det i orden. Historien fortalte Frédéric Van Coppernolle i 2006 til New York Times, og den er blot én af mange om Brigitte Bardot, der fylder 85 år 28. september. 20 september fylder Sophia Loren ligeledes 85 år, mens Twiggy 19. september fylder 70 år. Tre ikoniske kvinder, der på hver deres måde har tegnet deres tid. Og tre kvinder, der har været kendt for det, der nu er i frit forfald: Deres opsigtsvækkende udseende. »Brigitte Bardot og Sophia Loren var produkter af 50erne. De var enormt sexede, gik i små bikinier og havde store bryster. De kom frem i efterkrigstiden, hvor pengene var små, og man dyrkede Rivieraen og Hollywood som noget uopnåeligt - det blev ikke mere eksotisk eller sexet,« siger Karen Sjørup, der er lektor emerita og kønsforsker på RUC. »Twiggy kommer i 60erne med sit nærmest anorektiske udseende til at være udtryk for en ny tid. Et nybrud i forhold til det sexede. Det var indledningen til en epoke, hvor kvinder forsøgte at frigøre sig fra den rolle, hvor de skulle være et sexobjekt og tiltrække sig den bedst mulige mand, der kunne forsørge dem. Nu skulle kvinder i stedet ligne drenge eller mænd og være mindre sexede, og de skulle kunne klare sig selv,« forklarer Karen Sjørup. Brigitte Bardot gjorde mændene bløde i knæene, mens kvinderne ville være som hende.Fold sammenLæs mereFoto: DOUGLAS KIRKLAND / CELEBRITY VAU. De tre fødselarer er interessante på hver deres måde. Men mest drama er der dog at hente hos Brigitte Bardot. Det ultimative sexsymbol, hvis ungdoms figur kræver brug af tillægsord, der kan være farlige at benytte sig af i #MeToo-tider - en kampagne som selvsamme Bardot i øvrigt har kaldt bådehyklerisk og latterlig. Rundet af parisiske ballettimer og velsignet meden evigt utilfreds trutmundskred franske Brigitte Bardot ind på verdensscenen som ganske ung. Hun blev allerede som 15-årig opdaget af sin første ægtemand, filminstruktøren og aristokraten Roger Vadim. Det blev selvsamme Vadim, der instruerede den vovede »Gud skabte kvinden« fra 1956 med Bardot i hovedrollen. »Gud skabte kvinden« skabte lige dele forargelse og fascination - og opnåede den pirrende fordel at blive fordømt af den katolske kirke. Således omvendt kanoniseret blev Bardot katapulteret op i en stratosfærisk berømmelse. Brigitte Bardots kurver, frisure, makeup og tøjstil gjorde et uudsletteligt indtryk - mænd fantaserede og kvinder kopierede. Selv forsøgte hun at begå selvmord. Adskillige gange. I slutningen af 50erne var Brigitte Bardots karriere i fuld gang. Men i dag er det de færreste, der kan huske filmene. Hun blev mere berømt end sine film.Fold sammenLæs mereFoto: STAFF. Heller ikke kærligheden var nem. Første ægteskab blev indgået allerede som 18-årig med Vadim. Herefter fulgte et par ægteskaber af tre års varighed med skuespilleren og instruktøren Jacques Charrier og playboyen Gunter Sachs, indtil hun i 1992 blev gift med sin nuværende mand Bernard d'Ormale - der tidligere har været rådgiver for det højrenationalistiske parti Front National. Nok er Brigitte Bardot mest kendt for sit dragende ydre, men som årene er gået har andre forhold også fået lov til at fylde på CVet. Brigitte Bardot har oprettet La Fondation Brigitte Bardot, der kæmper for dyrerettigheder. Derudover har hun adskillige gange luftet holdninger, der ikke er helt stuerene - fra 1997 til 2008 blev hun fem gange hevet i retten for at opildne til had mod muslimer. Et billede af Brigitte Bardot taget i 2007. Hun stoppede sin filmkarriere i 1973 og har siden primært fokuseret på dyreaktivisme.Fold sammenLæs mereFoto: ERIC FEFERBERG. I 1960 blev Brigitte Bardot mor til sønnen Nicolas, som voksede op hos faren, Jacques Charrier. I 1997 blev Brigitte Bardot dømt til at betale omtrent 92.000 kroner til sønnen blandt andet for i sin biografi at have skrevet, at han var uønsket og for at have udtalt, at hun ville have »foretrukket at føde en lille hund«. Livet som beundret og feteret har været vanskeligt for Brigitte Bardot, som i et interview med The Guardian i februar i år sagde: »Jeg ved, hvad det vil sige at blive jaget.« Her fortæller hun også, hvordan tanken om at besøge en restaurant fylder hende med angst: »Folk vil komme hen til mig. De vil holde øje med, hvordan Brigitte Bardot spiser, hvordan hun holder sin gaffel. De vil bede om endnu et foto. Jeg har aldrig sagt nej. Men jeg kan stadig ikke holde ud, at folk holder øje med mig. Nogle mennesker… de vil kramme mig, røre ved mig.« Svulmende former nødtørftigt dækket af bristefærdige kjoler har Brigitte Bardot tilfælles med Sophia Loren, men ikke meget mere. »Alt hvad du ser, skylder jeg pasta,« er Sophia Loren kendt for at have sagt med henvisning til sine veldrejede former. Den udtalelse er blandt de mere kontroversielle. For Sophia Loren har navigeret relativt sikkert og udramatisk (og væsentligt mere kedeligt) gennem en tilværelse som en af jordklodens mest berømte kvinder. En ung Sophia Loren tryllebinder med sit blik. Hun var sexet, men på en mere ærbar måde end Brigitte Bardot.Fold sammenLæs mereFoto: -. »Mens Bardot havde en uhæmmet seksuel udstråling og tidligt blev et ikon, fordi hun var så vanvittigt uartig, så blev Sophia Loren trods en svulmende barm inden for de rammer, der var passende for en italiensk kvindestjerne. Mens Bardot var en fræk pige, så var Sophia Loren en kvinde med stort K. Der var mere klasse over hende, og hun var i højere grad uopnåelig end Bardot,« siger lektor emeritus og filmhistoriker, Peter Schepelern. Han opfatter Sophia Loren som lidt mindre legendarisk end Brigitte Bardot. »Fælles for dem er, at de er blevet større end deres film. Det er myten omkring dem, der skaber deres status som ikoner. Sophia Loren har øjensynligt været et pænt og ordentligt menneske hele livet. Derfor bliver hun også mindre legendarisk. Der skal noget vildskab til,« siger Peter Schepelern. Sophia Loren blev født i 1934 og voksede op som barn af ugifte forældre i ekstrem fattigdom i Napoli - de sultede i en grad, så Sophia Lorens mor måtte tigge for at få mad. Som barn og ung pige var hun så lang og tyndbenet, at hun blev kaldt »Tandstikken«. Det kom til at ændre sig. I 1955 besøgte Sophia Loren Danmark. Hun tog toget fra Rom til København og ankom til Hovedbanegården sammen med andre italienske skuespillere.Fold sammenLæs mereFoto: Allan Moe. Sophia Loren fik hofter, lår og læber - og med det fulgte bejlere fra hele verden. Men hun afviste dem alle. Hun ville kun have Carlo Ponti. En næsten 25 år ældre, hovedrig filmproducent, som hun mødte som 15-årig under en skønhedskonkurrence. Hun var sammen med ham til hans død i 2007. Alt så smukt og korrekt ud. På overfladen. I 2014 udgav Sophia Loren sine erindringer i bogen »Yesterday, Today, Tomorrow: My Life«. Her fortalte hun, hvordan hun som 22-årig næsten endte med at kaste sig i armene på den 52-årige Hollywood-stjerne Cary Grant, som gjorde stormkur til hende, mens de spillede hovedrollerne i filmen »Stolthed og Lidenskab«. Rigtig kontroversielt blev det dog først, da Sophia Loren fortalte Carlo Ponti, at Cary Grant havde sendt hende blomster. I fuld offentlighed smækkede Ponti hende en lussing. I bogen skriver hun: »Indeni vidste jeg, at jeg på en måde havde fortjent det«... Et billede af Sophia Loren fra 2018. I år fylder hun 85 år.Fold sammenLæs mereFoto: ROBIN UTRECHT. »Sophia Loren var lidt ophøjet og tilbagetrukket. Brigittte Bardot var den frække pige nede i gården, hvor man tænkte, at det kunne det da godt ske. Men Twiggy var mest bare en stregtegning, der strøg forbi i forbifarten. Som modeltype var hun sjov, måske netop fordi hun var et modbillede til det sanselige kvindebillede,« siger Peter Schepelern. Twiggy, hvis borgerlige navn er Lesley Hornby, blev født i 1949 i London. Hun gik i gymnasiet, da en række tilfældigheder førte til, at hun kom til at personificere en tid. Som 16-årig målte hun 1,68 og vejede 41 kilo. Hun var netop blevet afvist som model, fordi hun ikke var høj nok, da en frisør spurgte, om han måtte klippe hendes skulderlange hår kort og tage nogle billeder af hende til at hænge på væggen i salonen. Billederne blev efterfølgende set af en modejournalist, hvilket førte til at Twiggy med kort hår og påmalede øjenvipper blev udnævnt som »The Face of ‘66« af avisen »Daily Express«. Twiggy sidder i et fly i Kastrup Lufthavn i 1967. I dag bliver hun hyldet som en af de allerførste topmodeller.Fold sammenLæs mereFoto: Lars Hansen. Ikke alene gjordeTwiggys udseendeop med det tidligere kvindeideal. Hun ramte også en tid, hvor forbrugerne havde fået flere penge mellem hænderne. Der blev råd til at købe tøj særligt målrettet teenagere. Twiggy gjorde i særdeleshed miniskørtet populært. Efter en succesfuld modelkarriere har hun blandt andet været skuespiller og TV-vært. Ligesom Brigitte Bardot og Sophia Loren kan Twiggy se tilbage på et liv, hvor hun fra ganske ung oplevede livsændrende berømmelse. I et tidligere interview med The Guardian sagde Twiggy. »Det er utroligt, at jeg ikke blev rablende vanvittig.« »Dame Commander of the Order of the British Empire« kan Twiggy i dag kalde sig selv.Fold sammenLæs mereFoto: POOL.",
        "metadata": {
            "source": "https://www.berlingske.dk/kultur/mens-bardot-var-en-fraek-pige-saa-var-sophia-loren-en-kvinde-med-stort-k.",
            "image_url": "https://berlingske.bmcdn.dk/media/cache/resolve/image_x_large_vertical/image/120/1200763/23148042-britain-cinema-brigitte-bardot-files.jpg",
            "publication_time": "Fredag d. 20. september 2019, kl. 20.00",
            "author": "Christina Hilstrøm",
            "related_links": [],
            "attachments": []
        }
    }
}