{
    "version": "1.0",
    "document": {
        "id": "https://www_berlingske_dk/kronikker/forsvarets-ledelse-er-tvunget-til-hykleri",
        "title": "Forsvarets ledelse er tvunget til hykleri",
        "content": "Forsvarets øverste militære ledelse er ikke »rådden« og består ikke af beregnende, skurkagtige og spin-elskende karriere-generaler. Det danske forsvar ledes af engagerede og reflekterende mennesker, der dog oplever at stå over for modsatrettede forventninger og krav, som udfordrer dem i deres ledelsesvirke og betyder, at de for at imødekomme ét hensyn må nedprioritere et andet - fx troværdigheden indadtil i forsvaret. I efteråret 2011 gennemførte jeg en omfattende empirisk undersøgelse bestående af interview med 12 af de allerøverst placerede militære ledere i det danske forsvar samt interview med en række videnspersoner på området, herunder både forskere og fagforeningsformænd for de tre største faglige organisationer for militært ansatte. På baggrund af denne undersøgelse er det min tese, at forsvarets øverste militære ledelse udsættes for modsatrettede krav og forventninger og derfor tvinges til at optræde hyklerisk. Debatten om forsvarets øverste ledelse har efterhånden stået på i en del måneder. Startskuddet lød for alvor, da en nytiltrådt forsvarsminister Nick Hækkerup (S) bebudede en modernisering af forsvarets øverste ledelse. Et arbejde med at se på mulighederne for at flytte hele eller dele af den øverste militære ledelse, Forsvarskommandoen, ind i departementet blev igangsat og er fortsat undervejs. Debatten har desuden omhandlet enkeltsager om højtstående officerers handlinger, samt ikke mindst spørgsmålet om, hvorvidt der hersker en »rådden ledelseskultur« i forsvarets øverste ledelse. Der har også været sat fokus på besættelsen af stillingen som forsvarschef og nogle af de militære topchefers manglende lyst til at søge denne ellers så højt profilerede stilling. Senest er der rejst en kritik af forsvarets ledelse fra forsvarets egne rækker. 53 navngivne officerer, herunder både premierløjtnanter og kaptajner, udtrykker frustration over manglende opbakning fra forsvarets ledelse. En kritik, der dækker over opfattelsen af, at de øverste chefer ikke udviser loyalitet og tiltro til deres egne chefer og derfor fremstår utroværdige. Der er et aktuelt behov for at nuancere debatten. Jeg vil forsøge at gøre det ved at sætte fokus på de bagvedliggende forklaringer på ledelsens troværdighedsproblemer og udfordringer med at håndtere modsatrettede krav og forventninger.  Gennem mine samtaler med de øverste chefer i forsvaret har jeg fået indblik, i hvordan forsvarets øverste ledelse opfatter og håndterer de til tider modsatrettede krav og forventninger, som de møder fra omgivelserne. Forsvarets øverste ledelse står over for høje krav til organisationens formåen. Skarpe militære operationer, oplevelsen af utilstrækkelige ressourcer, øgede detaljeringskrav til økonomistyringen, stor politisk bevågenhed, sårede og døde danske soldater, civile tab i krigshandlinger og opfattelsen af manglende legitimitet i offentligheden er nogle af de udfordringer, som forsvarets øverste ledelse står over for i dag. Konfliktende hensyn gør det svært at opretholde troværdighed internt og eksternt. Fx kan det, at bakke chefer utvetydigt op i pressen, skabe tvivl hos politikere og offentlighed om, hvorvidt man i forsvarets ledelse tager sagen alvorligt nok og om man efterlever demokratiske værdier og accepterer, at man også, selvom man løser særlige opgaver, er underlagt samme krav om offentlig indsigt. Der er en udbredt frustration blandt cheferne i forhold til de krav og den kritik, som de oplever fra deres omgivelser. Frustrationen vedrører især mediernes negative vinkling af forskellige sager og en forsimplet fremstilling af komplekse problemstillinger. Dertil kommer frustration over et til tider højt politisk ambitionsniveau, der efter sigende ikke er afstemt med de ressourcer, som forsvaret har til rådighed. Frustrationen hos cheferne betyder langtfra, at de ikke finder behov for at forsvaret følger med tiden, herunder fx at der løbende gennemføres forbedringer af den interne styring og af den eksterne kommunikation. Tværtimod er der i den øverste ledelse i forsvaret en generel opfattelse af, at der er behov for at have fokus på at udvikle et relevant, anvendeligt og effektivt forsvar. Det man bør huske er, at forsvarets øverste chefer ikke, i modsætning til mange andre offentlige chefer, er opdraget som embedsmænd, men som soldater og førere. Alligevel skal de virke under de samme rammevilkår og leve op til de samme forventninger, som enhver anden styrelsesdirektør, afdelingschef o.lign. Samtidig er forsvaret en atypisk offentlig organisation med en unik opgaveportefølje, der adskiller sig markant fra andre offentlige organisationers. Det betyder dog ikke, at man ikke kan eller bør stille de samme krav til forsvaret som til andre offentlige organisationer. Flere af cheferne udtrykker i min undersøgelse, at de som en del af forsvarets øverste ledelse skal være loyale i forhold til det politiske niveau. Denne loyalitet kan skabe troværdighedsproblemer indadtil i organisationen. Cheferne oplever, at forsvarets ansatte mener, at de ikke evner at »sige fra« i forhold til det politiske niveau - eksempelvis i forhold til nye ressourcekrævende opgaver. Forsvarets øverste ledelse står altså i et dobbeltsidet loyalitetsforhold, og kan derfor også blive tvunget til at nedprioritere loyaliteten over for organisationen for at kunne optræde loyalt og samarbejdsvilligt i forhold til det politiske niveau. Forsvaret er afhængigt af, at det bliver anvendt og er synligt, således at offentligheden kan se, at de ressourcer, som forsvaret tildeles, har et håndgribeligt output. Ledelsen skal gå balancegang mellem at sige fra i forhold til politiske ambitioner, der ikke kan indfries inden for den eksisterende økonomiske ramme, og samtidig fremstå som et anvendeligt politisk instrument, hvortil der fortsat bør tilføres ressourcer. Flere af cheferne er af den opfattelse, at den væsentligste barriere for at træffe rationelle beslutninger er politikeres indblanding i militærfaglige spørgsmål. De ser en stor udfordring i at fastholde fokus på de faglige argumenter på et område, der i stigende grad politiseres. Når forsvarets øverste ledere må veje hensynet til det politiske niveau eller den offentlige opinion højere end hensynet til værdier og holdninger internt i forsvarets så skader det selvsagt ledelsens troværdighed i organisationen. De senere års kritik i offentligheden og fra politisk side kan betyde, at man har mere fokus på at undgå dårlig omtale i medierne og kritik end at sikre troværdighed indadtil i organisationen. Man kæmper altså hårdt på de ydre linjer og har derfor mindre fokus på de indre linjer. Det danske forsvar og dets øverste ledelse vil utvivlsomt gå en tid i møde med organisationsændringer som følge af besparelser. Samtidig udvikles det danske engagement i internationale missioner med væsentlig hast og det tyder på, at det politiske ambitionsniveau omkring forsvarets anvendelse vil forblive højt. Den overordnede konklusion er, at forsvarets øverste ledelse er nødsaget til at optræde hyklerisk for at kunne tilfredsstille sine opdragsgivere og de øvrige omgivelsers krav og forventninger. Ledelsens hykleri influerer negativt på dens troværdighed indadtil i organisationen og undergraver derved også de særlige værdier, der gør forsvaret i stand til at løse nogle helt særegne opgaver, der kræver et stærkt fællesskab, loyalitet - og ikke mindst oplevelsen af opbakning fra organisationens øverste ledelse. De 53 officerers opråb til forsvarets øverste ledelse er en illustration af denne problemstilling.",
        "metadata": {
            "source": "https://www.berlingske.dk/kronikker/forsvarets-ledelse-er-tvunget-til-hykleri",
            "image_url": "https://berlingske.bmcdn.dk/media/cache/resolve/image_x_large/image/66/667255/5078074-kronik18042012.jpg",
            "publication_time": "Onsdag d. 18. april 2012, kl. 22.30",
            "author": null,
            "related_links": [],
            "attachments": []
        }
    }
}