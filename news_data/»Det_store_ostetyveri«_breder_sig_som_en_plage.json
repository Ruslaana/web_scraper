{
    "version": "1.0",
    "document": {
        "id": "https://www_berlingske_dk/virksomheder/det-store-ostetyveri-breder-sig-som-en-plage",
        "title": "»Det store ostetyveri« breder sig som en plage",
        "content": "Det lyder som manuskriptet til en dårlig B-film, men den er god nok. Der er penge – og store penge – i at stjæle ost. Godt nok er det senest lykkedes at anholde en 63-årig mand i London, men de 950 »ostehjul« med kostbar cheddarost,som for en måned siden blev hentet af en lastvogn, og som vurderes at være 300.000 pund eller 2,7 millioner kroner værd, er stadig sporløst forsvundet. Også selv om de vejer, hvad der svarer til fire fuldvoksne elefanter. »Det store ostetyveri« er nok nyt på grund af omfanget, men der har gennem nogle år været stjålet større lagre af dyr ost rundt omkring. Det skyldes, at ost er blevet betydeligt dyrere. Hvor fødevarepriserne i Storbritannien over de seneste to år er steget med godt 25 procent, er osteprisen steget med samme størrelse på blot et enkelt år. I dag koster et kilo cheddarost 8,54 pund (små 77 kroner). Alene i årets første fem måneder steg den med 6,5 procent. Det skyldes især, at osteproduktion kræver meget energi. Først skal mælken varmes op, og dernæst skal osten gemmes i køleskabe, der forbruger meget strøm. De store prisstigningerhar gjort osten mere attraktiv for også kriminelle, sådan som det skete, da prisen på olivenolie tilsvarende skød i vejret.Det medførte store tyverier af olivenoliefra lagrene, hvor den opbevares, ogsiden er produkterne blevet særligt tyverisikretude i butikkerne. Det er nu også sket med ostene. »Baseret alene på prisen er ost en af de mest attraktive madvarer, som en kriminel kan stjæle,« konstaterer Patrick McGuigan, specialist i fødevarer, over for britiske BBC. Der er dog anderledes tyngde i ostenefrem for olivenolien, og ostene skal holdes på bestemte temperaturer for ikke at blive dårlige. Det stiller store – og dyre – krav til kriminelle, der vil stjæle dem. »Der er en langvarig forbindelse mellem mad og organiseret kriminalitet,« forklarer Andy Quinn fra den britiske National Food Crime Unit, der blev etableret i 2015, til BBC. Kriminelle ved nemlig, at det at stjæle madvarer ikke bliver straffet lige så hårdt, som hvis der var tale om for eksempel narkotika. »Men de kan stadig tjene tilsvarende mængder af penge,« konstaterer han. Problemet er dog, hvordan man efterfølgende får afsat de stjålne oste, navnlig hvis der er tale om kvalitetsoste. Derfor mener eksperter, at de stjålne oste sendes til andre lande, hvor de så sælges på det sorte ostemarked. Sådan et findes blandt andet i Rusland, som er underlagt omfattende sanktioner – først for invasionen af Krim-halvøen, siden for invasionen af Ukraine. Ruslands præsident, Vladimir Putin, forbød i 2014 import af friske madvarer fra de lande, som indførte sanktioner. Men ost og vine er ifølge eksperter to af de mest almindelige, ulovligt importerede produkter til Rusland. De kommer oftest ind gennem Belarus og Georgien, og eftersom russernes egne oste i kvalitet ikke kan matche de udenlandske, er der god afsætning. En russer blev således stoppet med 460 kilo ost på bagsædet af sin bil, som han havde hentet i Polen. I Italien har producenterne af parmesanost, som er verdens mest stjålne ost, siden 2022 sat bittesmå chip på størrelse med et riskorn på ostens etiket. Dermed kan de spore ostene, som får hver deres digitale id, og det har faktisk nedbragt antallet af tyverier, uden at de præcise tal endnu er offentliggjort. Køberne kan nemlig scanne hvert ostehjul og dermed sikre sig mod, at osten er stjålet. Ifølge Verdenshandelsorganisationen (WTO) foregår der kriminalitet, som omfatter fødevarer, for mellem 30 og 50 milliarder dollar (208-345 milliarder kroner) om året. Det omfatter alt fra, at lastbiler med læs bliver stjålet, til tyveri af 24 levende hummere, som det er sket i Skotland. ",
        "metadata": {
            "source": "https://www.berlingske.dk/virksomheder/det-store-ostetyveri-breder-sig-som-en-plage",
            "image_url": "https://berlingske.bmcdn.dk/media/cache/resolve/image_x_large/image/185/1856769/24830857-ost-er-blevet-dyr-og-dermed-attraktiv-for-krimin.jpg",
            "publication_time": "Mandag d. 11. november 2024, kl. 15.13",
            "author": "Thomas Breinstrup",
            "related_links": [],
            "attachments": []
        }
    }
}