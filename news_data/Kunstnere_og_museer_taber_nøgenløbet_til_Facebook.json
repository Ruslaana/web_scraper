{
    "version": "1.0",
    "document": {
        "id": "https://www_berlingske_dk/samfund/kunstnere-og-museer-taber-noegenloebet-til-facebook",
        "title": "Kunstnere og museer taber nøgenløbet til Facebook",
        "content": "Fire gange på to år er fotograf og billedkunstner Suste Bonnén blevet smidt af Facebook. Suspenderet med den begrundelse, at hun har forbrudt sig mod Facebooks fællesskabsregler. Hendes brøde? At hun har lagt fotos af nøgne kvindekroppe på sin Facebook-side. Intet vulgært eller seksuelt, blot kvindekroppe inklusive de naturligt forekommende bryster. Præcis som kunstnere har afbildet og fortolket kvindekroppen siden antikken. For en fotograf, som i sit virke er delvist afhængig af at kunne eksponere sit arbejde og række ud til kilder, kan det være ødelæggende at miste adgangen til danskernes foretrukne sociale medie, samtaleforum og telefonbog anno 2018. »Første gang satte jeg min advokat på for at finde ud af, hvad der foregik. Men Facebook svarede aldrig, og jeg kan jo ikke som enkeltperson bruge kræfter og penge på at kæmpe imod en mastodont,« siger Suste Bonnén. I stedet gør hun, hvad flere udøvende kunstnere og museer, som Berlingske har talt med, i dag gør. De modererer og censurerer egne opslag – undertiden på kreativ vis – så de ikke kommer i konflikt med Facebooks nøgenhedsregler: »Jeg har ikke selv lagt noget på Facebook, som indeholder nøgenhed, i to år, fordi det er så generende for mig at miste adgangen. Facebook har som vedtaget udgangspunkt, at det er forkert, når folk er nøgne, også i kunstnerisk sammenhæng. Det er helt rigtigt, at det så er selvcensur, når jeg retter ind, men jeg har jo stor glæde af Facebook på alle andre områder,« siger hun. Til venstre ses plakaten til udstillingen »Havfruer«. Denne fik Suste Bonnéns konto på Facebook suspenderet. Til højre ses en besked fra Facebook, efter en »ven« tilsyneladende havde anmeldt, at Suste Bonnén havde lagt et andet fotografi af en nøgen kvinde på hug med titlen »Frøen« på sin profil. Collage.Fold sammenLæs mere Samme forsigtighedsprincip følger Statens Museum for Kunst (SMK). Facebook skriver selv isine regler, at »annoncer må ikke have voksenindhold. Det omfatter nøgenhed, afbildning af personer i stillinger, der viser eller antyder sex (...).« Herunder regnes »nøgenhed, selvom det har kunstneriske (...) formål, undtagen statuer«, og SMK har da også flere gange oplevet, at opslag blev fjernet. F.eks. fandt hverkenWilhelm Hammershøis »Stående nøgen kvinde«fra 1864, Lene Adler Petersen og Bjørn Nørgaards 1969-happening»Den Kvindelige Kristus«(nøgen kvinde går gennem Børsen med et kors i hånden) eller Paul Gernes' fotoserie fra 1969»Bagsider«(et værk, som SMK ret præcist selv benævner »røvbilleder«) nåde for Facebooks censorer. »Det er ikke, fordi det forkrøbler vores marketingsstrategi; vi er aktive på mange platforme. Men hvis vi husker at tænke over det, så indretter vi vores opslag, så de ikke kommer i konflikt med Facebooks regler. Måske lægger vi grafik over de dele af billedet, som kan krænke reglerne,« siger Jonas Heide Smith, leder af digital enhed på SMK. Han er klar over, at det kan tolkes som selvcensur, men: »Det kan man mene alt muligt om på verdenskunstens vegne, og jeg kan godt forstå, hvis nogen bliver stødt over det, men dererandre platforme for annoncering og kommunikation, man kan bruge, som bliver stadig mere interessante end Facebook,« siger han. Berlingske har uden held forsøgt at komme i kontakt med Facebook for bl.a. at høre mere om, hvorfor kunst ikke er fritaget fra anstændighedsreglerne, og hvordan »censuren« udøves i praksis. En censur, der indimellem virker temmelig tilfældig. For et par uger siden vakte en gruppe belgiske museer genlyd i den internationale presse, da de samlet – med et glimt i øjet – protesterede mod Facebooks regler. De gør det umuligt for museerne at reklamere for den store flamske barokmaler, Peter Paul Rubens (1577-1640), der havde en forkærlighed for frodige kvindekroppe. Herhjemme kom den lille turistorganisation The Copenhagen Book i klemme for et par år siden, da den visteC.W. Eckersbergs »Kvinde foran spejl«, der ret beset viser en ryg. Et andet museum –Vejlemuseerne– måtte i 2016 udstyre de liggende kroppe i Anders Kirkegaards værk »Familiekrønike« med sorte firkanter over bryster og kønsdele, før billedet slap gennem Facebooks filtre.  I de senere år har bl.a. Alternativets politiske leder,Uffe Elbæk, været suspenderet, da han delte et foto fra Kulturnatten med to nøgne mennesker dækket af ler. OgMette Gjerskov (S) røg i unåde, da hun delte et foto af Den Lille Havfrue - altså Edvard Eriksens verdensberømte statue. Også bogbranchen oplever noget, der ligner uforklaret censur fra Facebooks side. Camilla Zuleger, grundlægger af Nord Verlag, som udgiver nordisk litteratur på det tyske marked, opretter sine udgivelser som »produkter« på Facebook. Det går som regel glat. Bare ikke, når det gælder forsiden af den norske forfatter Ingvild Lothes digtsamling »Hvorfor er jeg så trist når jeg er så søt«, som i sin tyske udgave er illustreret af en bh og trusser. »Godkendelsen gik hurtigt med de øvrige forsider, men lige netop denne forside ryger til gennemgang mange gange ugentligt. Den er endnu ikke blevet fjernet helt, men jeg vil skyde på, at den kun er online 20 pct. af tiden,« siger Camilla Zuleger, som aldrig har fået en forklaring, men selv gætter på, at det er undertøjet på forsiden, som får advarselslamperne til at blinke. Forsiden af den tyske udgave af »Hvorfor er jeg så trist...« af norske Ingvild Lothe. Den udgives i Tyskland af forlaget Nord Verlag.Fold sammenLæs mereFoto: Kilde: Camilla Zuleger. Facebook har ifølge egne oplysninger 7.500 »indholdsanalytikere« ansat verden over. Det er dem og en mere automatiseret scanning, som sørger for at fjerne anstødeligt indhold. Men, som Facebooks CEO Mark Zuckerberg sagdei begyndelsen af året: »Vi laver i øjeblikket for mange fejlvurderinger, når vi opretholder vores politik«. Blandt andet derfor varsler Facebook, at sitet vil indføre en art appelfunktion, så man kan klage over opslag, som er blevet fjernet. Når Facebook får lov til at bestemme, hvad der er »tilladt« og »normalt« omkring nøgenhed, er der ifølge fotograf Suste Bonnén mere på spil end bare ytringsfrihed. Facebook er så stor en faktor i vores måde at kommunikere og se verden på, at mediets regler kan forrykke vores syn på den nøgne krop: »Jeg var ung i 1968 og er vokset op i en kunstverden, hvor min morfar malede nøgenmodeller. Det har aldrig været problematisk på den måde, som det er nu. Princippet i nogle sammenhænge om, at den nøgne krop er forkert, smitter af på holdningen til den nøgne krop i det hele taget. Unge tror jo, at det er forbudt eller noget seksuelt at være nøgen,« siger Suste Bonnén. Samme bekymring har Gitte Ørskou, som er direktør for museetKunsten i Aalborgog næstformand iOrganisationen Danske Museer. »Diskussionen om Facebook knytter an til den generelle debat om vore dages censur af vores fortid, eksempelvis af titler og værker, som i dag virker krænkende. Vi må hele tiden forholde os til, om vi skal redigere fortiden. Det ville være fatalt for vores kommunikation med omverdenen, hvis vi blev lukket ned. Så spørgsmålet er, om vi ikke mere eller mindre ubevidst censurerer os selv, inden vi lægger noget på Facebook,« siger Gitte Ørskou. Man siger ofte, at skellet mellem vores offentlige og private liv er blevet delvist udvisket med de sociale mediers indtog. Men, siger Gitte Ørskou, der er snarere tale om, at vi alle sammen – om det er privatpersoner eller museer – kuraterer og censurerer fortællingen om os selv: »Jeg tror da helt klart, at det har betydning for den måde, vi omgås på og for vores holdning til kroppen i dette tilfælde. Det er derfor, at det er så vigtigt, at vi har kunsten, som fortæller os, hvordan vi gennem flere hundrede års historie har set på den nøgne krop. I kunsten kan vi eksempelvis se, hvordan den nøgne kvindekrop først blev objektificeret og senere begyndte at optræde som handlende, magtfuldt subjekt. Og derfor er det så vigtigt, at vi ikke begynder at censurere kunsthistorien,« siger Gitte Ørskou.",
        "metadata": {
            "source": "https://www.berlingske.dk/samfund/kunstnere-og-museer-taber-noegenloebet-til-facebook",
            "image_url": "https://berlingske.bmcdn.dk/media/cache/resolve/image_x_large_vertical/image/99/993580/21679312-havfrue-af-suste-bonnn.jpg",
            "publication_time": "Mandag d. 06. august 2018, kl. 09.40",
            "author": "Line Tolstrup Holm",
            "related_links": [],
            "attachments": []
        }
    }
}