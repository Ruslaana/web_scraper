{
    "version": "1.0",
    "document": {
        "id": "https://www_berlingske_dk/internationalt/skattesag-mod-spansk-prinsesse-fortsaetter",
        "title": "Skattesag mod spansk prinsesse fortsætter",
        "content": "Skatte- og korruptionsskandalen, der har ramt det spanske kongehus, vil ikke gå væk. Ifølge Reuters har en spansk domstol besluttet at formalisere anklagerne for skattefusk mod prinsesse Cristina de Borbon, og samtidig opretholdes korruptionsanklagerne mod hendes mand, Inaki Urdangarin.  Det er i følge nyhedsbureauet en domstol i Palma de Mallorca, som onsdag har truffet beslutningen om det celebre par. Cristina de Borbon er søster til kong Felipe VI, der for nylig afløste kong Juan Carlos på tronen, efter han valgte at abdicere på grund af pres og voldsom upopularitet i befolkningen på grund af sin ekstravagante livsførelse både, hvad angår penge og kvinder.  Cristina de Borbon bliver sammenkædet med sin mands lyssky forretninger og er under efterforskning for skattefusk og hvidvaskning af penge. Inaki Urdangarin, der er tidligere håndboldspiller, er under anklage for at have svindlet med offentlige midler for flere millioner euro. Domstolens afgørelse er en af de sidste i den procedure, der kan føre frem til en egentlig retssag mod Cristina de Borbon og Inaki Urdangarin, men afgørelsen kan ankes, skriver Reuters. ",
        "metadata": {
            "source": "https://www.berlingske.dk/internationalt/skattesag-mod-spansk-prinsesse-fortsaetter",
            "image_url": "https://berlingske.bmcdn.dk/media/cache/resolve/image_x_large/image/17/173530/7467122-royalwed2004-fredensborg-ankomsten.jpg",
            "publication_time": "Onsdag d. 25. juni 2014, kl. 10.39",
            "author": null,
            "related_links": [],
            "attachments": []
        }
    }
}