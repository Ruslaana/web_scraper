{
    "version": "1.0",
    "document": {
        "id": "https://www_berlingske_dk/virksomheder/der-skal-tv-paa-mobilen",
        "title": "Der skal TV på mobilen",
        "content": "De to lavprisselskaber YouSee og Onfone bliver under moderskibet TDC smeltet sammen ved årsskiftet og kan derefter tilbyde deres mobilkunder TV, film og musik på mobilen. \"Sammenlægningen af Onfone og YouSee er jo en form for fremtidssikring. I takt med at nettet bliver udbygget, og man tilbyder 4G, så bliver opløsningen bedre, og dermed bliver oplevelsen også bedre. Konkret kan vi så nu tilbyde TV til vores kunder, så de kanaler, de har gennem YouSee, kan de også se på mobilen,\" siger Morten Strunge, adm. direktør i Onfone og stifter af mobilselskabet, der blev solgt til TDC sidste år. Nyheden om samarbejdet mellem mobilselskabet og TV-udbyderen blev offentliggjort for over en måned siden, da TDC holdt kapitalmarkedsdag i London. Idéen bag sammensmeltningen var, at Onfones unge, dynamiske salgsorganisation kunne smitte af på YouSee. Men for Onfone ligger der også et ønske om at kunne udbyde mest muligt til deres mobilkunder, ifølge Morten Strunge:  \"En meget stor andel af vores kunder kunne godt tænke sig at have musik på mobilen. Der er ingen tvivl om, at musik er ekstremt populært, og det har stor værdi for kunderne at kunne tage det med sig. Derfor er idéen, at vi gennem samarbejdet med YouSee kan gøre det tilgængeligt og let. Og så har cirka halvdelen af vores kunder allerede YouSee,\" siger han. Selve tv-delen håber han kan blive mere implementeret, efterhånden som teknikken gør kvaliteten bedre og streaming-mulighederne mere tilgængelige. Men det handler i høj grad også om at kommunikere pro-aktivt, for flere forbrugerne har en vis skepsis over for streaming af tv på mobilen. \"Der er en psykologisk barriere, når det kommer til TVv på mobilen. Flere tænker: Hvad skal man bruge det til? Og: Er det ikke dyrt at streame? Jeg tror, at TV bliver mere relevant fremover, men som et supplement til dit TV-abonnement, for du sidder nok ikke derhjemme med mobilen i sofaen,\" siger Morten Strunge, der godt forstår forbrugernes skepsis. Derfor vil han også bruge samarbejdet med YouSee til at tage den almindelig forbruger i hånden og fortælle, hvad en smartphone kan bruges til - og hvordan det reelt set virker med tv på mobilen. Kort fortalt skal skepsissen afvæbnes, og det er det helt rigtige tidspunkt at gøre det på. \"Vi vil gerne levere TV på mobilen, men vores partner skal også have det korrekte udstyr til det. Det har YouSee, så derfor kommer muligheden for det nu. Alle de forudsætninger, der skal til, kan man sætte hak i. Som det er nu, så er Spotify enormt populær, fordi du kan bruge det, når du vil. Vi vil gøre det samme med TV på mobilen. Hvis du har lyst til at se TV, skal du også have muligheden for det,\" siger Morten Strunge, adm. direktør i Onfone.",
        "metadata": {
            "source": "https://www.berlingske.dk/virksomheder/der-skal-tv-paa-mobilen",
            "image_url": "https://berlingske.bmcdn.dk/media/cache/resolve/image_x_large/image/67/677715/5917268-mortenstrunge_business.jpg",
            "publication_time": "Lørdag d. 15. december 2012, kl. 12.57",
            "author": "Eva Obelitz Rode",
            "related_links": [],
            "attachments": []
        }
    }
}