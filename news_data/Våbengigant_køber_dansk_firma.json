{
    "version": "1.0",
    "document": {
        "id": "https://www_berlingske_dk/virksomheder/vaabengigant-koeber-dansk-firma",
        "title": "Våbengigant køber dansk firma",
        "content": "Den britiske våbengigant BAE Systems overtager den danske overvågningsvirksomhed ETI for 1,2 milliarder kroner. Overtagelsen af ETI gennemføres i løbet af første kvartal 2011, oplyser BAE Systems på sin hjemmeside. Siden 1985, da Nørresundby-firmaet ETI blev grundlagt, har det beskæftiget sig med data-overvågning. Dets produkter bruges blandt andet til at efterforske data-kriminalitet, og virksomheden har kontorer i De Forenede Arabiske Emirater, Singapore, USA og England - og i Nørresundby i Danmark.  Den nordjyske virksomhed går stille med dørene og ønsker på nuværende tidspunkt ikke at kommentere handelen. \"Jeg har ingen kommentarer,\" siger Claus Bak Petersen, bestyrelsesformand i ETI Holding Aps. ETI's direktør Mark Fitzhugh har meddelt, at han holder ferie og ikke træffes før det nye år.  Der er alt fra jetjagere over tanks til aflytningssystemer i BAE Systems enorme produktportefølje. BAE Systems er den næststørste globale leverandør af militært udstyr. Virksomheden har ifølge dets hjemmeside kunder i flere end 100 lande, og cirka 107.000 ansatte på verdensplan. BAE Systems omsatte for 22,4 mia. britske pund, svarende til cirka 197 mia. kroner, i 2009.",
        "metadata": {
            "source": "https://www.berlingske.dk/virksomheder/vaabengigant-koeber-dansk-firma",
            "image_url": "https://berlingske.bmcdn.dk/media/cache/resolve/image_x_large/image/49/493768/3445285-pix-bae-systems.jpg",
            "publication_time": "Mandag d. 27. december 2010, kl. 17.12",
            "author": "Ole Hall",
            "related_links": [],
            "attachments": []
        }
    }
}