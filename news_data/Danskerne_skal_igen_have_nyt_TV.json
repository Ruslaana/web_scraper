{
    "version": "1.0",
    "document": {
        "id": "https://www_berlingske_dk/videnskab/danskerne-skal-igen-have-nyt-tv",
        "title": "Danskerne skal igen have nyt TV",
        "content": "Boxer, der er distributør af digitalt TV via det jordbaserede sendenet, har fået lov til at udsende HD-TV på en række frekvenser, som ellers var tiltænkt mobil-TV via DVB-H standarden. DVB-H var den standard, der skulle gøre det muligt at sende TV til små håndholdte enheder såsom smartphones. Men standarden fik aldrig sit gennembrud og droppes nu i Danmark. Hvis kunderne vil have glæde af de nye kommende HD-kanaler, medfører det en udgift til indkøb af nyt, såkaldt DVB-T2 kompatibelt udstyr.Det skriver Mobilsiden.dk. Senest skiftede mange udstyr og TV i slutningen af 2011 / starten af 2012 for at beholde TV 2. Men til manges store overraskelse, så er det helt nye TV, måske slet ikke klar til HD-TV fra Boxer. I Danmark er der sket to skift i digital-TV udstyr indenfor tre år. I 2009 gik man fra analoge udsendelser til digitalt TV (DVB-T med MPEG2). I begyndelsen af 2012 slog DVB-T med MPEG4 for alvor igennem, og nu følger så DVB-T2 – det tredje skift på blot tre år. Skiftet til DVB-T2 startede allerede i april måned hvor Boxer lancerede HD-TV, der netop kræver et kompatibelt TV eller set top-boks. Det er denne standard, der med beslutningen om ikke at indføre mobil-TV fra Boxer, får mere liv. Da mange danskere ikke har DVB-T2 kompatibelt TV-udstyr i hjemmet, må de endnu engang til lommerne, for at få glæde af de nye HD-TV tilbud.",
        "metadata": {
            "source": "https://www.berlingske.dk/videnskab/danskerne-skal-igen-have-nyt-tv",
            "image_url": "https://berlingske.bmcdn.dk/media/cache/resolve/image_x_large/image/36/364619/5463601-vi-gider-ikke-glo-p-tv.jpg",
            "publication_time": "Torsdag d. 09. august 2012, kl. 15.12",
            "author": null,
            "related_links": [],
            "attachments": []
        }
    }
}