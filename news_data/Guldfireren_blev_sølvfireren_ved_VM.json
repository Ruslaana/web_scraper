{
    "version": "1.0",
    "document": {
        "id": "https://www_berlingske_dk/sport/guldfireren-blev-soelvfireren-ved-vm",
        "title": "Guldfireren blev sølvfireren ved VM",
        "content": "Den danske guldfirer formåede ikke at leve op til sit navn, da den søndag roede finale ved VM i franske Aiguebelette. Letvægtsfireren, der i dag udgøres af Jacob Barsøe, Jacob Søgaard, Jens Vilhelmsen og Kasper Jørgensen, kunne trods en god slutspurt ikke hente Schweiz, der allerede tidligt i løbet stak af fra resten af feltet og suverænt sikrede sig guldet. Til gengæld var den danske fart på de sidste 1.000 meter nok til akkurat at holde både Frankrig og New Zealand bag sig. Danmark har historisk gode resultater i disciplinen siden Niels Laulund Henriksen, Thomas Poulsen, Eskild Ebbesen og Victor Feddersen vandt VM i 1994 og siden høstede et hav af medaljer af ædleste karat i ved både EM, VM og OL.",
        "metadata": {
            "source": "https://www.berlingske.dk/sport/guldfireren-blev-soelvfireren-ved-vm",
            "image_url": "https://berlingske.bmcdn.dk/media/cache/resolve/image_x_large/image/68/681331/10513352-rowing-world-2015.jpeg",
            "publication_time": "Søndag d. 06. september 2015, kl. 14.10",
            "author": null,
            "related_links": [],
            "attachments": []
        }
    }
}