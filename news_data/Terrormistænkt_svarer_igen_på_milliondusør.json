{
    "version": "1.0",
    "document": {
        "id": "https://www_berlingske_dk/internationalt/terrormistaenkt-svarer-igen-paa-milliondusoer",
        "title": "Terrormistænkt svarer igen på milliondusør",
        "content": "USA vil give10 millioner dollar for oplysninger, der kan føre til, at den 62-årige Hafiz Mohammed Saeed bliver anholdt og dømt. Han er mistænkt for at være hjernen bag terrorangrebet i Mumbai i 2008. Nu svarer han igen. Enten har USA meget lidt viden og baserer valget på falske oplysninger fra Indien. Ellers er amerikanerne ganske enkelt frustrerede, siger Hafiz Mohammed Saeed til Al Jazeera. Han mener, amerikanerne er frustrerede, fordi han som terrormistænkt har talt ved store offentlige demonstrationer og opnået folkelig opbakning for sin modstand mod NATOs tilstedeværelse i Pakistan. Hafiz Mohammed Saeed er leder af Lashkar-e-Tayyiba. Gruppen har været på USAs terrorliste siden 2001, og Indien beskylder den for at stå bag en række terrorangreb. Det mest kendte erangrebet i Mumbai, hvor 166 mennesker blev dræbt. Alligevel tyder meget ifølge Al Jazeera på, at han indtil for nylig har kunnet tale og bevæge sig relativt frit rundt i Pakistan. Så sent som 28. marts talte Hafiz Mohammed Saeed foran et publikum i hovedstaden Islamabad. I december sidste år talte han foran 40.000 til 70.000 mennesker ved en demonstration i Lahore.",
        "metadata": {
            "source": "https://www.berlingske.dk/internationalt/terrormistaenkt-svarer-igen-paa-milliondusoer",
            "image_url": "https://berlingske.bmcdn.dk/media/cache/resolve/image_x_large/image/66/669841/5041769-file-pakistan-hafiz-saeed-bounty.jpg",
            "publication_time": "Tirsdag d. 03. april 2012, kl. 14.44",
            "author": "Emil Kragh-Schwarz",
            "related_links": [],
            "attachments": []
        }
    }
}