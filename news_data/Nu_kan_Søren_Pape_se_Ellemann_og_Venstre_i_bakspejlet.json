{
    "version": "1.0",
    "document": {
        "id": "https://www_berlingske_dk/analyse-og-perspektiv/nu-kan-soeren-pape-se-ellemann-og-venstre-i-bakspejlet",
        "title": "Nu kan Søren Pape se Ellemann og Venstre i bakspejlet",
        "content": "Et historisk vagtskifte er i gang mellem Venstre og De Konservative. Målingerne viser, at De Konservative overhaler Venstre, og at Søren Pape Poulsen i dag kan opleve noget, som en konservativ formand ikke har oplevet i mange år: Han kan se Venstre i bakspejlet. IfølgeBerlingskes nye Gallupstår De Konservative til at høste 13,6 procent af stemmerne, mens Venstre må nøjes med 12,8 procent. Afstanden er kort, og hvis man medtager den statistiske usikkerhed, kan billedet skifte. Men når det er sagt, er målingen en triumf for Pape og et nyt lavpunkt for Ellemann. Årsagen er, at Gallup cementerer en klar tendens, som viser, at V falder dramatisk, mens K skridt for skridt bevæger sig frem. Samtidig viser målinger, at flest vælgere ønsker Søren Pape Poulsen som borgerlig statsministerkandidat. Sammenligner man de to partiledere og deres partier på andre parametre, falder det også ud til Søren Pape Poulsens fordel: De Konservative har længe haft styr på deres mærkesager, harmonien er udtalt i folketingsgruppen, og på tværs af partiskellene i blå blok har Pape nære relationer til Kristian Thulesen Dahl og Pernille Vermund. Ser vi mod Venstre, toner et andet billede frem. Jakob Ellemann-Jensen har måske nok udstukket de overordnede politiske pejlemærker, men ingen har set det midt i opgøret med Inger Støjberg og Lars Løkke Rasmussens exit. I folketingsgruppen nægter et mindretal at stemme for en rigsretssag mod Inger Støjberg, ogi dele af det jyske bagland er der medlemsflugt, ligesom stribevis af lokale V-folk mener, at Støjberg har fået en kniv i ryggen af sin formand. Mange klager også over, at Ellemann i sin første tid som formand har sendt for svage signaler i udlændingepolitikken, og de tog sig til hovedet over hans tilnærmelse til den radikale eksformand, Morten Østergaard. Endelig er det en offentlig hemmelighed på Borgen, at Ellemanns forhold til DF og Nye Borgerlige er skidt. Set i det perspektiv er det ikke mærkeligt, at flere og flere vælgere ser Søren Pape Poulsen som et borgerligt samlingspunkt og opfatter K som en klippe af stabilitet midt i det oprørte blå hav. Alt dette er man klar over i den konservative top, og det er i stigende grad sandsynligt, at Pape påtager sig rollen som statsministerkandidat. Men ikke nu. Han ved om nogen, hvor hurtigt tingene kan skifte: Han blev selv hånet i sin første tid, og han måtte arbejde hårdt for sit gennembrud. Al den kapital, han møjsommeligt har oparbejdet, vil han ikke sætte over styr ved at melde ud for tidligt og komme til at fremstå som overmodig. Her og nu er det en fordel for Pape, at andre omtaler ham som en kommende statsministerkandidat – frem for at han gør det selv. Modstykket finder man i Jakob Ellemann-Jensen, som kæmper for holde fast i billedet af sig selv og Venstre som »det store dyr på savannen«, mens de fleste andre ser noget helt andet. Hvis tingene udvikler sig gunstigt for Søren Pape Poulsen, kan han håbe på, at han kan lave det samme overrumplende ryk, som den tidligere konservative partiformand og statsminister, Poul Schlüter, præsterede. Schlüter blev fælt undervurderet, indtil han i 1982 udmanøvrerede Venstre og satte sig i statsministerstolen – hvor han blev i mere end ti år. Dog skal Pape forcere stribevis af barrierer, hvis han også skal nå Statsministeriet. For det første skal De Konservative blive ved med at vokse, så de for alvor sætter sig på positionen som det største borgerlige parti. Det vil kunne befæste Papes position som samlingspunkt og statsministerkandidat. Derudover må De Konservative ikke være det eneste lyspunkt i et borgerligt Danmark, som ligger hengemt i mørke, fordi et flertal af danskerne støtter rød lejr og foretrækker Mette Frederiksen som regeringschef. I den forbindelse er der grænser for, hvor svækket Ellemann og Venstre må blive. Med modsat fortegn var det præcis, hvad Jakob Ellemann-Jensens far, Uffe Ellemann-Jensen, oplevede i 1990erne. Han var dengang Venstres formand og statsministerkandidat, og en af grundene til, at han ikke blev statsminister ved valget i 1998 var, at De Konservative befandt sig i en dyb krise. Jorden slog for alvor sprækker under Uffe Ellemann-Jensen, da den daværende konservative leder, Hans Engell, i februar 1997 bragede ind i en betonpille på Helsingørmotorvejen med en promille på 1,37 i blodet. Per Stig Møller blev ny leder, men blev snart undermineret i de nådesløse magtkampe i K. Over for sin folketingsgruppe måtte Uffe Ellemann-Jensen appellere til, at ingen måtte hovere over De Konservative, og flere Venstre-folk forstod også, at der var grænser for, hvor galt det måtte gå for K. I en biografi om Uffe Ellemann-Jensen – som undertegnede skrev – omtalte den tidligere konservative generalsekretær, Peter Sterup, den pludselige omsorg fra Venstre med disse ord: »De puslede om os, som om Det Konservative Folkeparti var en syg gammel arvetante.« – »Venstre blev næsten kattevenlige,« istemte Hans Engell, mens Torben Rechendorff opsummerede den aparte situation med denne analyse: »Der var to grunde til, at Venstre var så nænsomme. For det første ville de ikke for gammelt venskabs skyld stikke næsen i vores sager, og det gik jo også fint uden. For det andet var mange Venstrefolk begyndt at blive ægte bekymrede. Vi måtte ikke blive så svage, at det samlede regnestykke ikke holdt.« Samme mekanismer gælder i dag – blot med en ny rollefordeling – og derfor jubler Søren Pape Poulsen ikke over Venstres nedtur, for i sidste ende handler det om at kunne tælle til 90. Derudover er han på det rene med, at han skal bestå flere svære eksaminer. Han har indiskutabelt gjort det godt. Han har haft viljestyrke til at overkomme den svære tid, da han forlod posten som populær borgmester i Viborg og pludselig blev konfronteret med landspolitikken. Senere gjorde han det overbevisende som justitsminister. Undervejs har han fået skabt sammenhold i sit parti, både i folketingsgruppen og i baglandet, og nu kommer vælgerne. Men det er klart, at Pape ligger i læ, mens stormene rusker i Venstre. I det øjeblik, han gør det officielt, at han er statsministerkandidat, vil han blive testet i et helt andet omfang, og det samme vil De Konservatives udspil. Derudover vil han komme ud i en konfrontation med Mette Frederiksen, og det bliver heller ikke en nem omgang. Så selvom Søren Pape Poulsen lige nu udgør en sjælden borgerlig succeshistorie, er der stadig lang vej til, at De Konservative realiserer drømmen om at gentage Poul Schlüters bedrift.",
        "metadata": {
            "source": "https://www.berlingske.dk/analyse-og-perspektiv/nu-kan-soeren-pape-se-ellemann-og-venstre-i-bakspejlet",
            "image_url": "https://berlingske.bmcdn.dk/media/cache/resolve/image_x_large/image/138/1383683/23649632-.jpg",
            "publication_time": "Søndag d. 31. januar 2021, kl. 08.53",
            "author": "Thomas Larsen",
            "related_links": [],
            "attachments": []
        }
    }
}