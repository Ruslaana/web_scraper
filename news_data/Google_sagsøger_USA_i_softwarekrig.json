{
    "version": "1.0",
    "document": {
        "id": "https://www_berlingske_dk/virksomheder/google-sagsoeger-usa-i-softwarekrig",
        "title": "Google sagsøger USA i softwarekrig",
        "content": "Internetgiganten Google har trukket den amerikanske regering i retten for at forfordele ærkerivalen Microsoft, da staten indgik ny softwareaftale. Google mener uretsmæssigt at være blevet holdt ude af en 58 millioner dollars stor handel om nyt elektronisk postsystem i Indenrigsministeriet. Ved at kræve en femårig kontrakt fravalgte ministeriet reelt Google og favoriserede Microsoft. Indenrigsministeriet beskæftiger omkring 88.000 ansatte og vil ikke kommentere den konkrete sag, skriver nyhedsbureauerne. Google tilbyder sin netbaserede software, Google Apps med e-post, tekstbehandling, regneark og præsentationsprogram. Ifølge internetgiganten blev det specificeret, at kun Microsofts Business Productivity Online Suite-Federal kunne bruges til formålet - en særligt tilpasset udgave af Microsofts normale kontorpakke til virksomheder. Google mener at kunne matche kravene om blandt andet sikkerhed, selv om ministeriet siger, at det ikke er tilfældet. Derfor kalder Google beslutningen »vilkårlig og vægelsindet« og mener, at den skader konkurrencen på softwareområdet. Google mener selv, at et valg af Google-løsningen kunne spare skatteyderne for »adskillige gange ti millioner dollars«. Google tjener 97 procent af sine penge på annoncering men forsøger at vinde nye markeder ved at sælge sin netbaserede software til virksomheder. Programmerne kan bruges gratis, men virksomhederne køber sig til sikkerhed, garanteret drift og flere funktioner. Microsoft har ikke kommenteret sagsanlægget.",
        "metadata": {
            "source": "https://www.berlingske.dk/virksomheder/google-sagsoeger-usa-i-softwarekrig",
            "image_url": "https://berlingske.bmcdn.dk/media/cache/resolve/image_x_large/image/34/345037/3247802-pix-google.jpg",
            "publication_time": "Tirsdag d. 02. november 2010, kl. 14.14",
            "author": "Thomas Breinstrup",
            "related_links": [],
            "attachments": []
        }
    }
}