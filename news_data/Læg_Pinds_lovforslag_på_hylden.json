{
    "version": "1.0",
    "document": {
        "id": "https://www_berlingske_dk/kronikker/laeg-pinds-lovforslag-paa-hylden",
        "title": "Læg Pinds lovforslag på hylden",
        "content": "Første punkt på Folketingets dagsorden i dag er førstebehandling af udviklingsminister Søren Pinds forslag om oprettelse af et såkaldt »Institut for Flerpartistøtte«. Tanken hermed er at etablere en organisation, der kan være omdrejningspunkt for en systematisk støtte til et af de rigtigt svage led i de fleste demokratiseringsprocesser, nemlig udviklingen af velfungerende og bæredygtige politiske partier. Oprindeligt er der tale om socialdemokratisk tankegods, som så i Ulla Tørnæs' ministerperiode blev til det foreliggende lovforslag. Men er det overhovedet en god idé med et sådant institut? Mærkværdigvis nævnes det ikke i bemærkningerne til lovforslaget, og heller ikke andre steder, at man faktisk har erfaringer fra både Norge og Sverige med partistøttemodeller med et stort indslag af såkaldt søsterpartistøtte. Begge systemer er lige blevet evalueret af uafhængige instanser, og evalueringsrapporterne er skræmmende læsning - også selv om de er formuleret i diplomatisk sprog. Det er også værd at hæfte sig ved, at den norske minister øjeblikkeligt lukkede »Senter for Demokratistøtte«, da evalueringens resultater blev kendt. Tilsvarende var Sida (Sveriges pendant til Danida) ikke længe om at stoppe udbetalingerne til fire af de syv partiorganisationer, der for partierne (og Sida) administrerer de svenske partistøttemidler, der i øvrigt fordeles efter samme model, som man foreslår at bruge for denne del af støtten i Danmark: lidt til alle og resten fordelt efter mandattal i Folketinget, hvilket naturligvis især er til fordel for Venstre og Socialdemokraterne. Lovforslaget har faktisk været sendt i høring - men primært til organisationer, der ikke ved noget om emnet - og høringsfristen var, som det ofte er tilfældet, ekstremt kort. Men det fremgår ikke af bemærkningerne til lovforslaget, at flertallet af de reelle svar, der kom inden for de få dage, der var afsat til høringen, var ganske kritiske. Men hvordan støtter man bedst udviklingen af politiske partier i andre lande - og hvilke partier har fortjent vores støtte? Det er en problematik, der er lige så gammel som demokratibistanden, for hvis man mener, at en god og effektiv opposition er vigtig for den demokratiske proces, hvorfor så støtte regeringspartier, der jo som regel ikke er hæmmet af mangel på indflydelse og indtægter? Men støtter man kun oppositionen, bliver regeringen som regel vanskelig at forhandle med, hvilket i høj grad kan vanskeliggøre dialogen om, hvordan partnerskabet mellem Danmark og det pågældende land skal udvikle sig. Og er alle oppositionspartier værd at støtte? Der er helt åbenbart behov for at styrke de politiske partier, ikke mindst i de såkaldte 80-20-systemer, dvs. politiske systemer, hvor et stort parti (som regel det parti, der bar kampen mod de koloniale undertrykkere) til stadighed har 80 procent af pladserne i parlamentet, mens oppositionspartierne tilsammen har de resterende 20 procent. Løsningen på det problem har som regel været aktiviteter, der sigter mod at inddrage alle de partier, der vil være med, som regel uden nogen form for sortering, altså både regerings- og oppositionspartier, og både store og små partier, og så bliver det jo vanskeligt at sondre mellem seriøse og mindre seriøse partier. Det gør dog ikke så meget, for det er vel primært vælgerne, der skal bestemme, hvilke partier der skal leve, og hvilke der skal dø? Denne partistøttemodel har også den fordel, at den fremmer udviklingen af et partisystem, hvor partierne kan vænne sig til at interagere på en nogenlunde fornuftig måde. Alternativet hertil er en model, hvor man udvælger nogle parter, som man godt kan lide, fordi deres navn eller deres ideologi svarer til noget, man kender. Denne model kaldes søsterpartimodellen; udvælgelsen af støtteværdige partier kan blandt andet bygge på medlemskab i de regionale og internationale sammenslutninger, nogle partier er med i. Men nogle af de danske partier kan måske nok have vanskeligt ved at finde søsterpartier i partnerlandene. Hvis man ser på, hvordan partier og partisystemer udvikler sig i de lande, der har modtaget noget af demokratiseringsstøtten som enten den ene eller den anden form for partistøtte, viser det sig at være meget vanskeligt - grænsende til umuligt - at påvise (måle) en effekt af indsatsen; det gælder altså både ved partistøtte- og ved søsterpartimodellen. Det kan der være flere forklaringer på: Én mulig forklaring er, at der ikke er nogen effekt, en anden, at det varer årtier, før noget sådant viser sig, en tredje, at så mange politiske, økonomiske, sociale, kulturelle, etniske faktorer spiller ind på valgresultater og parlamentarisk adfærd, at det ikke kan siges, hvad der egentlig skyldes hvad. Det er altså ikke muligt at foretage systematiske evalueringer af sådanne indsatsers faktiske effekter på udviklingen af enkeltpartier og partisystemer. Det har man vidst længe, men nu vil de danske partier altså alligevel have en sådan institution op at stå, og for at ride på begge heste på en gang har man besluttet, at halvdelen af midlerne skal bruges på tværpolitiske/partisystem-orienterede aktiviteter, halvdelen på søsterpartistøtte. Her glemmer man åbenbart, at de to aktivitetsformer er kontraproduktive. Søsterpartistøtten går jo ud på at hjælpe det udvalgte parti til at blive stort og stærkt, så det kan udkonkurrere de andre. Midlerne hertil kan være målrettede kurser, hjælp til programudvikling og markedsføring, valgkampstøtte osv. og succeskriteriet er jo klart, at det støttede parti skal klare sig bedre i næste valg, end det ellers ville have gjort. Det kan jo kun ske ved at gøre livet vanskeligt for andre partier, og derved bliver den fælles og samdrægtige udvikling af et velfungerende partisystem udfordret, også fordi nogle af de andre partier vil føle sig forfordelt, når donormidlerne og hjælpen fra Danmark kommer til udbetaling. Lovforslaget lægger op til, at de første tre år skal være en slags prøveperiode, med aktiviteter kun i nogle få lande. Det løser dog ikke problemerne med de modsatrettede målsætninger for søsterpartistøtten og den mere systemorienterede støtte, det løser ikke problemerne med, at en del af pengene (der skal tages fra udviklingsstøtten) skal gå til at lønne medarbejdere fra danske politiske partier (dog ikke fra dem alle hele tiden), og med at man forestiller sig en bestyrelse på 15 personer til at lede arbejdet i en institution med maksimalt fem-seks medarbejdere. Partistøtte er svært, og der er endnu ingen lande, der har været i stand til at udvikle en model, der ikke som et vigtigt og måske næsten afgørende element har haft, at det også (især?) skulle være en støtte til giverlandets politiske partier. De kan naturligvis godt trænge til støtte, men hvorfor skal den tages fra udviklingshjælpen til de fattige i de fattige lande? At de danske partier lige som deres søsterpartier i de nordiske lande hverken kan byde på personelle eller organisatoriske erfaringer, der er specielt relevante i de fleste afrikanske eller asiatiske partnerlande nævnes kun for fuldstændighedens skyld. Hertil kommer, at de norske og svenske evalueringer bør føre til, at lovforslaget ganske enkelt lægges på hylden, mens man venter på, at der kommer et mere seriøst forslag til, hvordan den værdifulde danske støtte til demokratiudviklingen i vore partnerlande kan videreudvikles inden for den kommende udviklingsstrategis rammer. Og det bør vel at mærke være et forslag, der ikke som et hovedelement har at bruge dele af udviklingsbistanden på de danske politiske partier!",
        "metadata": {
            "source": "https://www.berlingske.dk/kronikker/laeg-pinds-lovforslag-paa-hylden",
            "image_url": "https://berlingske.bmcdn.dk/media/cache/resolve/image_x_large/image/88/881085/2381504-kronik.jpg",
            "publication_time": "Torsdag d. 25. marts 2010, kl. 22.30",
            "author": null,
            "related_links": [],
            "attachments": []
        }
    }
}