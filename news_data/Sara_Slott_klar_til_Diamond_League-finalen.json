{
    "version": "1.0",
    "document": {
        "id": "https://www_berlingske_dk/sport/sara-slott-klar-til-diamond-league-finalen",
        "title": "Sara Slott klar til Diamond League-finalen",
        "content": "Torsdag aften kl. 20.05 løber Sara Slott Petersen sin sidste internationale konkurrence i år, når hun er til start ved Diamond League-finalen ved Weltklasse-stævnet i Zürich. Her hun muligheden for at få revanche i forhold til to af de løbere, som slog hende i VM-finalen i sidste uge. Både den tjekkiske verdensmester Zuzana Hejnova og den amerikanske bronzevinder Cassandra Tate er til start. Derudover er amerikanske Georganne Moline, som i år har løbet 54,24, også til start, så der er tale om en knivskarpt felt. »Målet er at vise, at den 4. plads var en fejl,« skriver den danske super-atlet i sin personlige blog, hvor hun også har evalueret sin VM-deltagelse og set tilbage på sin sæson. Hun er stadig skuffet over ikke at have fået medalje ved VM, fordi hun lavede en teknisk fejl undervejs og derfor måske kunne have løbet et halvt sekund hurtigere. Men samtidig er den 28-årige Aarhus 1900-løber meget tilfreds med en sæson, hvor hun med egne ord nu er rykket op i den klasse af »freaks«, som hun tidligere regnede for umulige at slå. »Det var været en ubeskrivelse rejse fra starten af sæsonen og til nu, hvor sæsonen er ved at være slut. Jeg havde aldrig i min vildeste fantasi forestillet mig, at jeg ville komme så langt op på ranglisten, og i hvert fald ikke allerede i denne sæson. Det er meget motiverende, og jeg tror, min vintertræning den kommende sæson bliver bedre end nogensinde – for nu har jeg et helt klar billede af, hvem jeg er, og hvem det er, jeg kæmper mod. Nu er verdenstoppen ikke længere en flok freaks med unaturligt meget talent, nu er de mine nærmeste konkurrenter…eller også er jeg bare rykket op i freak-kategorien :-),« skriver Sara Slott i bloggen forud for aftenens Diamond League-finale, som kan følges direkte på TV3 Sport1.",
        "metadata": {
            "source": "https://www.berlingske.dk/sport/sara-slott-klar-til-diamond-league-finalen",
            "image_url": "https://berlingske.bmcdn.dk/media/cache/resolve/image_x_large_vertical/image/68/684453/10477289-saraslott.jpeg",
            "publication_time": "Torsdag d. 03. september 2015, kl. 16.42",
            "author": null,
            "related_links": [],
            "attachments": []
        }
    }
}