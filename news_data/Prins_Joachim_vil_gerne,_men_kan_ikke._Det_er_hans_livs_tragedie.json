{
    "version": "1.0",
    "document": {
        "id": "https://www_berlingske_dk/skaerm/prins-joachim-vil-gerne-men-kan-ikke-det-er-hans-livs-tragedie",
        "title": "Prins Joachim vil gerne, men kan ikke. Det er hans livs tragedie",
        "content": "»Skæbne forpligter, det er der noget om. Uanset hvem vi er. Men vi kan stadigvæk, uanset hvem vi er, skubbe til den, prikke til den, præge den.« Sådan sigerprins Joachimhen imod slutningen på den dokumentarfilm og det dobbeltportræt, han selv har været med til at få ideen til. Mens lejrbålet langsomt brænder ud, drager han selv en form for konklusion på den vandretur langs Hærvejen, han – i hvert fald i bidder – har taget side om side med lægen og forfatterenSteffen Jacobsen. Prins Joachim har tilsyneladende mødt sin følgesvend ved en tidligere lejlighed og fattet interesse for ham. Men Jacobsen er også castet, fordi han kommer fra fundamentalt anderledes kår, hvis man sammenligner med den prins, der i hvert fald på et overfladisk plan har fået det hele serveret. Hertil og ikke længere: Prins Joachim holder på sig selv.Fold sammenLæs mereFoto: Per Frederik Skiöld. Kan de to skæbner spejle sig interessant i hinanden, mens de samtidig trawler sig gennem danmarkshistorien og det Jylland, som er ualmindeligt appetitligt og sanseligt filmet: Så smukt er der stadig her i landet. Svaret er både et ja og et nej. Eller snarere: Jo, dokumentaren »Hærvejen« går hen og bliver interessant på en anden måde, end mange måske havde forestillet sig. Hvis man har sat næsen op efter nysgerrige afsløringer om prins Joachims forhold til sin familie eller de seneste års diskussioner om hans og børnenes rolle i det kongelige hierarki, er der ikke meget at komme efter. Der befinder vi os – apropos Hærvejen – på nedtrampede stier. Vi får at vide, at han følte sig ensom, da han – plaget af skyld og skam over at måtte skuffe forventningerne – måtte meddele, at han skulle skilles. At prins Henrik var streng, men nærværende. At forældrene som nybagt regentpar var meget fysisk fraværende, da sønnerne var yngre, uden at han på nogen måder kalder det et svigt. At Marie er en klog kone og kærlig hustru, der er »i stand til at se gennem alle filtre og tåger«, og at hun var med til at give ham mod til at forlade Schackenborg. Steffen Jacobsen prøver at lirke op for prins Joachims betroelser, men det kniber gevaldigt.Fold sammenLæs mereFoto: Per Frederik Skiöld. Man skal i hvert fald være i stand til at læse mellem linjerne, hvis man skal se dokumentaren i relation til for eksempelballaden om prins Joachims børns titler, som deres egen farmor fratog dem fra nytår 2023. »Hvad er din største skræk?« vil Steffen Jacobsen vide i endnu et forsøg på at tvinge prinsen ud af sin skal. Svaret er, ikke at kunne beskytte sine børn. Men uddybningen forbliver generelle vendinger om at forsøge at berede dem på livet, lede dem i det, man selv mener er i den rigtige retning. Noget, prins Joachim tydeligvis har tænkt meget over. Men får samtalen ellers prinsen på banen? Som det relativt brutale menneske, der kræver »autenticitet« og reelle samtaler af sine omgivelser, er Steffen Jacobsen en glimrende udfordrer af prins Joachim. Jacobsen kan køre frem med den barndom, hvor han var offer for en »psykopatisk-narcissistisk« mor, der ikke rummede lyspunkter. Han kan tale om at måtte bygge sig selv op. Han kan direkte anklage prinsen for hele tiden at gardere sig: »Skal man sende et telegram?« Men Hans Kongelige Højhed forbliver bag sine parader. Det lykkes aldrig for Jacobsen at ryge ham ud af det høje slot, hvor han har forskanset sig. Prinsen forsøger at lukke op. Uden at han lykkes. Og han ved godt selv, at han har placeret sig på tilværelsens sidelinje, hvis det da er ham selv, der har placeret sig der. Han nærmer sig i hvert fald lige akkurat den problemstilling sidst i programmet, hvor han funderer over, hvor meget vi selv er herre over vores egen skæbne. Hvor holder rollen op, hvor begynder han selv? Et fyrsteligt måltid får heller ikke rigtig samtalen mellem de to væsensforskellige mænd på gled.Fold sammenLæs mereFoto: Per Frederik Skiöld. Vi andre kan med lethed drage konklusionen. Han er ganske enkelt offer for en opdragelse, en pligtfølelse og nogle forventninger, der står i vejen for, at han for alvor kan interagere med andre mennesker fuldt, frit og helt. Og tilsyneladende har hans ekstraordinære baggrund også gjort, at han – måske for ikke at få for mange krav den anden vej – heller ikke er dygtig til at spørge til andres ve og vel. Filmen bliver i virkeligheden en interessant udstilling af prins Joachims grundlæggende smerte, for nu ikke at kalde det en tragedie: Han klynker vel at mærke ikke, er bevidst om sin privilegerede status. Men de amputerede, lettere haltende samtaler med Jacobsen bliver en demonstration af, hvad den kongelige byrd kan kræve af afsavn. Prins Joachim ævler til gengæld gerne løs om den fælles danske fortid, han er så vidende om og optaget af. Som en anden Palle Lauring – den folkelige historieformidler dukker selv op som hærvejsfører i klip fra en gammel dokumentar – taler prinsen Jacobsen et øre af og har meget at sige om Gorm og Thyra og slaget på Grathe Hede. Men her er han på sikker grund, for det handler ikke om ham selv. Han – og familien – ved i øvrigt godt, at har en trang til at fortælle andre alt, hvad han ved: »Når man spørger mig om klokken, forklarer jeg, hvordan urværket er sat sammen.« Selvironien fejler ikke noget. Hvorfor har prinsen lavet filmen? Uden tvivl, fordi erfaringerne fra den tidligere dokumentarserie viste, at danskerne gerne vil lære nye sider af prinsen at kende. Han vil gerne forbedre sin popularitet ved at vise, at han ikke er den stivstikker, nogle vil gøre ham til. Danmark er et dejligt sted. Sjældent set smukkere end i dokumentaren. Mon ikke Hærvejen kommer til at minde om en motorvej til sommer?Fold sammenLæs mereFoto: Per Frederik Skiöld. Gør vi så det – lærer ham at kende? Prinsens tavshed bag solbrillerne, det, han vælger ikke at svare på, de synkebevægelser, han foretager, siger meget om et følsomt menneske, der gerne vil, men ikke kan. Rollen og det, han er blevet, er ikke længere til at skille ad. Deri ligger der også en slags sandhed om prins Joachim. Det har filmens tilrettelæggere, når de ser på det, de har kunnet få i kassen. Tag engang og kig på den indlagte scene fra badebroen, hvor de to mænd smider tøjet før en svalende dukkert i en jysk sø. Steffen Jacobsen står der i bar røv, mens prinsen klæder om til badebukserne med et beskyttende håndklæde om livet. Kan nogen se symbolikken? Men den nøgne sandhed om prins Joachim bliver »Hærvejen« altså alligevel. Eller som nogen engang sang: »You say it best when you say nothing at all.« »Hærvejen«. Instruktion: Jesper H. Grand. Nordisk Film. Kan i øjeblikket ses på CPH: DOX. Tv-premiere på DR til juni.",
        "metadata": {
            "source": "https://www.berlingske.dk/skaerm/prins-joachim-vil-gerne-men-kan-ikke-det-er-hans-livs-tragedie",
            "image_url": null,
            "publication_time": "Fredag d. 21. marts 2025, kl. 08.26",
            "author": "Jakob Steen Olsen",
            "related_links": [],
            "attachments": []
        }
    }
}