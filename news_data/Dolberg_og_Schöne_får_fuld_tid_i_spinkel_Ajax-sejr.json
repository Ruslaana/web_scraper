{
    "version": "1.0",
    "document": {
        "id": "https://www_berlingske_dk/sport/dolberg-og-schoene-faar-fuld-tid-i-spinkel-ajax-sejr",
        "title": "Dolberg og Schöne får fuld tid i spinkel Ajax-sejr",
        "content": "Heerenveen. Danskerklubben Ajax kan nyde udsigten fra toppen af hollandsk fodbold efter en snæver 1-0-sejr på udebane over Heerenveen søndag eftermiddag. Med både Lasse Schöne og Kasper Dolberg i aktion i hele kampen måtte storklubben vente på den første scoring i 71 minutter, hvor anfører Davy Klaassen gjorde sig selv til matchvinder med 1-0-målet. Holdets tiende sejr i 14 kampe sender Ajax forbi Feyenoord og op på førstepladsen i Æresdivisionen. Feyenoord kan dog erobre topplaceringen tilbage ved at tage point med Utrecht senere søndag. Ajax måtte slide hårdt for de tre point mod et velforberedt Heerenveen-mandskab, der med danske Younes Namli i startopstillingen skabte en ganske jævnbyrdig kamp. Det var som ventet Ajax, der havde bolden mest, men i store perioder af kampen kneb det med at omsætte overtaget i reelle målchancer. Derfor fik Kasper Dolberg - trods mange fine indslag - ikke helt den samme iøjnefaldende rolle som i sidste weekend, da han lavede hattrick mod NEC Nijmegen. Ajax er nu uden nederlag i 19 kampe. Amsterdam-klubben måtte senest gå fra banen som taber 24. august efter en Champions League-kvalifikationskamp mod Rostov. /ritzau/",
        "metadata": {
            "source": "https://www.berlingske.dk/sport/dolberg-og-schoene-faar-fuld-tid-i-spinkel-ajax-sejr",
            "image_url": "https://berlingske.bmcdn.dk/media/cache/resolve/image_x_large/image/16/167375/15592473-ajax---20161127163007241_orgj.jpeg",
            "publication_time": "Søndag d. 27. november 2016, kl. 16.35",
            "author": null,
            "related_links": [],
            "attachments": []
        }
    }
}