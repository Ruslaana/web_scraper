{
    "version": "1.0",
    "document": {
        "id": "https://www_berlingske_dk/internationalt/liga-advarer-om-syrisk-borgerkrig",
        "title": "Liga advarer om syrisk borgerkrig",
        "content": "- Jeg frygter for en borgerkrig, og de begivenheder vi ser og hører om i øjeblikket kan føre til en borgerkrig, siger Elaraby til Reuters. Samtidig advarer han mod de regionale konsekvenser af en borgerkrig. - Ethvert problem i Syrien vil få konsekvenser for nabolandene, lyder det fra ligaens leder med henvisning til Libanon, Tyrkiet, Irak, Jordan og Israel. Det arabiske observatørkorps, der er sendt til Syrien for at rapportere om situationen og kontrollere, at de syriske myndigheder lever op til en aftale med ligaen om at stoppe overgrebene mod demonstranter, kan være på vej til at smuldre. Adskillige medlemmer af korpset har de seneste dage forladt Syrien i frustration over, at de selv bliver angrebet, og fordi deres tilstedeværelse ikke har bedret vilkårene for befolkningen. Den vurdering er lederen af Ligaen, Nabil Elaraby, dog ikke enig i. Selvom ligaen endnu ikke har besluttet, om observatørernes mission skal forlænges, siger Elaraby. - Der er ingen tvivl om, at antallet af drab er faldet med tilstedeværelsen af observatørerne. Den opfattelse strider dog lodret med den vurdering, som en ledende FN-embedsmand gav Sikkerhedsrådet i denne uge. Han sagde, at antallet af drab var steget til godt 40 om dagen, siden de arabiske observatører ankom den 27. december. Derfor cirkulerer der også i øjeblikket to forskellige tal på dræbte i den ti måneder lange konflikt. En flere uger gammel opgørelse, hvor FN siger, at mindst 5.000 har mistet livet - og et hvor syriske menneskerettighedsgrupper i dag sætter tallet til 6.000. De syriske myndigheder, der anvender betegnelsen »terrorister« om demonstranterne og om de desserterede soldater, som kæmper mod den syriske hær, siger, at 2.000 soldater og politifolk er dræbt.",
        "metadata": {
            "source": "https://www.berlingske.dk/internationalt/liga-advarer-om-syrisk-borgerkrig",
            "image_url": "https://berlingske.bmcdn.dk/media/cache/resolve/image_x_large/image/68/685441/4790902-syrien.jpg",
            "publication_time": "Fredag d. 13. januar 2012, kl. 17.01",
            "author": null,
            "related_links": [],
            "attachments": []
        }
    }
}