{
    "version": "1.0",
    "document": {
        "id": "https://www_berlingske_dk/virksomheder/grossist-boss-vil-fokusere-paa-onlinesalg",
        "title": "Grossist-boss vil fokusere på onlinesalg",
        "content": "Virksomheden er nemlig stadig i gang med at omstille sig fra at være en klassisk grossistvirksomhed til at være en it- og logistikvirksomhed. 2016 byder derfor også på yderligere investeringer. VVS-grossisten vil blandt andet investere i en udbygning af virksomhedens miniloadanlæg for at optimere effektiviteten på lagret, fortæller administrerende direktør Niels Johansen til Ritzau Finans i forbindelse med årsregnskabet mandag formiddag. - Vi investerede i et miniloadanlæg for små fire år siden. Sidste år investerede vi i et pallehøjlager med 29.000 paller, og nu investerer vi i en udbygning af miniloadanlægget. Dermed bliver det i højere grad kraner og robotter, der tager over i mange af lagerstyringsfunktionerne.  - I den forbindelse købte vi også tre ejendomme, der grænser op til vores ejendom i Albertslund, og det er for at kunne servicere den fremtid, som vi håber kan give vækst. Hvis man får yderligere kapacitet og et mere effektivt logistiksystem, så er det med til at gøre forretningen mere rentabel fremadrettet, siger Niels Johansen. Derudover byder året også på en fortsat omstrukturering af forretningen i Sverige. Det indebærer blandt andet, at varerne til Sverige skal leveres fra centrallageret i Danmark. - Tidligere har varerne ligget på varelagrene derovre, men hele logistikfunktionen kommer nu til at gå fra Danmark. På den måde kan vi servicere et bedre produktsortiment inden for VA-området (spildevand og afløb, red.), fordi vi har et stort varelager her i Albertslund, og samtidig behøver vi ikke at ligge inde med varerne to steder, siger direktøren og fortæller, at omstillingen forventes af være på plads ved udgangen af første kvartal.  I 2015 har virksomheden desuden oplevet en vækst i onlinesalget på 50 pct., og det er et område, som virksomheden har fokus på fremadrettet. - Vi har haft en betydelig vækst i 2015, og det er hele den transformation, vi er i gang med. Det er klart, at det et noget, som vi er meget opmærksomme på. Det er sådan, det er generelt i samfundet, og vi benytter os alle sammen i større grad af onlinesalg. Så det er det, vi omstiller os til i større grad, siger han. For 2016 venter A & O Johansen et resultat før skat på 120-130 mio. kr. Det er en stigning fra 115,5 mio. kr. sidste år, hvor resultatet blev forbedret fra 97,5 mio. kr. i 2014. Noget af det forventede stigning skyldes, at internetvirksomheden BilligVVS først blev en del af A&O Johansen i august sidste år.  Investeringerne betyder desuden, at virksomheden ikke udbetaler udbytte til aktionærerne i år, og ifølge direktør Niels Johansen er der ikke taget stilling til, hvordan det vil tegne sig for udbyttet fremadrettet.",
        "metadata": {
            "source": "https://www.berlingske.dk/virksomheder/grossist-boss-vil-fokusere-paa-onlinesalg",
            "image_url": "https://berlingske.bmcdn.dk/media/cache/resolve/image_x_large/image/19/191040/12411951-fff.jpg",
            "publication_time": "Mandag d. 22. februar 2016, kl. 13.29",
            "author": null,
            "related_links": [],
            "attachments": []
        }
    }
}