{
    "version": "1.0",
    "document": {
        "id": "https://www_berlingske_dk/politik/topstrateg-undrer-sig-over-markant-melding-fra-soeren-gade-det-er-ikke",
        "title": "Topstrateg undrer sig over markant melding fra Søren Gade: »Det er ikke noget, man gør«",
        "content": "Det vakte stor opsigt, da Søren Gade (V) på valgaftenen pludselig smed en bombe. Troels Lund Poulsen bør ikke være forsvarsminister, når han også er vicestatsminister og formand for Venstre, lød det fra folketingets formand i et interview med Ritzau. Jacob Bruun, mangeårig topstrateg og tidligere særlig rådgiver for daværende statsminister Lars Løkke, mener sådan set, at Søren Gade har fat i den lange ende. Alligevel retter han kritik af folketingsformanden. »Det virker som en hanelefant, der roder rundt i en politisk glasbutik, når man bruger en valgaften på at tale om det her,« siger han og uddyber: »Det ene er timingen. Det andet er, at det, han siger, det er ikke noget, man gør. Det lader man som regel være op til sin formand«. Jacob Bruun Christensen var Lars Løkkes højre hånd under hans ministerperiode og var tilmed en central forhandler under dannelsen af SVM-regeringen. Tidligere har han været direktør for strategi og partnerskaber i Vækstfonden.Fold sammenLæs mereFoto: Thomas Lekfeldt. Venstres valgaften var knap gået i gang, før Søren Gade tilkendegav sine holdninger til Troels Lund Poulsens ministerpost. Han forklarede, at han selv var forsvarsminister fra 2005 til 2010, og at han blev »slidt op« af det. Nu ser han historien gentage sig med sin gode ven og partiformand, Troels Lund Poulsen, og det»bekymrer ham.« »Troels Lund har tre kasketter, og han har arvet dem alle fra sin forgænger (Jakob Ellemann-Jensen,red.). Jeg mener ikke, at der findes et menneske i verden, der kan overkomme alle de ting,« sagde han ifølge Ritzau: »Hvis det står til mig, skal der være mere tid til at være vicestatsminister og formand for Venstre.« Jacob Bruun, der i dag ejer bureauet Bruun Advisory, gør det klart, at han »fuldstændig er enig« i Sørens Gades analyse. For detersvært at varetage både forsvarsministerposten, vicestatsministerposten og posten som partiformand på én gang, understreger han. Og deterforsvarsministeriet, som han bør søge væk fra, mener han. »Det tror jeg sådan set, at de fleste er enige i. Både dem, som kigger på politik indefra og fra en observatørposition,« siger han og uddyber: »Det var en kæmpe overraskelse, da Jakob Ellemann i sin tid valgte præcis det setup for sig selv. Og det var en lige så stor overraskelse, at Troels Lund blev i det samme setup. Især fordi det viser sig, at problemerne står i kø i forsvarsministeriet, og det tager rigtig meget energi og fokus«. Når det er sagt, bør meldingen ikke komme fra Søren Gade, tilføjer han. Han bør »loyalt bakke op om det setup, der nu engang er«. »Det er med til at sende et mærkeligt signal, at han overhovedet blander dig, og det er med til at afspore, at Venstre faktisk fik et markant bedre valg, end man havde håbet på,« siger han: »Så jeg tror da, at man i Venstre og omkring Christiansborg undrer sig noget over den melding den tid på valgaftenen.« Søren Gade (V) mener, at det er et for krævende job for Troels Lund Poulsen at være både forsvarsminister, partiformand og vicestatsminister på samme tid.Fold sammenLæs mereFoto: Asger Ladefoged. Reaktionen fra Søren Gade kom efter de første exitpolls, der gav Venstre to mandater, hvilket var bedre, end samtlige målinger havde vist op til valget. Dog havde partiet fire mandater i Europa-Parlamentet fra sidste valg og stod altså stadig til en halvering. Fra Søren Gade lød det, at det er »et helt umenneskeligt pres«, som Troels Lund Poulsen har været under, og derfor bør han have en anden ministerpost, når der angiveligt snart kommer ministerrokade. Han ville ikke svare på, hvilken ministerpost han mener, Troels Lund Poulsen bør få, daJyllands-Posten spurgte. Men han har en klar idé, lod han forstå. Spørger man Jacob Bruun, er opfordringen den samme. »Det handler ikke så meget om »de tre kasketter,« for vicestatsministerkasketten er tom. Det er en meningsløs gestus på en eller anden måde,« siger han: »Men når nu det har vist sig, at der i forsvarsministeriet er rigtig mange svære sager, er mit råd, at ministeren kigger efter et andet område, når vi ser ind i en sommer, hvor der sandsynligvis kommer en ministerrokade.« Der er dog nemmere sagt end gjort, erkender Jacob Bruun. For det er »nemmere at stille diagnosen end at komme med en løsning,« som han siger: »Problemet er, at der ikke nogen områder, som Venstre har i dag, der er helt oplagte at bytte over til. Og det vil sige, at hvis de skal lave et nyt og bedre resort til Troels Lund Poulsen, så kræver det, at man får de andre regeringspartier til at spille med. Og det kan blive svært.« Direkte adspurgt om, hvilken post han mener, der er mest oplagt for Troels Lund Poulsen, svarer han: »Drømmescenariet, som jeg tror, at mange Venstre-folk går og fantaserer om, er finansministerposten. Men det mener jeg er helt urealistisk. Den kan jeg slet ikke forestille mig, at Socialdemokratiet vil afgive,« siger han: »Så hvis man skal forestille sig noget andet, der har en form for tyngde og pondus, kunne det måske være posten som justitsminister eller erhvervsminister.« Hvad tror du, hensigten med den her udmelding fra Gade har været? »Hvis man skulle tænke strategisk og motivfortolke, og man siger, det var bevidst, han gjorde det, så kan det være, fordi der i Venstre-toppen er en overvejelse om, at han skal ud af forsvarsministeriet. Og så er det måske en måde at forberede folk på, at den bevægelse er undervejs,« siger han: »Men for at være helt ærlig vil mit bedste bud være, at det ikke er noget, der er afstemt, og det var en finke, der røg af panden på valgaftenen.«",
        "metadata": {
            "source": "https://www.berlingske.dk/politik/topstrateg-undrer-sig-over-markant-melding-fra-soeren-gade-det-er-ikke",
            "image_url": "https://berlingske.bmcdn.dk/media/cache/resolve/image_x_large/image/180/1804318/24724363-jacob-bruun-christensen-mangerig-topstrateg-og-c.jpg",
            "publication_time": "Tirsdag d. 11. juni 2024, kl. 06.09",
            "author": "Sidsel Lyhne Jensen",
            "related_links": [],
            "attachments": []
        }
    }
}