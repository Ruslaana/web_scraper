{
    "version": "1.0",
    "document": {
        "id": "https://www_berlingske_dk/diverse/politi-undersoeger-kraeftforskere",
        "title": "Politi undersøger kræftforskere",
        "content": "Politiundersøgelsen kommer efter, at at Urban for tre uger siden afslørede, at Dandrit ulovligt har fremstillet og solgt  medicin til den private kræftklinik Humlegaarden, hvor en ny type af den såkaldte dendritcelle-vaccine er blevet  afprøvet på omkring tyve uhelbredeligt syge kræftpatienter. Kræftklinikken Humlegaarden ejes af cheflæge Finn Skøtt Andersen, der samtidig er medejer af Dandrit. De ulovlige eksperimenter fandt sted på trods af, at lægerne i  Dandrit havde modtaget et skriftligt forbud fra Lægemiddelstyrelsen, og på trods af at vaccinen ikke var  tilstrækkelig afprøvet på mennesker. Kontorchef i Lægemiddelstyrelsen Anne Marie Vangsted bad kort før jul  Helsingør Politi om at foretage afhøringer i sagen, en fremgangsmåde som kun bruges i særligt alvorlige tilfælde. Så længe politiet efterforsker, ønsker Anne Marie Vangsted ikke at kommentere sagen, der kan ende med hæfte. Hos politiet i Helsingør fortæller vicekriminalinspektør Karl Erik Agerbo, at man de nærmeste dage planlægger at  afhøre de ansvarlige personer fra Dandrit, der ejes af blandt andre professor Steen Lindkær Jensen, overlæge på Køge Sygehus Torben Kjær og den russiske forsker Alexei Kirkin, der er kernen i Dandrits vaccine-forskning. Ifølge Urbans oplysninger har Dandrit allerede overfor Lægemiddelstyrelsen erkendt at have fremstillet og afprøvet  den ulovlige vaccine på Humlegaarden helt frem til november 2001 - et halvt år efter Lægemiddel- styrelsens  skriftlige forbud. Trods gentagne forsøg har det ikke været muligt at træffe Dandrits direktør Suzanne Flagstad.",
        "metadata": {
            "source": "https://www.berlingske.dk/diverse/politi-undersoeger-kraeftforskere",
            "image_url": "https://berlingske.bmcdn.dk/media/cache/resolve/image_x_large_vertical/image/94/948956/501336-politi-undersger-krftforskere--.jpg",
            "publication_time": "Torsdag d. 02. januar 2003, kl. 07.45",
            "author": null,
            "related_links": [],
            "attachments": []
        }
    }
}