{
    "version": "1.0",
    "document": {
        "id": "https://www_berlingske_dk/samfund/kirke-afviser-kritik-i-boernepornosag",
        "title": "Kirke afviser kritik i børnepornosag",
        "content": "I 2005 fik en katolsk præst fra Sjælland en dom og en straf i form af dagbøder, fordi politiet på præstens computer fandt børneporno. Præsten blev taget som led i politiaktionen Operation Mjølner, hvor 119 personer blev sigtet for besiddelse af børneporno. Det skrev Politiken i går. Den 25. maj i år suspenderede kirken præsten, »efter at hans sag har været behandlet af det danske retsvæsen«. Præsten nåede altså at fortsætte sit virke - hvor han har haft med børn og unge at gøre - i fem år efter sin dom, inden kirken suspenderede ham for at undersøge sagen. Berlingske Tidende ville gerne have spurgt biskop Czeslaw Kozon, præcis hvornår kirken fik besked om præstens dom. Men han ville i går ikke lade sig interviewe, og kirken sendte i stedet en meddelelse ud: »Dagbladet Politiken bringer dags dato en artikel, der kan læses som om den katolske kirkes ledelse skulle have været bekendt med en præsts dom for besiddelse af børnepornografisk materiale i fem år uden at have skredet ind. Dette er ikke korrekt,« skriver kirken og tilføjer, at den først hørte om præstens dom, få uger før præsten blev suspenderet 25. maj. Hvis politiet rejser sigtelse eller tiltale for besiddelse af børneporno mod en person, der til daglig arbejder med børn, skal politiet informere Rigsadvokaten, der så kontakter personens arbejdsgiver. Denne regel angik indtil august 2005 kun offentligt ansatte - og derfor ikke katolske præster. Da præsten blev sigtet i marts 2004, har politi og Rigsadvokaten ikke informeret den katolske kirke om sagen. Det oplyser statsadvokat Jesper Hjortenberg fra Rigsadvokaturen: »Sigtelsen er før myndighederne fik udvidet indberetningspligten, og derfor er den ikke indberettet. Man kan diskutere, om dommen fra september 2005 burde være indberettet, men det er ikke sket. Sandsynligvis fordi man i politikredsene har fokuseret mest på nye sigtelser.« Han oplyser, at hvis præsten var sigtet efter 1. august 2005, ville kirken være blevet orienteret: »Kirken ville i dag uden tvivl blive orienteret, idet en præst bl.a. har med både børn og unge at gøre i sit daglige virke, og der derfor er indberetningspligt,« siger Jesper Hjortenberg. Han tilføjer, at Rigsadvokaten generelt ikke har modtaget sager, der omhandler katolske præster og børneporno.",
        "metadata": {
            "source": "https://www.berlingske.dk/samfund/kirke-afviser-kritik-i-boernepornosag",
            "image_url": "https://berlingske.bmcdn.dk/media/cache/resolve/image_x_large/image/86/861391/2678107-helene.jpg",
            "publication_time": "Lørdag d. 05. juni 2010, kl. 12.01",
            "author": "Kasper Krogh",
            "related_links": [],
            "attachments": []
        }
    }
}