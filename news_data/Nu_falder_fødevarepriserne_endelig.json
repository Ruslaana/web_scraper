{
    "version": "1.0",
    "document": {
        "id": "https://www_berlingske_dk/virksomheder/nu-falder-foedevarepriserne-endelig",
        "title": "Nu falder fødevarepriserne endelig",
        "content": "Efter at have sat rekord på rekord begynder fødevarepriserne nu igen at falde, hvilket vil være en kærkommen hjælp i mange husholdninger verden over. En opgørelse fra FNs fødevareorganisation, FAO, viser, at fødevarepriserne i juni faldt med 2,3 procent, skriver nyhedsbureauet Bloomberg. Selvom der går lidt tid, inden det slår igennem i den lokale købmand eller grønthandler, er det alligevel godt nyt forforbrugerne, som har måttet se priserne på mad stige, samtidig med at energiregningen skød i vejret, og benzinpriserne også nåede rekordhøjder. Fødevarepriserne var allerede begyndt at stige under coronaepidemien, men da russiske soldater i februar invaderede Ukraine,steg de endnu mere. Ukraine er nemlig et af verdens kornkamre, når det gælder hvede, og gennem især den seneste måned har der været stort fokus på, hvordan det høstede kan fragtes ud af landet og ud på verdensmarkedet. Trykket på fødevarepriserne er lettet i den seneste tid, fordi man nu er begyndt at høste på den nordlige halvkugle. Samtidig bliver der plantet mere korn end tidligere, fordi der har været bekymringer for, om den tiltagende økonomiske krise sammen med krigen i Ukraine ville betyde, at der ville mangle fødevarer. Faktisk var juni den tredje måned i træk, hvor presset på madvarer tog af, oplyser FAO, men de ligger stadig 15 procent højere, end de gjorde for et år siden. Det er navnlig de internationale priser på vegetabilske olier, korn og sukker, der er gået ned, mens priserne på mælkevareprodukter og kød er steget. Hvedepriserne faldt med 4,1 procent i juni i forhold til maj, men ligger fortsat 48,5 procent højere end for et år siden. Kornpriserne er faldet med 4,1 procent, majsprisen med 3,5 procent, navnlig som følge af større høst i Argentina, Brasilien og USA. Til gengæld er kødpriserne nu rekordhøje, nemlig 12,7 procent over, hvad de lå på for et år siden. Mælkeprodukter er steget med 4,1 procent, og her er det navnlig ost, der er blevet dyrere.",
        "metadata": {
            "source": "https://www.berlingske.dk/virksomheder/nu-falder-foedevarepriserne-endelig",
            "image_url": "https://berlingske.bmcdn.dk/media/cache/resolve/image_x_large/image/156/1569405/24145815-pix-indkb.jpg",
            "publication_time": "Fredag d. 08. juli 2022, kl. 13.35",
            "author": "Thomas Breinstrup",
            "related_links": [],
            "attachments": []
        }
    }
}