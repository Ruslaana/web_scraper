{
    "version": "1.0",
    "document": {
        "id": "https://www_berlingske_dk/indland/aah-nej-foerst-en-paaske-krudttoende-over-danmark-og-dernaest-fare-for",
        "title": "Åh nej: Først en påske-»krudttønde« over Danmark og dernæst fare for slud og måske endda sne",
        "content": "Hvis man går og drømmer om at brune sin blege hud i lun forårssol på terrassen, bør man nok gemme sin forventning lidt væk. For i de kommende dage og uger kan der blive overordentlig vådt – og dernæst overraskende køligt for årstiden. Sådan lyder det i prognoserne fra DMI og TV 2. Lad os tage påsken først. Temperaturkontrasterne i Nordeuropa kan i de kommende dage blive så kraftige, at det ifølgemeteorolog på TV 2 Vejret, Lone Seir, kan skabe »en potentiel krudttønde over Danmark«. Det kan søndag, når urene er stillet frem til sommertid, udløse kraftige byger over landet måske med torden, og ifølge Lone Seir kan det ikke udelukkes, at tordenbygerne kan give lokale skybrud. Risikoen vil være størst i det vestlige Danmark. I weekenden kan temperaturen nå op på 20 grader i Nordtyskland. Samtidig er der fortsat ganske koldt selv ret langt mod syd i Sverige. Det er denne markante forskel, der kan udløse den nævnte »krudttønde«. Også anden påskedag kan der falde en del regn over landet – denne gang især i de sydlige og østlige landsdele. Det ustadige vejr ser ud til at fortsætte i ugen efter påske. Samtidig ser kold polarluft ud til at begynde at strømme ned over Danmark. Det kan i næste uge give »køligt vejr med risiko for nattefrost, og der kan måske også optræde slud- eller snebyger«. Det skriverDMI i sin månedsprognose. Hvordan vejret udarter sig derefter, er langt mere usikkert. Men i den anden uge af april er der mulighed for dagtemperaturer på op til 14 grader, dog stadig med mulighed for enkelte nætter med let nattefrost. DMIs sæsonprognose er endnu mere usikker, men instituttets langtidsmeteorolog Steen Hermansen vurderer dog, at både maj og juni kommer til at byde på mange dage med tørt og stabilt vejr samt med gode solchancer. Sommeren er trods alt på vej. Langsomt.",
        "metadata": {
            "source": "https://www.berlingske.dk/indland/aah-nej-foerst-en-paaske-krudttoende-over-danmark-og-dernaest-fare-for",
            "image_url": "https://berlingske.bmcdn.dk/media/cache/resolve/image_x_large/image/178/1780083/24670693-p-sndag-er-der-mulighed-for-at-rets-frste-sky.jpg",
            "publication_time": "Torsdag d. 28. marts 2024, kl. 18.31",
            "author": "Lars Henrik Aagaard",
            "related_links": [],
            "attachments": []
        }
    }
}