{
    "version": "1.0",
    "document": {
        "id": "https://www_berlingske_dk/samfund/s-er-klar-paa-kaempebyggeri-naar-vi-alligevel-bygger-hoejt-kan-vi-lige-saa-godt",
        "title": "S er klar på kæmpebyggeri: »Når vi alligevel bygger højt, kan vi lige så godt bygge Skandinaviens højeste«",
        "content": "Det er slet ikke utænkeligt, at Europas fjerde højeste højhus skal ligge i Nordhavn i København. Det fastslår medlem af teknik- og miljøudvalget og Borgerrepræsentationens største parti Jakob Hougaard (S) til Berlingske.  De første tegninger af byggeriet, der har fået navnetGreat Northern, viser, at den ene af i alt to skyskrabere efter planen skal strække sig 330 meter i vejret og indeholde boliger, erhverv og hotel. Til sammenligning er Europas højeste højhus i dag 373,7 meter højt og beliggende i Moskva, Rusland. Ifølge Jakob Hougaard er Socialdemokratiet ikke skræmt af bygninger, som rager højt i landskabet, og derfor skal bygherre og arkitekt, som begge endnu er hemmelige, have lov til at tage idéen videre, vise den frem for københavnerne og bevise, at den fører job med sig, før partiet vil afvise byggeriet. Artiklen fortsætter efter grafikken  »Jeg mener, at det kunne være rigtig fint at have skyskraberen i Nordhavn. Den forskrækkelse, der tidligere har været mod højhuse, er ikke så markant længere, hvis bare højhusene ikke ligger i Middelalderbyen, og så længe Københavns profil i det hele taget kan fastholdes,« siger Jakob Hougaard.  Magasinet KBH skrev torsdag om planerne for byggerietefter at have fået fat i »en hemmelighedsfuld og detaljefattig« sagsfremstilling fra forvaltningen til kommunalpolitikerne i Teknik- og Miljøudvalget i København. I planen er der lagt op til, at Great Northern skal ligge ved Oceankaj, helt ude ved krydstogtskibene i det ydre Nordhavn, men den placering har et andet prestigeprojekt også lagt billet ind på, nemlig H.C. Andersen Adventure Tower & Park. Dermed er der lagt op til kamp om at blive Københavns nye vartegn, hvis ellers byens kommunalpolitikere nikker ja til, at området skal bebygges. Jakob Hougaard mener, at Great Northern er et spektakulært byggeri, som mange københavnere vil have en holdning til. Det består af to sejlformede bygninger, den ene er de famøse 330 meter høj, den anden er 190 meter høj, og sammen ligner skyskraberne et tomastet skib. »Det er første gang, jeg hører om investorer, som rent faktisk tror på, at man kan bygge et byggeri som Great Northern og få plads til det i København, og det, synes jeg, kunne være meget flot i byen. Men København skal ikke på nogen måde være det nye Dubai, så det er ikke bare et spørgsmål om at bygge højere end alle andre,« fastslår han.  Berlingske har forsøgt at få en kommentar fra overborgmester Frank Jensen (S), som beklageligvis er travlt beskæftiget på Folkemødet. I et interview sidste år fastslog overborgmesteren imidlertid, at heller ikke han er højdeforskrækket: »Jeg elsker, når jeg kommer til udlandet, at se høje, slanke huse. Det hører ligesom en storby til. Men jeg har det også sådan med København, at den gamle middelalderby, den indre del af byen, som har den her smukke karakter, der skal vi helst ikke gå videre end i dag. Og det gør vi så heller ikke. Der, hvor vi kan, skal vi gå i højden, som vi har gjort det i udkanten af byen med Amager Strand som et vellykket eksempel. Jeg synes, det minder en lille smule om Manhattan, når man står fra strandsiden og kigger ind over København. Det gør ikke noget, at det rager lidt i vejret.« Anderledes ser teknik- og miljøborgmester Morten Kabell (EL) på bygherres plan om at bygge Great Northern-skyskraberne i Nordhavn og København i det hele taget. »Den første del af Nordhavn er med rette blevet kritiseret for at være blevet et VIP-projekt på grund af meget dyre ejer- og lejeboliger. Derfor er Great Northern bestemt ikke en idé, der er groet i min baghave. Der er lagt op til et meget eksklusivt projekt, og det er ikke, hvad hverken Nordhavn eller København har brug for,« siger Morten Kabell i et skriftligt svar til Berlingske. Borgmesteren synes i stedet, at man bør fokusere på, at Nordhavn får flere boliger, der er til at betale for københavnere med små indkomster. Klikher og se de planlagte byggerier i København: ",
        "metadata": {
            "source": "https://www.berlingske.dk/samfund/s-er-klar-paa-kaempebyggeri-naar-vi-alligevel-bygger-hoejt-kan-vi-lige-saa-godt",
            "image_url": "https://berlingske.bmcdn.dk/media/cache/resolve/image_x_large/image/4/47824/17578594-hftd.jpg",
            "publication_time": "Fredag d. 16. juni 2017, kl. 16.45",
            "author": "Pernille Dreyer",
            "related_links": [],
            "attachments": []
        }
    }
}