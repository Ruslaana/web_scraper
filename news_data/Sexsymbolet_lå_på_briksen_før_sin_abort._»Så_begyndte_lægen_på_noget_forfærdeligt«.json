{
    "version": "1.0",
    "document": {
        "id": "https://www_berlingske_dk/litteratur/sexsymbolet-laa-paa-briksen-foer-sin-abort-saa-begyndte-laegen-paa",
        "title": "Sexsymbolet lå på briksen før sin abort. »Så begyndte lægen på noget forfærdeligt«",
        "content": "Judy Gringer er ikke bare en af vores foretrukne drømmepiger fra 1960erne. Hun er en stærkt interessant størrelse i både dansk teater og film. Og så tyder alt på, at hun groft sagt er blevet udsat for en række seksuelle overgreb – uden at hun selv forstår det. »Nu er Danmark jo ikke ligefrem Hollywood, så jeg synes ikke, jeg har været udsat for grænseoverskridende ubehageligheder i retning af metoo. Selvfølgelig har der været nogle ubehageligheder hist og her, men jeg husker det ikke som meget alvorligt.« Sådan siger hun i hvert fald på side 44 i selvbiografien med den både lidt ironiske, men også salgbare titel »Judy Gringer – en sexbombes bekendelser«, der har filmjournalisten Jacob Wendt Jensen som pennefører. Hun slår os i det hele taget ikke en som et menneske, der har taget alt lige alvorligt i tilværelsen, selvom noget naturligvis må tilskrives tiden, der er gået, og det tilgivelsens eller ligegyldighedens slør, erindringen kan lægge over begivenheder. Judy Gringer er i dag 83. Hun virker som en, der et langt stykke hen ad vejen er drevet med strømmen, har ladet tilfældet råde. Blottet for megen ambition, selvom hun er stolt af det, der er gået godt – især når hun har fået lov til at spille på andet og mere end sine åbenlyse ydre fortrin. Hun erkender ligeud: »Jeg er doven«. Men til trods for det skuldertræk, hun har til overs for det, hun har oplevet – eller ikke oplevet – dengang, hun var blond og på stilethæle i en verden, der tilhørte manden, har man indtryk af, at hun alligevel har måttet stå gennem en del. Man sidder alligevel og løfter lidt på øjenbrynene i forundring, når man hører om, hvordan Judy Gringer tilsyneladende har fundet sig i lidt af hvert på sin vej gennem dansk underholdning og resten af tilværelsen. Pigen fra det jødiske hjem i Bagsværd er ikke ret gammel, da hun under sine første indspilninger til filmen »Guld og grønne skove« (1958) giver efter for tilnærmelser fra en magtfuld mand i industrien, den senere Oscar-vinderGabriel Axel: »Han var 39 år, et år yngre end min mor. Jeg var kun 16 et halvt, da han tog mig med op på høloftet på en af de gårde på Omø, hvor vi optog filmen. Oplevelsen i høet var sød, men den udviklede sig en smule dramatisk,« fortæller hun. Hun havde nemlig glemt sine trusser, fandt dem ikke næste morgen, men faldt til gengæld gennem gulvet og ned i en svinesti. Da hun humpede ind i gårdens køkken, lå trusserne fremme på køkkenbordet. Nogen havde fundet dem. Men voldsommere er en gruopvækkende og pænt chokerende beskrivelse af en abort, hun får foretaget, dengang svangerskabsafbrydelse er ulovligt. Hun har netop fået nogle indsprøjtninger og ligger på briksen i lægens affolkede klinik: »Så begyndte lægen på noget forfærdeligt. Han kravlede op på mig for at voldtage mig. Det var tydeligvis planen. Det gav simpelthen et gib i mig, og jeg sprang op fra sengelejet og værgede for mig. Og det lykkedes mig at slå ham lige i ansigtet. Formentlig kun fordi jeg var peppet op af ferietabletterne (amfetamin,red). Men han skubbede mig så hårdt tilbage, at jeg gik ud som et lys. jeg ved ikke, hvor lang tid der gik, før jeg kom til bevidsthed igen, men da jeg vågnede, kunne jeg mærke, at han havde foretaget indgrebet med fosteret.« Hvis det ikke er et overgreb, så ved jeg ikke, hvad det er. Det er mange år siden, den danske skuespiller for alvor var i vælten. I 1983 besluttede hun sig for, at teaterkarrieren var slut. Hun havde ganske enkelt mistet lysten. Og filmtilbuddene har været få og er løbet ud i sandet – som så meget andet i Judy Gringers tilværelse, har man indtryk af. Men i 1960erne var hun lidt af et sexsymbol i Danmark. »Den danske Bardot« blev indledningsvist berømt for sine synlige fortrin i ABC Teater-sketchen om »Babs og Nutte«i samspil med stjernen Dirch Passer, som hun også en overgang skulle danne par med privat. Judy Gringer var kun 17 år, da hun i 1958 blev landskendt på baggrund af sketchen »Babs og Nutte« i samspil med Dirch Passer.Fold sammenLæs mereFoto: Aage Sørensen/Ritzau Scanpix. Det blev til både gode teaterroller og udmærkede præstationer på film. Den veldrejede sexkilling viste sig at eje et robust komedietalent. Jacob Wendt Jensen har valgt udelukkende at lade Judy Gringers både befriende fandenivoldske og uapologetiske, men også lidt skrøbelige stemme bære bogen. Kun lejlighedsvist mærker man hans redigerende pen, der sætter ting en smule ind i sammenhæng. Man må sige, at hun har været der, Judy Gringer – ikke mindst er hun jo et vidne til dansk revys storhedstid med Stig Lommer, Preben Kaas, Otto Brandenburg, Jørgen Ryg, Kjeld Petersen og den følsomme Dirch Passer, hvis lidt kejtede og konfliktsky romance med Gringer fylder en del i bogen. Det er ikke, fordi der er så meget nyt, men Gringer er i hvert fald en uforfærdet og bramfri fortæller, der ikke pakker tingene synderligt ind. Og som også – mellem de mange lidt tilfældige anekdoter – er i stand til at reflektere over sit tilfældige liv og det image, hun nok aldrig rigtig slap af med. Kastet ind på teaterscenen efter en karriere som både balletbarn og danserinde. Judy Gringer har i de sidste mange år boet i Studiestræde i København.Fold sammenLæs mereFoto: Linda Kastrup. Hun underspiller ikke sin egen rodløshed, der giver sig udslag i et i perioder vildt liv i Københavns minefelt, skiftende, ikke specielt forpligtende relationer, en ulykkelig periodevis tilsidesættelse af datterens behov og en slags midtvejskrise, hvor hun som 43-årig tager til New York i flere omgange og lever fra hånden til munden. Fortalt fra en gennem mange år nøjsom pensionisttilværelse i en billig lejlighed i Pisserenden midt i København. Bogen er letlæst, og man synes så absolut, at Judy Gringer fortjener sin egen bog. Men tænk, hvis den meget produktive Jacob Wendt Jensen havde haft lyst til at støtte Gringers fortælling med et egentligt forfattergreb rundt om hendes egne ord. Havde sat tingene ind i en større, researchet kontekst, placeret hende i de skiftende miljøer, hjulpet konklusionerne mere på vej, i stedet for bare at overlade ordet til den flyvske Gringer. Nu bliver den en stemme fra en anden tid og en ærlig en af slagsen. Men uden at tiden for alvor manes frem for læseren. Foto: Forlaget Format. »Judy Gringer – En sexbombes bekendelser.« Sider: 208. Pris: 200 kroner Forlaget Format.",
        "metadata": {
            "source": "https://www.berlingske.dk/litteratur/sexsymbolet-laa-paa-briksen-foer-sin-abort-saa-begyndte-laegen-paa",
            "image_url": "https://berlingske.bmcdn.dk/media/cache/resolve/image_x_large_vertical/image/177/1771901/24653465-judy-gringer-blev-landskendt-for-sketchenbabs-og.jpg",
            "publication_time": "Fredag d. 22. marts 2024, kl. 15.22",
            "author": "Jakob Steen Olsen",
            "related_links": [],
            "attachments": []
        }
    }
}