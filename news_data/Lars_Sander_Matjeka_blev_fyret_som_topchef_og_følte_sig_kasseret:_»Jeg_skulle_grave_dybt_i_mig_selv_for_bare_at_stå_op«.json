{
    "version": "1.0",
    "document": {
        "id": "https://www_berlingske_dk/arbejdsliv/lars-sander-matjeka-blev-fyret-som-topchef-og-foelte-sig-kasseret-jeg",
        "title": "Lars Sander Matjeka blev fyret som topchef og følte sig kasseret: »Jeg skulle grave dybt i mig selv for bare at stå op«",
        "content": "Lars Sander Matjeka havde set det komme, alligevel var havregrynene svære at sluge den mandag morgen i januar 2020. Han vidste godt, at når han senere kørte hjem fra arbejde, ville han ikke komme tilbage på kontoret. Klokken ti skulle han møde op på kontoret i Aller Media, der står bag udgivelser som Se og Hør, Billed-Bladet og Femina, på Havneholmen i København til det møde, han var indkaldt til. Lars Sander Matjeka havde klædt sig endnu skarpere på med hvid skjorte og nypudsede sko denne dag, end han plejede. »Jeg ville gå ind i rummet med værdighed og forlade rummet med værdighed,« siger han. Inde i mødelokalet sad Aller Medias bestyrelse. Han satte sig ved bordet, og bestyrelsesformanden fortalte ham, at de havde besluttet, at deres veje skulle skilles nu. Der blev skubbet en fratrædelsesaftale hen over bordet til ham. Med én underskrift forsvandt Lars Matjeka Sanders titel som administrerende direktør for Nordens førende udgiver af magasiner og ugeblade. Han var fyret. Noget, han selv havde gjort mod andre i koncernen siden sin tiltrædelse i 2017. Han forlod lokalet, gik ned på sit eget kontor og satte sig i en af de fire Svanestole, der stod derinde. Han kiggede ud over vandet og tænkte: »Hvad skal der ske nu?« Siden Lars Sander Matjeka som 23-årig første gang blev leder i A.P. Møller - Mærsk, var han kun steget i graderne. Siden har han haft ledende stillinger i både it- og bureaubranchen og senest mediebranchen. Men nu stod han for første gang som 47-årig uden en titel. Og det sendte ham ud i en livs- og identitetskrise de følgende år. Da Lars Sander Matjeka blev fyret fra Aller Media, var han overbevist om, at han nemt ville finde en anden stilling som administrerende direktør i en anden virksomhed. Det skulle dog vise sig ikke at være så nemt.Fold sammenLæs mereFoto: Linda Kastrup. Beslutningen var efter »gensidig aftale«, stod der i den pressemeddelelse, Aller Media udsendte samme dag. Lars Sander Matjeka skulle ikke længere stå i spidsen for koncernen. Det havde bestyrelsen fortalt ham, at der ville stå, men han havde også sagt, at han ville gå offentligt med, at der var tale om en fyring. »Alle ved, at det er de færreste, der selv vælger at forlade en topchefstilling efter blot få år. Jeg vægter sandhed højt, og derfor ville jeg heller ikke lyve om, at jeg var blevet opsagt.« Lars Sander Matjeka havde i ugerne op til fyringen overvejet sin egen fremtid i mediekoncernen. I juleferien forinden fyringen i januar havde han og hans kone talt sammen og var nået frem til en beslutning om, at Lars Sander Matjeka ville fratræde sit job inden for det kommende år. Han var glad for arbejdet, og han trivedes godt i rollen som topchef, men det seneste stykke tid var det begyndt at gå skævt, og han havde problemer med at sove om natten. Og det havde han selv og familien mærket på ham. Men Lars Sander Matjeka var endnu ikke helt klar til at sige op, for der var stadig ting, han ikke var færdig med. Men bestyrelsen kom ham i forkøbet. Selvom det var forventet, og han selv havde intentioner om at sige op, ramte fyringen ham alligevel hårdt. »Det var en stor del af min identitet at være topchef, og det var nu forsvundet,« siger han. Lars Sander Matjeka følte meget skam forbundet med at bliver fyret.Fold sammenLæs mereFoto: Linda Kastrup. Da Lars Sander Matjeka blev opsagt, var han slet ikke i tvivl om, hvad der ventede ham forude. Det var et andet job som topchef. I tiden efter fyringen satte han en deadline for sig selv om, hvornår han skulle være i job. Han havde besluttet sig for at tage en kort pause uden job, men heller ikke for længe. Men jagten på et nyt job skulle vise sig ikke at være så let. Deadlinen blev ved med at rykke sig. Først var det inden påske – det skete ikke. Så blev den rykket til inden sommerferien – der fik han heller ikke et job. Så blev den rykket til efterårsferien, og sådan fortsatte det. Det blev til over 300 kaffemøder og adskillige lukkede døre. Afvisningerne kom ikke uden konsekvenser. For hver dør, der blev lukket for ham, og for hver dør, han selv skulle banke ind, uden at der kom et job ud af det, blev det sværere for ham. Han følte sig kasseret og svigtet af det erhvervsliv, som han havde givet så meget af sig selv til gennem årene. Og han følte skyld, skam og en mistet kontrol over sit liv. »Jeg skulle grave dybt i mig selv for bare at stå op. Selv det krævede mange ressourcer.« Der var mange holdninger til hans åbenhed om fyringen. Lars Sander Matjeka oplevede på et tidspunkt en aften at sidde hjemme i sin stue og modtage en sms fra en koncerndirektør, som han kendte perifert. Direktøren skrev, at folk var trætte af at høre om hans fyring, og hvis han troede, at han nogensinde ville komme tilbage i dansk erhvervsliv, kunne han godt tro om. »Reaktionerne har faktisk været ret massive, og jeg kan selvfølgelig ikke vide det, men jeg har en klar fornemmelse af, at der er døre, der har lukket sig for mig, fordi jeg har valgt at fortælle det åbent.« Mødte du også nogen, der var glade for, at du sagde det højt? »Ja, men ikke på samme niveau. Jeg har ikke mødt nogen på topleder-, headhunter- eller bestyrelseslederniveau, der har sagt, det var godt, at jeg sagde det højt. Jeg har dog mødt mange længere nede i organisationerne, der syntes, det var positivt at sige højt.« Tvivlede du nogensinde på, om det var det rette at fortælle åbent om fyringen? »Helt vildt. Jeg har adskillige gange tvivlet på, om jeg ikke bare skulle have holdt min mund – at blive fyret som topchef er et stort tabu i dansk erhvervsliv. Men jeg er ret sikker på, at omkostningen for mig på et personligt plan ville have været større, end hvis jeg ikke havde sagt det højt.« Kort tid efter at Lars Sander Matjeka var blevet fyret, kom coronapandemien, hvilket gjorde det sværere for ham at finde et arbejde.Fold sammenLæs mereFoto: Linda Kastrup. Men det var ikke kun ham selv, det gik ud over. Bag ham var også hans kone og to døtre. »Det var nogle piger, som var påvirket af at have en far derhjemme. Selvom jeg var fysisk til stede, var det ikke ensbetydende med, at nærværet var større. Fordi jeg var så optaget af at få et job. Jeg havde en kort lunte, var ked af det og drænet for energi mange dage.« Fordi Lars Sander Matjeka havde svært ved at finde et job, der passede til ham, udløb opsparingen også en dag. Familien blev nødt til at sælge nogle af deres ejendele for at få råd til at betale udgifterne. Og de nåede også hen til det punkt i september 2021, hvor de måtte sælge deres hus i Dragør – pigernes barndomshjem. »Det var utrolig hårdt.« Familien måtte derfor flytte i en mindre lejlighed. Det tog Lars Sander Matjeka nogle år at genfinde sig selv, acceptere vreden og komme over den nedtur, som fyringen forårsagede. Han brugte lang tid på at arbejde med sig selv, så han kunne komme stærkere tilbage. Samtidig bearbejdede han også mange af sine følelser ved at skrive en bog om forløbet. I årene efter fyringen havde han en porteføljekarriere, hvor han varetog forskellige freelanceopgaver. Han lavede konsulent- og rådgivningsopgaver, bestyrelsesarbejde, holdt foredrag og skrevet klummer for mediet Finans. Indtil han i slutningen af 2024 fik et jobtilbud. Fem år efter sin fyring fra Aller Media fik Lars Sander Matjeka et fast job. I januar 2025 tiltrådte han som salgs- og marketingdirektør i DHL Express. Hvad har du lært af at møde modstand? »Jeg har lært utrolig meget. Helt grundlæggende er det allervigtigste, jeg har lært, værdien af relationer. Værdien af en velfungerende familie og at have nogle mennesker omkring mig til at gribe mig.« »Og så øver jeg mig hver dag i at værenogenfrem fornoget. Det er ikke en titel, der definerer mig. Det gør jeg selv,« tilføjer han. Ville du helst have været det foruden? »Ja og nej. Det har været nogle sindssygt hårde år, både for mig og for de nærmeste omkring mig. Så jeg ville godt have været det foruden i forhold til at have skånet mine børn for at have oplevet det,« siger han og fortsætter: »Men når jeg så siger nej, så er det, fordi jeg jo også kan se, at det har styrket os som familie. Og det har også styrket mig som menneske. Jeg plejer at sige, at det har været en gave pakket ind i meget grimt papir.« Savner du at være topchef? »Det er ikke længere vigtigt for mig, hvad der står af titel på mit visitkort. I dag sidder jeg stadig i en direktion, men jeg er jo ikke topleder – og jeg har det som en fisk i vandet.«",
        "metadata": {
            "source": "https://www.berlingske.dk/arbejdsliv/lars-sander-matjeka-blev-fyret-som-topchef-og-foelte-sig-kasseret-jeg",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910430/24929500-lars-sander-matjeka-var-topchef-i-aller-media-indt.jpg",
            "publication_time": "Søndag d. 20. april 2025, kl. 07.30",
            "author": "Sofie Dyhm-Junge",
            "related_links": [],
            "attachments": []
        }
    }
}