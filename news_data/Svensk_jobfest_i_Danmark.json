{
    "version": "1.0",
    "document": {
        "id": "https://www_berlingske_dk/virksomheder/svensk-jobfest-i-danmark",
        "title": "Svensk jobfest i Danmark",
        "content": "Mod forventning bliver svenskerne på det danske arbejdsmarked. Selv efter krisen, og der kommer nye til hvert år, og de danske virksomheder er glade for dem. »Der er flere og flere svenske arbejdstagere i Danmark, og vi kan se, at de beholder arbejdet her i flere år eller kommer tilbage til sæsonarbejde,« siger Ernst Larsen, leder af Skat Øst. Med etableringen af Øresundsbroen i år 2000 og det efterfølgende økonomiske opsving steg antallet af svenske medarbejdere i Danmark eksplosivt. Stigningen er fortsat efter krisens indtog. Fra 2008 til 2009 voksede antallet af selvangivelser sendt fra Danmark til Sverige fra 26.000 til 33.000, hvilket er en stigning på 27 procent. Dog skal man ifølge Skat fratrække cirka en tredjedel af selvangivelserne, som er sendt til danskere bosat i Sverige. Gedigen overraskelse Det er en gedigen overraskelse, at svenskerne har fastholdt deres job i Danmark. I dansk detailhandel, der har mange svensktalende medarbejdere, er der eksempelvis blevet færre stillinger at vælge mellem. Fra fjerde kvartal i 2008 til fjerde kvartal i 2009 faldt antallet af stillinger inden for detailhandelen fra 228.000 til 223.000, viser tal fra Danmarks Statistik. Møder til tiden »Svenskerne møder til tiden, er fleksible og værdsætter deres job i Danmark. Derfor er det naturligt, at man har fastholdt de svenske medarbejdere og tilmed ansat nye,« siger Mette Feifer, chefkonsulent i Dansk Erhverv. I samme periode er det blevet lettere for svenskerne at finde arbejde i Sverige. Tilmed har en styrket svensk kronekurs gjort den svenske løn mere attraktiv i forhold til den danske. Derfor forventer chefanalytiker Anders Olshov fra Øresundsinstituttet, at svenskernes jobfest i Danmark snart må stoppe. Mindre lønforskel »I 2010 er lønforskellen ikke lige så stor som tidligere, og den varierer fra branche til branche. Vi kan også se, at det skånske arbejdsmarked er blevet stærkere, fordi den svenske økonomi er kommet hurtigere over lavkonjunkturen,« siger han. Modsat vurderer Mette Feifer, chefkonsulent i Dansk Erhverv, at det stadig er attraktivt for svenskere at arbejde i Danmark. »De danske detaillønninger ligger fortsat over de svenske, og samtidig har vi en kortere arbejdsuge med kun 37 timer om ugen i stedet for 40.« Det var åbningen af Øresundsbroen i 2000 samt højkonjunkturen og en massiv mangel på arbejdskraft i Danmark i 2006 og 2007. der bragte de svenske butiks-ansatte til Danmark. Økonomien er gået i stå, men Øresundsbroen står der stadig, og den gør det muligt for svenskerne at komme fra Malmø til København inden for 30 til 45 minutter.",
        "metadata": {
            "source": "https://www.berlingske.dk/virksomheder/svensk-jobfest-i-danmark",
            "image_url": "https://berlingske.bmcdn.dk/media/cache/resolve/image_x_large/image/36/365563/3329226-bt.jpg",
            "publication_time": "Onsdag d. 24. november 2010, kl. 05.00",
            "author": null,
            "related_links": [],
            "attachments": []
        }
    }
}