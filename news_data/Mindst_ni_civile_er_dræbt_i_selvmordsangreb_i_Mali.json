{
    "version": "1.0",
    "document": {
        "id": "https://www_berlingske_dk/internationalt/mindst-ni-civile-er-draebt-i-selvmordsangreb-i-mali",
        "title": "Mindst ni civile er dræbt i selvmordsangreb i Mali",
        "content": "Mindst ni civile er dræbt i Mali, hvor et tredobbelt selvmordsbombeangreb har ramt byen Sevare lørdag morgen. Omkring 60 andre er såret. Det oplyser en talsmand for guvernøren i regionen ifølge Reuters. »Eksplosionen ødelagde omkring 20 huse i kvarteret. Der er i alt ni døde og omkring 60 sårede. De er alle civile,« siger talsmand Yacouba Maiga. Ingen gruppe har umiddelbart taget skylden for angrebet. Billeder på sociale medier viser en tankstation og flere bygninger, der er ødelagt i det tredobbelte angreb. På optagelserne ses også flere sårede mennesker, der får hjælp. Det er ikke umiddelbart muligt at bekræfte ægtheden af billederne. Tidligere lørdag meddelte regeringen i det vestafrikanske land, at hæren havde forhindret det, regeringen betegner som et terrorangreb. »Tre køretøjer fyldt med sprængstoffer blev ødelagt af skud fra en af hærens droner,« lød det i meddelelsen fra regeringen. Den nævnte ikke umiddelbart noget om dræbte eller sårede. /ritzau/Reuters ",
        "metadata": {
            "source": "https://www.berlingske.dk/internationalt/mindst-ni-civile-er-draebt-i-selvmordsangreb-i-mali",
            "image_url": "https://berlingske.bmcdn.dk/media/cache/resolve/image_x_large/image/166/1669262/24408524-mali-conflict-refugees.jpg",
            "publication_time": "Lørdag d. 22. april 2023, kl. 16.39",
            "author": null,
            "related_links": [],
            "attachments": []
        }
    }
}