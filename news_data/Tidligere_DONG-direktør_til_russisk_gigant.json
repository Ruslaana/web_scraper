{
    "version": "1.0",
    "document": {
        "id": "https://www_berlingske_dk/virksomheder/tidligere-dong-direktoer-til-russisk-gigant",
        "title": "Tidligere DONG-direktør til russisk gigant",
        "content": "Nu har han fået job hos det statskontrollerede russiske gasselskab Gazprom, hvor han skal stå i spidsen for selskabets gassalg i Europa. Den engelske titel lyder CEO for Retail, og især på det britiske marked vil Lars Clausen være i direkte konkurrence mod sin tidligere arbejdsplads. »Gazprom har ingen direkte gaskunder i Danmark, Norge eller Sverige, men der er en konkurrencesituation i England, hvor både Gazprom og DONG har en kunderettet gasforretning,« siger Lars Clausen til Berlingske Business. Lars Clausen var direktør for DONGs salgsafdeling Sales & Distribution gennem seks år, men han blev fyret, da koncernchef Henrik Poulsen i slutningen af april i år slog salgsafdelingen sammen med forretningsområdet Energy Markets og i den forbindelse dannede det nye ben Customers & Markets. Hos Gazprom skal Lars Clausen stå for det direkte gassalg til kunderne. Men han skal ikke håndtere de langsigtede gaskontrakter med bl.a. DONG, som har givet det danske selskab så store problemer. Han skal arbejde fra London-kontoret, og efter aftale med DONG tiltræder han om en måned. »Jeg har haft jobbet på hånden længere tid, men DONG og jeg har indgået en aftale om, at jeg kan starte 1. december. Det har vi forhandlet på plads på baggrund af mine kontraktlige forpligtelser i selskabet,« siger Lars Clausen. Det europæiske gasmarked er under hårdt pres på grund af amerikansk skifergas og lave kulpriser i Europa. Men det skræmmer ikke Lars Clausen. »Gasmarkedet er presset lige nu. Men jeg har arbejdet med energi hele mit liv, hvor olieprisen har været nede under 10 dollar og oppe over 150 dollar. Sådan er markedet. Gazprom har meget store gasreserver, så de har de lange briller på,« siger han. Også forholdet til hovedaktionæren i Kreml og præsidenten Vladimir Putin har Lars Clausen taget med i sine overvejelser, inden han sagde ja til jobbet hos Gazprom. »Gazprom er et børsnoteret selskab, men det er klart, at selskabet har en meget stor hovedaktionær. Og det giver nogle overvejelser, som jeg har været igennem. Jeg har ikke selv tidligere arbejdet sammen Gazprom, men alle, jeg kender, som har arbejdet sammen med selskabet, omtaler det som fuldstændig hæderligt og gennemordentligt,« siger han. Inden for de nærmeste måneder flytter Lars Clausen til London sammen med sin kone for at starte på Gazprom-kontoret ved Regents Park.",
        "metadata": {
            "source": "https://www.berlingske.dk/virksomheder/tidligere-dong-direktoer-til-russisk-gigant",
            "image_url": "https://berlingske.bmcdn.dk/media/cache/resolve/image_x_large/image/63/638369/6934503-clausen576.jpg",
            "publication_time": "Torsdag d. 31. oktober 2013, kl. 14.25",
            "author": "Johan Winther",
            "related_links": [],
            "attachments": []
        }
    }
}