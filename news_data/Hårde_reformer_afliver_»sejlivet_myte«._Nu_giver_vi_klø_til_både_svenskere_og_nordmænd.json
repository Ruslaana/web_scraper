{
    "version": "1.0",
    "document": {
        "id": "https://www_berlingske_dk/oekonomi/haarde-reformer-afliver-sejlivet-myte-nu-giver-vi-kloe-til-baade",
        "title": "Hårde reformer afliver »sejlivet myte«. Nu giver vi klø til både svenskere og nordmænd",
        "content": "I årtier har de danske seniorer haltet efter de svenske og norske kolleger. Men nu er billedet vendt. Nye tal viser, at danskere over 60 år er de flittigste i Norden. Diverse reformer, som skal få danskerne til at blive længere på arbejdsmarkedet, har virket, og det er godt for hele den danske økonomi. Det er fagforeningen 3F, der har set på, hvor stor en andel af seniorerne over 60 år, der fortsætter med at arbejde i henholdsvis Sverige, Norge og Danmark. I tallene kan man se, at i 2024 var lige under 40 procent af danskerne mellem 60 og 74 år i beskæftigelse. Det er et mulehår foran svenskere og nordmænd i samme alder, hvor andelen i beskæftigelse er på henholdsvis 38,4 procent og 39,2 procent. Selvom føringen er begrænset, skal den ses i lyset af, at danskerne i rigtig mange år har ligget bagest i feltet. Tilbage i eksempelvis 2019 var andelen af norske og svenske seniorer i beskæftigelse over ti procentpoint højere, end det var tilfældet med de danske seniorer. Det viser tal, som Berlingske har trukket hos den europæiske statistikbank, Eurostat. Udviklingen glæder både arbejdsgivere og fagforeninger, men derefterhører enigheden også op. »De stærke konjunkturer herhjemme de senere år har givet haft en betydning,« siger formanden for 3F, Henning Overgaard. Dansk Arbejdsgiverforening, DA, har tidligere været ude og sige,at det er problematisk, at vi halter efter svenskere og nordmænd. Derfor tager vicedirektør i DA, Erik E. Simonsen, også meget positivt mod de nye tal. »Det er ikke kun glædeligt for de pågældende mennesker. Det er glædeligt for alle. Der er ingen, som ikke kan glæde sig over det her. Ikke mindst finansministeren må også glæde sig meget,« siger Erik E. Simonsen. Han henviser til, at der de seneste år har været ganske solidt overskud på de offentlige finanser herhjemme, ikke mindst på grund af den stærke danske jobfest. Professor i økonomi ved Aarhus Universitet og tidligere overvismand Torben M. Andersen har over for Berlingske tidligere forklaret, at alderen for folkepension er højere i Norge og Sverige. De har heller ikke haft mulighed for at gå på efterløn. Det giver flere seniorer på arbejdsmarkedet. Det har ifølge Torben M. Andersen været årsagen til, at vi har haltet efter. Men med de nye tal mener 3F, at efterløn og lavere pensionsalder ikke længere kan siges at være en årsag til, at de danske seniorers deltagelse på arbejdsmarkedet har haltet efter de norske og svenske. »Det er en sejlivet myte, at hvis bare vi gør som i Sverige og Norge, vil mange flere seniorer være i beskæftigelse. Men de nyeste tal fra Eurostat viser, at Danmark har overhalet begge lande. Der er altså ikke noget at hente ved at kigge mod vores naboer – tværtimod,« siger Henning Overgaard. Erik E. Simonsen er ikke i tvivl om, at de stærkere tider for danskerne er kommet, efter man har lavet de reformer, som skal få danskerne tilat blive længere på arbejdsmarkedet. Det har gjort, at man har hævet alderen for folkepensionen, og samtidig er antallet af danskere på efterløn faldet drastisk. Danskernes pensionsalder er på vej op. For nylig vedtog Folketinget, at alle danskere, der er født efter 31. december 1970, har udsigt til at skulle arbejde, til de er 70 år, før de kan få folkepension. Det er en højere pensionsalder end i Norge og Sverige.Fold sammenLæs mereFoto: Tobias Kobborg. Som det seneste tiltag nævner Erik E. Simonsen, at man for to år siden indførte nye regler, så der ikke længere er nogen modregning i folkepensionen,hvis man arbejder efter pensionsalderen. På trods af at det har virket, mener DA godt, at regeringen kan gå endnu videre og prøve at få endnu flere seniorer i beskæftigelse. »Det er hele tiden vigtigt at overveje. Vi ligger stadig på, at det kun er omkring 40 procent af denne gruppe af seniorer, som er i beskæftigelse. Der er 60 procent, som ikke er det. Det burde være et mål at øge beskæftigelsen for denne gruppe til 50 procent,« siger Erik E. Simonsen. 3F er enige i, at det er diverse reformer, som har slået igennem, men fagforeningen afviser, at man skal lave endnu flere reformer for at få danskerne til at arbejde længere. »Vi ser det mere som en langsigtet udvikling, at seniorerne nu har overhalet de øvrige nordiske lande – en udvikling, der er sket, i takt med at tilbagetrækningsreformerne er slået igennem, og især efterlønnen er blevet rundbarberet,« siger Henning Overgaard. Han fremhæver, at siden 2014 er 3F’ernes typiske tilbagetrækningsalder steget med hele 3,7 år, mens akademikernes til sammenligningkun er steget med 0,9 år. »Dem med de længste arbejdsliv og hårdeste job bliver tvunget til at blive længere og længere, mens de højtuddannede og dem med store formuer selv bestemmer. Det viser med al tydelighed, at tilbagetrækningsreformerne har ramt skævt,« siger Henning Overgaard. Ifølge tal fra Forsikring & Pension, F&P, var den gennemsnitlige alder for tilbagetrækning herhjemme på 66,5 år i 2023. Det er traditionelt højtuddannede og personer med lang videregående uddannelse, som trækker sig senest tilbage.   ",
        "metadata": {
            "source": "https://www.berlingske.dk/oekonomi/haarde-reformer-afliver-sejlivet-myte-nu-giver-vi-kloe-til-baade",
            "image_url": "https://berlingske.bmcdn.dk/media/cache/resolve/image_x_large/image/190/1902835/24915532-cykler-i-kbenhavn.jpg",
            "publication_time": "Søndag d. 23. marts 2025, kl. 10.19",
            "author": "Frederik M. Juel",
            "related_links": [],
            "attachments": []
        }
    }
}