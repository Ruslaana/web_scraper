{
    "version": "1.0",
    "document": {
        "id": "https://www_berlingske_dk/kongehus/jakob-steen-olsen-det-er-underligt-at-dronning-margrethe-giver-et-stort",
        "title": "Jakob Steen Olsen: Det er underligt, at dronning Margrethe giver et stort interview, mens Kongen fortsat er tavs",
        "content": "Dronning Margrethe har givet sit første interview, siden hun nytårsaften meddelte danskerne, at hun ikke længere ville være deres dronning. Det erKristeligt Dagblad, der har været en tur rundt om Fredensborg Slot for at tale med Danmarks tidligere statsoverhoved. Anledningen er, at avisen har hædret hende med sin årlige pris, der gives til nogen, som har betydet noget særligt for det danske samfund, kultur eller for kirken. Det må man – mildest talt – sige, at landets højt respekterede monark gennem 52 år har været. Hun er vist nærmest overkvalificeret! At hun forlod posten i utide, forholder hun sig overhovedet ikke til i interviewet. Til gengæld fortæller hun om sin interesse for det fortidige og om det at blive ældre, men bevare nysgerrigheden. Hun beretter om sin glæde ved håndarbejde og om sit forhold til den gudstjeneste, hun gerne deltager i. Om det at læse avis og bøger. Hun taler om pligtfølelse og taknemmelighed. Intet nyt under solen. Flinke og fornuftige svar, som bladet kan citere og bygge interviewet op på, og som har det særkende, at de er farvet af dronningens rige sprog og store forståelse af sin rolle, dens muligheder og begrænsninger. Men alligevel har dronningen også følt, hun kunne bruge lejligheden til andet og mere. Hun melder sig ganske enkelt på banen i diskussionen om det danske kongehus' forhold til Nazityskland i 1930erne. Den debat, der for nylig opstod med journalisten Peter Kramers bog»Ridser i lakken – kongehusets forbindelser til Hitlers Tyskland«. »Jeg synes nok, at man har gjort det meget sensationelt – og jeg er ikke sikker på, at det er særlig sensationelt,« siger dronningen, der dygtigt underspiller sin kritik af forfatterens udlægning med et lille »nok« og et velovervejet »ikke sikker på«. Men budskabet er sådan set tydeligt nok: Hendes bedsteforældre og forældre har ikke noget at skamme sig over. Det kan dronningen gå ud og sige med en række historikere i ryggen. Flere kritiserede bogens forsøg på at bevise, at kongehuset med Christian 10. i spidsen var langt mere venligt indstillet over for det nazistiske Tyskland, end man behøvede at være. Ogsåher i avisenrystede Berlingskes anmelder på hovedet. Eller med Bent Blüdnikows egne ord: »Det er ganske legitimt at spørge, om Kongehusets rejser til Tyskland op gennem 1930erne var moralsk forsvarlige, når man nu vidste, at nazisterne forfulgte jøderne. Men man må huske, at holocaust endnu ikke var gennemført, og tyske jøder endnu ikke deporteret til den sikre død østpå. Man må også huske, at alle andre landes ledere og myndigheder dyrkede samme iver efter at besøge Hitlertyskland, så der var ikke tale om et dansk særtilfælde.« Tyske soldater hilser på Christian 10. under Besættelsen.Fold sammenLæs mereFoto: Ritzau Scanpix. Alligevel har bogen ført til en fornuftig debat om, hvorvidt Kongehuset i højere grad kunne bidrage til at belyse dets egen rolle i den svære tid op mod Anden Verdenskrig, blandt andet ved at åbne for adgang til Christian 10.s dagbøger. Tidligere har Kongehuset ikke villet kommentere sagen – bortset fra at man mente, man udviste tilstrækkelig åbenhed i forhold til arkivernes tilgængelighed. Men dronningen vil altså gerne ramme en pæl gennem ideen om, at hendes forældre skulle være særlig ivrige for at hænge ud med nazitoppen, nu hun har ordet. Hun fortæller, at hendes mor, dronning Ingrid, syntes, at Göring var »rædsom«. Og den senere Frederik 9.s operarejser til Bayreuth taler hun også åbent om: »Min far var meget glad for Wagner, og sammen med min mor var han privat i Bayreuth mellem 1935 og 1939. Jeg husker ikke årstallet, men det væsentlige er, at min far var vældig glad for, at han ikke stødte på Hitler. Han sagde, at heldigvis var Hitler der ikke lige den aften. Og mine forældres holdning overraskede mig ikke spor. Min mor kom jo med sin halvt engelske baggrund, så der var ingen tvivl om, hvor hun stod. Og min far lige så.« Det er klogt af dronningen at demonstrere, at Kongehuset sagtens kan håndtere at tale om den fortid, hvor hele det officielle Danmark forholdt sig anderledes til den store nabo i syd, end vi senere gjorde. Med sin åbenhed viser dronningen, at der ikke er stukket noget under stolen, ikke noget at komme efter. Hun modvirker mytedannelser og konspirationsideer. Nu er det selvfølgelig hendes egne forældre, det handler om. I Kongehuset er hun den, der er tættest på datidens tildragelser – med en dåbsattest, hvor der står 16. april 1940. Men kunne det egentlig have været en idé, at Kongen – på institutionens vegne – var kommet på banen? Som chefen for det hele? I den forbindelse er det også lidt ejendommeligt, at vi nu får et stort interview med Danmarks tidligere dronning, hvis rolle det ret beset er at holde sig i baggrunden og give plads til landets nye monark. Naturligvis er hun tilskyndet af, at Kristeligt Dagblad giver hende en fornem pris. Hun har følt, hun måtte kvittere. Hun taler, han tier. Den daværende kronprins Frederik og dronning Margrethe ved Folketingets åbning sidste år.Fold sammenLæs mereFoto: Mads Claus Rasmussen/Ritzau Scanpix. Men det er stadig lidt underligt, at det sker på et tidspunkt, hvor landets konge – betroet det mest ærefulde hverv i landet – endnu ikke er trådt alene frem og har sagt noget sammenhængende om sin opfattelse af sin rolle. Hvis vi altså ser bort fra en kort tv-samtale med Kongeparret ombord på Dannebrog, hvor dronning Mary sagde det meste. Og hvis vi vælger ikke at kalde den gennemredigerede bog»Kongeord«, der var timet med tronskiftet, for et reelt interview. Synes man ikke efterhånden, man skylder danskerne at komme tættere på majestæten? Nu har han snart haft et år til at tænke sig om. Det må da også være i Kongehusets egen interesse. Vi vil jo gerne kunne mærke vores nye konge. Dronning Margrethes åbenhed – den, hun også med tiden praktiserede i sine år som dronning – viser, at Kongehuset sagtens kan holde til transparens og tilgængelighed. Jakob Steen Olsen er Berlingskes kongehuskommentator",
        "metadata": {
            "source": "https://www.berlingske.dk/kongehus/jakob-steen-olsen-det-er-underligt-at-dronning-margrethe-giver-et-stort",
            "image_url": "https://berlingske.bmcdn.dk/media/cache/resolve/image_x_large_vertical/image/185/1853967/24826035-dronning-margrethe-havde-lyst-til-lige-at-sige-nog.jpg",
            "publication_time": "Mandag d. 04. november 2024, kl. 16.04",
            "author": "Jakob Steen Olsen",
            "related_links": [],
            "attachments": []
        }
    }
}