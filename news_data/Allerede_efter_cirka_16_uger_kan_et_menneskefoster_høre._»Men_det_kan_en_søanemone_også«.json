{
    "version": "1.0",
    "document": {
        "id": "https://www_berlingske_dk/videnskab/allerede-efter-cirka-16-uger-kan-et-menneskefoster-hoere-men-det-kan-en",
        "title": "Allerede efter cirka 16 uger kan et menneskefoster høre. »Men det kan en søanemone også«",
        "content": "Tre af Danmarks førende eksperter i fosterudvikling og tidligt fødte børn er ikke just enige. Den ene argumenterer for, at den nuværende grænse for kvinders adgang til fri abort på 12 uger bør bevares. Den anden mener, at den bør hæves til 18 uger. Den tredje til 22 uger. Det er et af de helt store etiske spørgsmål, og det er ikke blevet mindre her i 50-året for den frie aborts indførelse i Danmark, hvor blandt andet interesseorganisationenSex & Samfund kæmperfor at hæve grænsen til 18 uger – uden at gravide først skal godkendes af et regionalt samråd. Trods deres uenigheder lægger alle tre professorer størst vægt på, at en graviditet ikke bør afbrydes så sent, at der uden en abort ville kunne komme et overlevelsesdygtigt barn ud af det. Men hvornår er det – og hvornår i graviditeten sker den usynlige overgang mellem foster og menneske? Øjvind Lidegaard er professor på Rigshospitalet og leder af det afsnit, som varetager både tidlige og sene aborter. Han ønsker ikke at gå ind i diskussionen om, hvor »menneskelig« et foster måtte være i forskellige faser af graviditeten. Men han har flere gange argumenteret for, at retten til abort bør hæves til 22 uger. Det vil sige ti uger over den nuværende 12-ugers-grænse for fri abort, der har eksisteret lige siden, at Danmark i 1973 som et af de første lande i verden gav kvinder ret til at afbryde deres graviditet, før fosteret er levedygtigt. Øjvind Lidegaard uddyber: »22 uger er den definitoriske grænse mellem abort og fødsel, og sådan har det været i mange år. Vi har i en lang årrække gennemført aborter frem til 22. uge.« Han fortsætter: »Efter 12 uger gennemføres abort i dag, efter at et samråd har givet tilladelse til aborten. Det at hæve den frie abortgrænse til 22 uger forventes derfor ikke at indebære flere sene aborter, men det lægger beslutningen om abort over til kvinden selv, ligesom tilfældet har været for aborter før 12 uger.« Professoren tilføjer, at 23 uger er den absolut nedre grænse i dag for, hvornår et barn lige netop er overlevelsesdygtigt med den medicinske videnskabs nuværende viden og hjælpemidler. Allerede cirka 16 uger inde i graviditeten reagerer menneskefosterets øjne på lysindtryk, men selv lige efter fødslen er et spædbarns syn langt fra færdigudviklet.Fold sammenLæs mereFoto: Thomas Sjørup/Ritzau Scanpix (arkiv). Men lad os gå videre og se på stadierne i det menneskelige fosters udvikling – blandt andet baseret på information i en hyppigt citeret svenskNature-artikel: Men hvornår har fosteret udviklet det, man kan kalde bevidsthed – altså en form for evne til at kunne opleve? Det er ofte her, vi drager grænsen mellem det menneskelige og ikkemenneskelige. Først cirka 24 uger inde i graviditeten og dermed i fosterets overlevelsesdygtige stadie er der etableret begyndende neurale forbindelser mellem de områder af hjernen, der behandler sanseindtryk, og mellemhjernens øvre del. Det vil sige, at først her menes hjernen at begynde at kunne fortolke smerte, trykpåvirkninger, lys og lyd, ligesom fosteret måske begynder at drømme her. Det baserer man blandt andet påøjemålingeraf fostre, hvor man allerede fra omkring uge 23 har registreret de små og hurtige øjenbevægelser, der kendetegner den drømmeaktive såkaldte REM-søvn. I en kendtforskningsartikelfra 2009 har den svenske professor og børnelæge Hugo Lagercrantz forsøgt at indkredse, hvornår der indtræder en bevidsthedstilstand i fosteret. Han konkluderer blandt andet, at hjernen i et foster før uge 26 er så umoden, at »den måske ikke engang når et niveau af minimal bevidsthed«, og at udviklingen af en egentlig bevidsthed er en langsommelig og gradvis proces, der fortsætter længe efter fødslen. Selv lige efter en normal fødsel omkring uge 40 har det helt nyfødte barn kun en yderst grundlæggende bevidsthed, der blandt andet gør det i stand til at skelne mellem egen og udefrakommendes berøring – hævder Lagercrantz. Det er Gorm Greisen, der henviser Berlingske til den nævnte artikel. Han er tidligere formand for Etisk Råd og professor emeritus i sygdomme hos små børn og har derfor indgående erfaring med både de etiske og mere faktuelle aspekter af abortspørgsmålet. Han kalder sin svenske kollegas syn på indtrædelsen af det »menneskelige« i fosteret eller barnet for »noget firkantet« og hælder til at fastholde den nuværende 12-ugers grænse for fri abort frem for at hæve den til 18 uger – en grænse, der har været gældende i Sverige, lige siden vores naboland fik fri abort i 1974. »Forældre til et ekstremt lille barn, der kommer til verden for tidligt, sidder jo ikke og tænker over, om det er bevidst eller i hvor høj grad, det har kognitive evner. For når man ser sådan et lille barn med hænder og fødder og øjne, så sker der noget emotionelt hos forældrene. Som mennesker har vi en instinktiv følsomhed, en omsorg, som kommer til udtryk ved synet af den lille nye – uanset om det kan overleve eller ej,« forklarer han. På den baggrund afviser han ideen om, at der eksisterer et bestemt tidspunkt, hvor gnisten til det menneskelige så at sige tændes. Men samtidig er Gorm Greisen naturligvis fuldstændig klar over, at fosteret efter forholdsvis få uger eksempelvis har udviklet en målbar respons på lyde, hvilket indikerer en form for hjerneaktivitet. »Men det kan søanemoner også. Der skal ikke meget hjerne til – bare et par hjerneceller – for at kunne registrere, at der sker et eller andet. Så hvis man sætter grænsen for det menneskelige lige præcis der, så sætter man grænsen ved søanemoner,« siger han. Tidligere lagde man for tidligt fødte børn i kuvøse. I dag forsøger man at begrænse det til et minimum og har i stedet fokus på kontakt mellem barnet og dets forældre.Fold sammenLæs mereFoto: Flemming Krogh/Ritzau Scanpix (arkiv). Samtidig peger han på det etiske problem, der kan opstå ved spontane aborter midt i graviditeten – det vil især sige i perioden fra graviditetsuge 19 til 22. I den situation slår barnets hjerte i nogle tilfælde lige efter fødslen – hvilket får Gorm Greisen til at stille dette vanskelige spørgsmål: »Når hjertet slår efter fødslen, er det så et levende menneske, også selvom det ikke kan overleve?« Ifølge professor Øjvind Lidegaard er der imidlertid næsten ingen så tidligt fødte børn – eller fostre – der overlever mere end nogle få sekunder. »Langt de fleste er døde, når de kommer ud så tidligt. Og hvis de giver et livstegn, så er det sådan noget med et lille spjæt eller en hjertelyd, og her taler vi om typisk ti eller 20 sekunder, efter de er født,« forklarer han. Netop her – ved overlevelsessandsynligheden – er vi inde at røre ved en grænse, som Gitte Zachariassen, professor i neonatologi ved Syddansk Universitet og Odense Universitetshospital, har stor indsigt i. Som neonatolog er hun ekspert i helt nyfødte børns sundhed og sygdomme og har derfor indgående kendskab til aldersgrænsen for overlevelse. »I de sidste 20 år er det lykkedes os at flytte grænsen for overlevelse fra 28 uger til først 26 og i dag 24 uger. På det allerseneste er vi endda begyndt at flytte grænsen ned mod 23 uger,« forklarer hun. I Odense har man cirka 30 af den type meget tidlige fødsler om året, og når det i dag er muligt at sikre, at selv børn, der på det tidspunkt ikke vejer mere end 500-700 gram, kan overleve, skyldes det en kombination af adskillige faktorer – fra optimeret ernæring, over behandling af vejrtrækning og blodtryk til fokus på så tidligt som muligt at skabe mest mulig hudkontakt mellem mor og barn. Intet område rummer så stor afmagt, vrede og tab som anbringelsesområdet.Fold sammenLæs mereFoto: Luis Robayo/AFP/Ritzau Scanpix (arkiv). Men et af de væsentligste gennembrud er medicinsk behandling, der på den ene side får livmoderen til at slappe af, så fødslen kan udsættes i et par afgørende døgn, og som på den anden side modner de spæde lunger i fosteret, hvorved sandsynligheden øges for, at barnet efter fødslen selv kan trække vejret. Gitte Zachariassen kan naturligvis ikke svare på, hvor mange eller få tanker og følelser, der går gennem hjernen på et fuldstændig hjælpeløst barn, der bliver født bare 24 uger inde i graviditeten. Dog siger hun: »Når man skanner en sådan hjerne, er den meget umoden. Men vi ved, at meget tidligt fødte med stor sandsynlighed kan registrere smerte. Vi er derfor meget opmærksomme på, at de ikke udsættes for smerte, og vi ved, at smerteudsættelse kan påvirke deres udvikling på lang sigt. På den måde er de som alle andre børn. De skal desuden lægges hud mod hud med deres forældre, for det har en kæmpe betydning for puls og vejrtrækning – og deres overlevelse.« Professoren understreger, at man næppe ville sætte en omfattende behandling i gang af børn født før uge 24, hvis ikke de kan få et ordentligt liv bagefter. »Men der er konsekvenser ved at blive født meget tidligt. Det ved vi fra studier, også i Danmark. Der kan opstå nogle indlæringsvanskeligheder, og konsekvenserne bliver generelt mere udtalte, jo tidligere de fødes. Derfor bestræber vi os på at udsætte fødslen så længe som muligt. Hver eneste dag tæller.« Gitte Zachariassen vil ikke udelukke, at grænsen for liv om føje år kan flyttes helt ned til omkring 22 uger. »Men længere kommer man næppe ned,« mener professoren, der ikke personligt vil være bange for at hæve den frie abortgrænse herhjemme til 18 uger – som i Sverige. »For derved kommer vi ikke op i nærheden af 22 uger,« som hun siger. Gorm Greisen vurderer imidlertid, at den nuværende grænse for overlevelse ved 22 til 23 uger bliver yderligere forrykket. »Nu har børnpå 21 uger overlevet, så tallene ændrer sig fra år til år,« siger han. Samtidig peger han på, at forskere aktivt arbejder på at udvikle kunstig livmoderteknologi. »Og det vil kunne flytte grænsen endnu længere ned.« FAKTAGrænser til mennesketHvor går grænsen for det »menneskeliges« opståen?Ved undfangelsen?Når det spæde fosterhjerte efter cirka fem uger så småt begynder at slå?Når de første små og primitive hjernesignaler kan registreres cirka seks uger inde i graviditeten?Når fosteret efter cirka 12 uger for alvor begynder at ligne et lillebitte menneske og foretager små bevægelser?Når fosteret efter cirka 20 uger begynder at vise mulige små tegn på smerteopfattelse?Når der 23-24 uger inde i graviditeten er en rimelig god sandsynlighed for, at fosteret kan overleve en fødsel og blive til et levedygtigt menneskebarn?Når der på et uvist tidspunkt – måske først efter fødslen – er opstået en egentlig bevidsthedstilstand?FOLD UD Hvor går grænsen for det »menneskeliges« opståen?",
        "metadata": {
            "source": "https://www.berlingske.dk/videnskab/allerede-efter-cirka-16-uger-kan-et-menneskefoster-hoere-men-det-kan-en",
            "image_url": "https://berlingske.bmcdn.dk/media/cache/resolve/image_x_large/image/163/1637704/24322312-.jpg",
            "publication_time": "Torsdag d. 19. januar 2023, kl. 18.54",
            "author": "Lars Henrik Aagaard",
            "related_links": [],
            "attachments": []
        }
    }
}