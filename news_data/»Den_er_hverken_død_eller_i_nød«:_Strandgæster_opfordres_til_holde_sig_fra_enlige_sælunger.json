{
    "version": "1.0",
    "document": {
        "id": "https://www_berlingske_dk/indland/den-er-hverken-doed-eller-i-noed-strandgaester-opfordres-til-holde-sig-fra",
        "title": "»Den er hverken død eller i nød«: Strandgæster opfordres til holde sig fra enlige sælunger",
        "content": "Den ligger og venter på sin mor i strandkanten. Imens er sælmoren er ude at jage fisk, så hun kan give mælk til sin diende unge. Dette er et billede, som ses »mange steder« langs Nordkystens strande i øjeblikket. Og det er helt normalt, lyder det fra Nordsjællands Livredningstjeneste og Naturstyrelsen, som modtager opkald fra bekymrede borgere, der har set sælunger ligge alene på stranden. Begge opfordrer til, at man »lader dem være i fred«. »Når sælmødre efterlader deres unge på stranden, er det helt i overensstemmelse med naturens orden. Moderen er nemlig ude at fange fisk,« skriver Naturstyrelsen i enpressemeddelelse. Når der er særligt mange sælunger på strandene lige nu, er det ifølge Nordsjællands Livredningstjeneste, fordi det er »opvækstsæson«. Det fremgår af enpressemeddelelse. Sælen er således »hverken død eller i nød«, tilføjer livredningstjenesten. At sælmoren efterlader sin unge, skyldes, at hun skal ud og jage. Efter jagten kommer sælmoren tilbage til stranden for at hente sin unge og give den mælk. Ifølge Naturstyrelsen skal sælunger have »store mængder mælk« hver dag. Næringen er mere fed end fløde. Faktisk er mælken omkring 50 procent fedtholdig. Derfor skal sælmoren have »tanket energidepoterne op«, lyder det. Det er således alt sammen en del af naturens gang: »Hvis altså vi bare lader være med at forstyrre og blande os,« skriver livredningstjenesten. »Faktisk kan vi gøre skade ved at prøve at hjælpe. For moderen kommer ikke ind til stranden, hvis der er mennesker og uro i nærheden af ungen,« skriver den videre. Samtidig er det vigtigt, at sælungen ligger det samme sted, som sælmoren forlod den, så hun kan finde den igen. Derfor er et godt råd lade være med at gå hen til ungen. I stedet skal man gå i en bue uden om sælungen, hvis man møder en på stranden. Det gælder også, når sælungerne vokser sig større. Her vil de nemlig søge op på stranden for at hvile sig. Ser man derimod en sælunge med sår eller andre synlige skader, opfordres man til at ringe til Dyrenes Vagtcentral eller en af Naturstyrelsens vildtkonsulenter. ",
        "metadata": {
            "source": "https://www.berlingske.dk/indland/den-er-hverken-doed-eller-i-noed-strandgaester-opfordres-til-holde-sig-fra",
            "image_url": "https://berlingske.bmcdn.dk/media/cache/resolve/image_x_large/image/182/1820709/24760323-arkivfoto-2014-af-sl-i-lemvig-havn----se-rb-228.jpg",
            "publication_time": "Tirsdag d. 30. juli 2024, kl. 10.34",
            "author": "Emilie Utzon Carlsen",
            "related_links": [],
            "attachments": []
        }
    }
}