{
    "version": "1.0",
    "document": {
        "id": "https://www_berlingske_dk/virksomheder/tdc-henter-international-forstaerkning-for-at-faa-kundesucces",
        "title": "TDC henter international forstærkning for at få kundesucces",
        "content": "Den nye topchef for Danmarks største leverandør af bredbånd og tv, det TDC-ejede Nuuday, sætter nu turbo på at få gjort op med kritik og utilfredshed blandt kunderne og henter internationale kræfter ind i ledelsen, skifter direktøren for YouSee ud og gør tilbagemeldingerne fra kunderne til den rettesnor, som Nuuday ubetinget skal følge for at sikre fremtidig succes. »Kunderne skal overbevises med vedvarende, fremragende service. Indtil da må vi forvente, at de forbliver skeptiske – alt for mange har tidligere haft dårlige oplevelser. Vi vil vise resultater, ikke sige ord. Der skal være bedre digitale muligheder på nettet, mere pålidelig it, bedre tv-bokse … vi skal have gjort alt rigtigt. Det er for ofte mislykkedes for os at leve op til kundernes forventninger,« siger den 51-årige brite, Jonathan (Jon) James. Han overtog 15. juni ledelsen af Nuuday og de 4.000 medarbejdereog kommer til den snart nedlagte TDC-koncern med flere årtiers erfaring fra den internationale televerden hos blandt andet svenske Com Hem og svenske Tele2 i Holland. Han gør dermed op med de tidligere og mange tiltag, der har skullet rette op på TDC. »Jeg har masser af tillid til dette. Det bliver første gang, at vi gør det væg-til-væg. Jeg fortæller, hvor vores fokus er, og så gør vi præcis de ting, som vi siger, at vi vil gøre – og gør dem seriøst. Jeg har gjort det før, så jeg ved, at det virker,« siger han og vurderer, at Nuudays palet af kundetilbud – fra musik hos YouSee og Telmore over YouSees produkter til TDC Erhvervs Netdesigns sikkerheds- og erhvervsløsninger – rummer mange »produkter i særklasse, som vi bør være stolte af – vi gør det bare ofte svært for kunderne at bruge dem ordentligt«. Jon James ændrer nu i topledelsen for Nuuday og ansætter en tidligere Tele2-kollega, svenske Monika Gullin, som ny teknisk direktør fra september samt henter tyske Michael Stinner, som tidligere har været hos Tele2 i Tyskland og Holland, som ny kundeservicedirektør med skarpt fokus på at løfte kundeoplevelsen. Begge har, som han selv, årtiers erfaring og »er startpunktet for at bringe folk med de bedste internationale erfaringer ind som balance til det lokale talent«. »Vi skal levere en ægte transformation og gøre Danmarks største teleselskab helt digitalt. Vi har alle gjort det før. Og så gør vi det klart internt, at vi arbejder for kunderne. Sandheden er, hvad kunderne fortæller os, og det skal organisationen føle. Mit job er at skabe klarhed og udpege retningen ud fra de direkte tilbagemeldinger, som vi får fra kunderne. Vi har en fantastisk forretningsmulighed, og det er min mission her. Jeg er for at accelerere tingene. Det bliver ikke nogetbig bang, men jeg ønsker klart at se fremskridt, og at kunderne ser fremskridt inden for måneder, ikke år, selvom det selvfølgelig tager nogle år virkelig at blive det fantastiske, digitale teleselskab,« fastslår Jon James og understreger, at »jeg har intet kontor, intet skrivebord og hader PowerPoints«. Nuuday er det ene af den snart nedlagte TDC-koncerns to ben. Under Nuuday og dermed Jon James' ledelse sorterer YouSee, mobilselskabet Telmore, bredbåndsselskabet Hiper, TDC Erhverv, Netdesign, erhvervsmobilselskabet Relatel, filmudlejningstjensten Blockbuster og den delvis TDC-ejede sportsvæddemåls- og kasinotjeneste Bet25. TDC Net, som er det andet ben i TDC, står for drift og udbygning af alle TDCs netværk.Fold sammenLæs mereFoto: Asger Ladefoged. Han er tiltrådt få måneder,før TDC ved årsskiftet opløses, og topledelsen bliver arbejdsløs. I stedet fortsætter Nuuday og TDC Net, som har ansvaret for alle TDCs netværk, som selvstændige selskaber Siden pensionskasserne PFA, PKA og ATP sammen med den omstridte, australske kapitalfond Macquarie i foråret 2018 købte TDC for omkring 40 milliarder kroner, har det ligget i kortene, at Nuuday skal sælges fra eller børsnoteres, så ejerne kun beholder TDC Net og de langsigtede investeringer i infrastruktur. »Ja, det er en mulighed, men det er ikke mit fokus, om vi bliver i denne forretning, eller i hvis hænder vi måtte være. Retningen og ambitionen for Nuuday er her, og kernestrategien er intakt. Jeg er her for at fremskynde den gennem den rigtige tilgang, de rigtige tekniske specialister og den rigtige kultur. Mit virkelige job er at forstå kunderne og gøre det hurtigt,« fastslår Jon James. Han afventer med længsel at få ryddet op i Nuudays tunge, gamle it-systemer og sidst på åretendelig at få adgang til de danske energiselskabers forskellige fibernet, så Nuuday-selskaberne kan begynde at sælge internetforbindelser og tv til både nye kunder og de mange, som lige nu er tvunget til at blive på langsomme internetforbindelser over det landsdækkende fastnet. Selvom du får fuld adgang til fibernet landet over, rykker ti andre konkurrenter også ind, hvoraf mangehar bevist, at de er villige til at slås på prisen… »Det handler om at give den bedste kvalitet. Vi har de bedste tv-tilbud og skal sikre os også at have det fremover, men vi kan adskille os på mange måder: den bedste service, det bedste trådløse net, den bedste router o.s.v. Og vores bredbåndsselskab Hiper er klar til at spille prisspillet. Vi skal være konkurrenceduelige på prisen og håber at være de bedste,« siger Nuuday-topchefen. Men det siger alle konkurrenterne jo også og har gjort i årevis? »Det, det handler om, er, at kunderne siger det. Vi er en stor spiller, så man skal elske kampen. I visse kundesegmenter er prisen kritisk for visse produkter, så her skal vi gøre det godt. Med kvalitets-tv, sikkerhedsløsninger i TDC Erhverv og Netdesign og mange andre steder er kvaliteten vigtig og prisen mindre vigtig. Det er klart, at for konkurrenterne er vi målet – men vores job er ikke at være et let mål!« fastslår Jon James. Hvad Nuuday konkret har i ærmerne af nye produkttiltag for at holde på og tiltrække kunder, vil han ikke nærmere ind på. »Det bør vores konkurrenter finde ud af, når vi lancerer dem – ikke læse om dem i avisen. Men der vil komme et tidspunkt, hvor vi bliver tilgængelige i næsten hele landet, så konkurrencen bliver mere national, mindre regional og nok mere intens. Det ser jeg frem til. Det danske marked er allerede konkurrencepræget, især på mobilsiden. Det vil jeg sikre, at vi ikke kun er klar til, men at vi står i en position, hvor vi er ledende,« siger topchefen. Han har draget en del erfaringer efter to måneder i Danmark, som han allerede fra tidligere kendte en del til. »Jeg er nu nok endnu mere klar over, end da jeg tog jobbet, at alle i Danmark har en mening om YouSee og TDC og ikke er forlegne ved at dele den. Vi har virkeligt et ansvar – men det er spændende, at der er store forventninger,« siger Jon James. FAKTABlå bog: Jonathan (Jon) JamesJonathan (Jon) James er brite og 51 år.Han har en bachelorgrad i økonomi og historie fra University of Cambridge i 1991.I 1996 begyndte han som konsulent inden for betalings-tv-området. I juni 2007 og lidt over seks år frem arbejdede han i forskellige grene af britiske Virgin Media, inden han i februar 2015 blev næstkommanderende i det svenske kabel-tv-selskab Com Hem. Det forlod han i juni 2016 efter at have været med til omstille Com Hem, som det svenske teleselskab Tele2 efterfølgende købte i 2018.I marts 2017 tiltrådte han som administrerende direktør for Tele2 i Holland, udpeget af Tele2s daværende topchef, Allison Kirkby, som i 11 måneder frem til udgangen af 2019 var topchef for TDC, inden hun blev hentet til topjobbet for den svenske telegigant Telia. Jonathan James forlod Tele2 i Holland ved udgangen af juni 2019 efter fusionen mellem Tele2s og T-Mobiles hollandske selskaber.Sideløbende med Tele2-jobbet sad han i næsten tre år i bestyrelsen for det baskiske teleselskab Euskaltel, og fra juli 2019 har han været hos forskellige investeringsselskaber, inden han 15. juni tiltrådte som ny topchef hos det TDC-ejede Nuuday, hvor Michael Moyell Juul siden november 2019 havde været administrerende direktør.Han kender TDCs bestyrelsesformand, briten Mike Parton, som tidligere var bestyrelsesformand for Tele2, »så det er ikke et stort mysterium, hvordan de kunne trække mig op af hatten«, som Jon James siger.Th.FOLD UD",
        "metadata": {
            "source": "https://www.berlingske.dk/virksomheder/tdc-henter-international-forstaerkning-for-at-faa-kundesucces",
            "image_url": "https://berlingske.bmcdn.dk/media/cache/resolve/image_x_large/image/145/1454889/23833916-pix-jon-james.jpg",
            "publication_time": "Onsdag d. 18. august 2021, kl. 11.00",
            "author": "Thomas Breinstrup",
            "related_links": [],
            "attachments": []
        }
    }
}