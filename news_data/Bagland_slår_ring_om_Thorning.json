{
    "version": "1.0",
    "document": {
        "id": "https://www_berlingske_dk/politik/bagland-slaar-ring-om-thorning",
        "title": "Bagland slår ring om Thorning",
        "content": "Socialdemokraternes formand Helle Thorning-Schmidt får opbakning fra sit bagland, selv om hun i går indrømmede at have givet forkerte oplysninger om sin mand, Stephen Kinnock, til Justitsministeriet. »Det er en rigtig ærgerlig sag for Thorning og S, fordi den tager fokus fra det politiske. Når det er sagt, så er jeg sikker på, at Thorning siger sandheden, og skatteregler og bopælsregler er meget indviklede for folk, der arbejder i udlandet. Hun har beklaget fejlen, og det er rigtig klogt,« siger Jan Salling, formand for Socialdemokraterne i København, som stadig har 100 procent tillid til Thorning. Også Martin Mølholm, der er formand for Socialdemokraterne i Aalborg, tager partiformanden i forsvar. »Hun har kaldt det en sløset fejl, og det er måske meget præcist udtrykt. Det er en fejl, de fleste kan komme til at begå. Nu har hun talt weekenderne op, og der er tale om en efterrationalisering, vi alle kan nå frem til, når vi går tingene mere minituøst igennem,« siger han. Partiformandens fejlagtige oplysninger bekymrer heller ikke Leif Knudsen, formand for Socialdemokraterne i Odense. »Jeg tror ikke, hun har løjet - det er en fejl,« siger han og sammenligner Helle Thorning-Schmidt med den konservative formand Lene Espersen: »Lene Espersen passer ikke sit bagland på samme måde, som Thorning passer sit. Espersen passer sin familie. Jeg synes, Helle har ofret sig 100 procent for partiet, og det er den store forskel.« Skader partiet Blandt de socialdemokratiske borgmestre var det i går kun få, der ville kommentere Helle Thorning-Schmidts fejlagtige oplysninger til Justitsministeriet. Stig Vestergaard, borgmester på Lolland, har stadig fuld tillid til Helle Thorning-Schmidt, men han mener dog ikke, at sagen gavner Socialdemokraterne. »Det er ikke særlig rart, når der er sådanne sager, for det sætter alle politikere i miskredit. Man skal altid sørge for, at de udmeldinger, man kommer med, er korrekte. Nærmere vil jeg ikke gå ind i det,« siger han til Berlingske Tidende. Ib Terp, borgmester i Brøndby kalder sagen »dårlig« og »skadelig for partiet«. »Det er ikke heldigt at komme med modstridende forklaringer. Sagen er ikke håndteret rigtigt, den er håndteret forkert. Og når en fremtrædende politiker håndterer en sag forkert, så er det selvfølgelig skadeligt for partiet, det kan ikke være anderledes,« siger Ib Terp og understreger, at han bakker op om Thorning. »Ja, det gør jeg. Sådan som sagen er lagt ud, mener jeg ikke, den forhindrer hende i at blive statsminister,« siger han.",
        "metadata": {
            "source": "https://www.berlingske.dk/politik/bagland-slaar-ring-om-thorning",
            "image_url": "https://berlingske.bmcdn.dk/media/cache/resolve/image_x_large/image/49/496959/2881507-helle-t.jpg",
            "publication_time": "Fredag d. 30. juli 2010, kl. 06.00",
            "author": "Søs Lykke Sloth",
            "related_links": [],
            "attachments": []
        }
    }
}