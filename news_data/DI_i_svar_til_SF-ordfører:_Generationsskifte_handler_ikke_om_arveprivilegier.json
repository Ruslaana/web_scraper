{
    "version": "1.0",
    "document": {
        "id": "https://www_berlingske_dk/synspunkter/di-i-svar-til-sf-ordfoerer-generationsskifte-handler-ikke-om",
        "title": "DI i svar til SF-ordfører: Generationsskifte handler ikke om arveprivilegier",
        "content": "IBerlingske23. april langer SFs Sigurd Agersnap (SA) ud efter den markante forbedring af skattevilkårene for generationsskifte, som et bredt folketingsflertal vedtog tidligere på måneden, og som vi fra Dansk Industris side længe har kæmpet for at virkeliggøre. De nye regler gør det lettere at overdrage en virksomhed fra én generation til den næste uden at dræne den fuldstændig for kapital. Endnu vigtigere, så får familien nu et retskrav på at kunne opgøre virksomhedens værdi ud fra tal, der kan hentes i årsregnskaberne. Dermed kan de økonomiske konsekvenser af generationsskiftet beregnes på forhånd, sådan at processen – der i sagens natur er en kritisk periode i virksomhedens liv – kan tilrettelægges mest hensigtsmæssigt for både virksomhed og ansatte. Til at understøtte sin modvilje mod disse forbedringer fremdrager Sigurd Agersnap forskning, der viser, at næste generation ikke nødvendigvis er den bedst egnede til at drive virksomheden videre, når stifteren slipper tøjlerne. Det er ikke ny viden for virksomhedsejerne, hvorfor særligt de større familievirksomheder da også typisk drives af professionelle direktioner og/eller bestyrelser uden familierelation til ejerne, der i øvrigt også ofte har inviteret professionelle investorer med i ejerkredsen. Det samme gælder ikke nødvendigvis de mindre familievirksomheder, hvilket nok primært skyldes, at det er svært at rekruttere professionelle direktører til et så hårdt og usikkert job uden at tilbyde dem langt mere i løn, end de fleste ejerledere selv tager til takke med. Det er selvfølgelig ikke alle, der har evner og vilje til at være virksomhedsejer – uanset om man har en professionel ledelse og professionelle medinvestorer at læne sig op ad. Derfor er DI og vores mange familieejede medlemsvirksomheder glade for, at regeringen har forbedret muligheden for at generationsskifte »sidelæns« (til en søster eller en bror), hvis det står klart, at livet som virksomhedsejer ikke er, hvad man – eller ens børn – har drømt om. Desværre er generationsskifte til en nevø eller niece fortsat betinget af, at man selv er barnløs. Det er beklageligt, netop fordi det kan stå i vejen for, at virksomheden videreføres af den eller dem i den næste generation, der brænder mest for at føre faklen videre. Måske en vaks politiker vil samle dette op allerede i de kommende finanslovsforhandlinger? Det er svært at løbe fra, at ejerne af de største familievirksomheder på papiret er blandt de rigeste personer i Danmark. Det skyldes, at den værdi, der er bundet i virksomheden, tæller med fra den dag, de overtager virksomheden, til den dag, de giver den videre til næste generation. Forhåbentlig endnu mere værdifuld, end da de selv overtog den. Men hvis ejerne forsøger at omsætte denne »rigdom« til forbrug ved at sælge virksomheden, så vil det ikke bare udløse en enorm skatteregning: det vil også betyde et farvel til den lempelige generationsskiftebeskatning. De gunstige vilkår gælder kun så længe, at pengene er bundet i en virksomhed – hvilket de så netop forbliver, generation efter generation. Til gavn for alle. Jacob Bræstrup er underdirektør i Dansk Industri ",
        "metadata": {
            "source": "https://www.berlingske.dk/synspunkter/di-i-svar-til-sf-ordfoerer-generationsskifte-handler-ikke-om",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915851/24940012-sfs-sigurd-agersnap-sf-under-et-mde-i-folketing.jpg",
            "publication_time": "Tirsdag d. 29. april 2025, kl. 16.39",
            "author": null,
            "related_links": [],
            "attachments": []
        }
    }
}