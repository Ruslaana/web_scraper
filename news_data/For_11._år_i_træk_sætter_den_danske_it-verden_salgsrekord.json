{
    "version": "1.0",
    "document": {
        "id": "https://www_berlingske_dk/virksomheder/for-11-aar-i-traek-saetter-den-danske-it-verden-salgsrekord",
        "title": "For 11. år i træk sætter den danske it-verden salgsrekord",
        "content": "Omsætningen i den danske it-verden har aldrig været højere, end den var i 2024. Selvom dansk erhvervsliv sidste år mistede pusten noget, lykkedes det den danske it-branche at fastholde en vækst på 5,5 procent og sætte ny rekord med en omsætning på i alt 329,8 milliarder kroner. I 2023 lå omsætningen på 313 milliarder kroner. Det fremgår af nye tal fra Danmarks Statistik og brancheorganisationen IT-Branchen, som samler omkring 800 danske it-virksomheder. Det er dermed 11. år i træk, at den danske it-verden sætter omsætningsrekord, denne gang dog med en lavere vækst end i de gyldne år 2021 og 2022, hvor væksten lå på hele 13,7 og 7,5 procent. Eksporten af danske it-løsningersatte også i 2024 rekord og landede på 116 milliarder kroner, hvilket er 8,1 procent mere end i 2023, der var den hidtidige rekord. Eksport udgør dermed 35,1 procent af it-branchens samlede omsætning. It-eksportrekorden skal ses i lyset af, at dansk erhvervsliv i 2024 samlet set oplevede en tilbagegang i eksporten på ni procent. »Det er lykkedes os at holde væksten selv i svære år og gennem usikre tider,hvilket vidner om en stærk og innovativ branche,« konstaterer Natasha Friis Saxberg, administrerende direktør i IT-Branchen, tilfreds. Inden for de seks hovedkategorier, som Danmarks Statistik opgør it-markedet i, er det navnlig softwareudvikling, it-løsninger og it-konsulenter, som oplever vækst. Omvendt går salget af engroshandel med it-udstyr samt fremstilling af computere og kommunikationsudstyr tilbage. Af den samlede omsætning i 2024 på 329,8 milliarder kroner kommer de 126,7 milliarder fra it-konsulentydelser, mens 97,7 milliarder stammer fra engroshandel med it-udstyr. Trods væksten i omsætning var der ved udgangen af 2024 lidt færre fuldtidsansatte i den danske it-verden, nemlig 106.463. Det er 932 stillinger færre end et år tidligere. Tallet dækker dog over store forskelle. Den store stigning ses inden for udvikling af software og computerspil, hvor 419 flere er blevet ansat i løbet af 2024, så 8.728 i dag arbejder på dette område. På andre områder er konkurrencen blevet hårdere, hvilket har kostet arbejdspladser. Størst tilbagegang har der været inden for telekommunikation, hvor der nu er 640 færre stillinger end for et år siden. 11.694 var dog fortsat beskæftiget med telekommunikation ved årsskiftet. Lønningerne i den danske it-branche steg i 2024 med i gennemsnit 3,9 procent. En ansat tjente i gennemsnit 55.288 kroner om måneden. Der er dog et større spring. Inden for fremstilling af computere og kommunikationsudstyr var gennemsnitslønnen i oktober-december 2024 på 46.743 kroner, hvor den for ansatte inden for engroshandel med it-udstyr lå på 57.617 kroner, kun få hundrede kroner mere end blandt udviklere af software og computerspil samt blandt it-konsulenter. ",
        "metadata": {
            "source": "https://www.berlingske.dk/virksomheder/for-11-aar-i-traek-saetter-den-danske-it-verden-salgsrekord",
            "image_url": "https://berlingske.bmcdn.dk/media/cache/resolve/image_x_large/image/191/1913815/24936075-der-er-fortsat-hektisk-travlhed-hos-de-danske-it-v.jpg",
            "publication_time": "Onsdag d. 23. april 2025, kl. 08.31",
            "author": "Thomas Breinstrup",
            "related_links": [],
            "attachments": []
        }
    }
}