{
    "version": "1.0",
    "document": {
        "id": "https://www_berlingske_dk/virksomheder/dansk-finne-i-london",
        "title": "Dansk finne i London",
        "content": "47-årige Torsten Bjerregaard inkarnerer, hvor international finans- og ejendomsverdenen er blevet: Danskeren er uddannet i USA og bor på 16. år i London, hvor han styrer nordiske ejendomsinvesteringer for den finske kapitalforvalter CapMan, der plejer og passer penge fra blandt andre europæiske og nordamerikanske pensionskasser. Karrieren tog sin spæde start i hjembyen Aarhus, hvor en ung Torsten Bjerregaard læste HA på den daværende handelshøjskole og desuden tog en god bid af cand.merc.-overbygningen. Så fik han mulighed for at læse MBA i USA, og det blev afsæt til foreløbig et kvart århundrede i udlandet og en karriere inden for mursten. FAKTABlå bog: Torsten BjerregaardAlder:47 år.Uddannelse:MBA fra St. Louis University, Missouri 1990-1992.HA, Handelshøjskolen i Aarhus 1986-1989.Karriere:Seniorpartner i CapMans ejendomsfond siden september 2011.Medgrundlægger/partner, NEP Partners 2005-2011.Direktør (ejendomme), Lehman Brothers i London 1999-2005.Ansat i ejendomsselskabet Lipton Realty i St. Louis, 1989-1999. Sluttede som topchef.Privat:Bosat i London siden 1999. Har hustru fra Slovakiet, børnene på syv og ti taler engelsk og delvis dansk og slovakisk. Bruger gerne fritiden på golf, tennis og rejser med familien.FOLD UD Alder:47 år. Uddannelse:MBA fra St. Louis University, Missouri 1990-1992.HA, Handelshøjskolen i Aarhus 1986-1989. Karriere:Seniorpartner i CapMans ejendomsfond siden september 2011.Medgrundlægger/partner, NEP Partners 2005-2011.Direktør (ejendomme), Lehman Brothers i London 1999-2005.Ansat i ejendomsselskabet Lipton Realty i St. Louis, 1989-1999. Sluttede som topchef. Privat:Bosat i London siden 1999. Har hustru fra Slovakiet, børnene på syv og ti taler engelsk og delvis dansk og slovakisk. Bruger gerne fritiden på golf, tennis og rejser med familien. Under MBA-studiet kom Torsten Bjerregaard til ejendomsselskabet Lipton Realty med en portefølje på 6.000 lejligheder. Her var han ansat i ti år og sluttede som administrerende direktør, inden han drog til Lehman Brothers i London for at arbejde med investeringer i ejendomme. På seks år deltog han i transaktioner for over 50 milliarder kr. I 2005 var han med til at grundlægge det lille rådgiver- og forvaltningshus NEP Partners med fokus på svenske ejendomme, ofte med mandat for Lehman Brothers. Godt seks år senere kom han så til CapMan. Den børsnoterede kapitalforvalter med base i Helsinki ville gerne supplere sine hjemlige placeringer i mursten med investeringer i det øvrige Norden, og med sin indsigt i det svenske og danske marked var Torsten Bjerregaard lige manden. Som seniorpartner har han sæde i investeringskomiteen og nikker til samtlige CapMan-ejendomshandler og har selv fingrene i dejen, når det gælder Sverige og Danmark. En anden opgave er kontakt til nogle af de investorer, som betror CapMan kapital. I Danmark var priserne efter Bjerregaards smag længe drevet lovlig højt op af rigelig finansiering. I dag ser prislejet mere fornuftigt ud og er tilmed kombineret med sund makroøkonomi og gryende økonomisk vækst. På knap et par år har Bjerregaard og CapMan investeret brutto 2,5 milliarder kroner hertillands med ejerandelen på 65 procent i det kommende Broen-butikscenter i Esbjerg som største enkeltpost.  Renset for belåning og ejerandele fra medinvestorer har CapMan netto investeret omkring 700 mio. kr. herhjemme og har både appetit på og kapital til mere. Kikkertsigtet er rettet mod boliger, kontorer og butikslokaler, særligt i hovedstaden, men også Bjerregaards gamle hjemby, Aarhus, og enkelte andre større byer kan komme på tale. CapMan åbner om kort tid et dansk kontor, og selv om Torsten Bjerregaard på lidt længere sigt gerne vil tilbage til Danmark, kommer han næppe til at sidde i lokalerne i Havnegade: »Jeg har så mange rejsedage, at jeg blot ville flyve ud fra Kastrup frem for London,« ræsonnerer han. Torsten Bjerregaards hustru er slovak, og familien i velhaverbydelen Kensington omfatter også parrets to børn i skolealderen. De taler lidt slovakisk og dansk, men er meget bedre til engelsk.",
        "metadata": {
            "source": "https://www.berlingske.dk/virksomheder/dansk-finne-i-london",
            "image_url": "https://berlingske.bmcdn.dk/media/cache/resolve/image_x_large/image/30/304343/9047399-27buetorsten-bjerregaard---jpg.jpeg",
            "publication_time": "Onsdag d. 27. maj 2015, kl. 09.00",
            "author": "Nils-Ole Heggland",
            "related_links": [],
            "attachments": []
        }
    }
}