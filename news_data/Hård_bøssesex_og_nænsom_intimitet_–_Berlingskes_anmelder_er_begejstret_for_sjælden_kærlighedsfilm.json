{
    "version": "1.0",
    "document": {
        "id": "https://www_berlingske_dk/skaerm/haard-boessesex-og-naensom-intimitet-berlingskes-anmelder-er-begejstret-for",
        "title": "Hård bøssesex og nænsom intimitet – Berlingskes anmelder er begejstret for sjælden kærlighedsfilm",
        "content": "Der findes to måder at gå til diversitet i kunsten på. Den dårlige og den gode. Den dårlige er den, hvor der for eksempel absolut skal være et lesbisk par med i enhver film, enhver serie eller ethvert teaterstykke, selv om det virker påklistret. Den dårlige er den, hvor for eksempel den engelske renæssancedronning Anne Boleyn partout skal være sort, selv om hun var mere end almindeligt bleg, og uden hensyn til, at hun mistede hovedet i en anden tid, hvor sorte mennesker ikke kom i betragtning til tronen. Det er den slags gennemtvunget diversitet, der risikerer at sætte kvotetænkning og repræsentation højere end kunsten. Men så er der den gode form for diversitet. Den er baseret på ideen om, at vi har brug for så mange forskellige historier fra så mange forskellige perspektiver som muligt. Ganske enkelt for ikke at snyde os selv for fortællinger, der kan hjælpe os til at forstå andre. Det er den gode og rimelige form for mangfoldighed og repræsentation, der tager udgangspunkt i, at alle har ret til at se deres egne erfaringer spejlet – og at vi allesammen kan have brug for at få indsigt i, at der er nogen, der har et andet udgangspunkt for tilværelsen end det, vi lige selv går rundt og har. Kald det kærlighed: Magnus Juhl Andersen og Nina Rask som Johan og William.Fold sammenLæs mereFoto: Christian Geisnæs. Til den sidstnævnte kategori hører den danske film »Sauna«, der skildrer et anderledes kærlighedsforhold, end vi er vant til at se på film: En gryende relation mellem en homoseksuel cismand og en transkønnet én af slagsen. Og den gør det med en bestræbelse om at være så autentisk som muligt i skildring af et miljø, vi lige så sjældent kommer i på biograflærredet: Bøsse- og transmiljøet, som detogsåudspiller sig i København. Filmeton location. Det lykkes den overrumplende godt med – tro mig, jeg har været der selv. Den ene af filmens to manuskriptforfattere, Mads Ananda Lodal, har i øvrigt også skrevet den delvist selvbiografiske roman af samme navn, som filmen er baseret på. Det er givetvis også med til at bidrage til dens ægte tone og stemning. Den er både brutalt uapologetisk i forhold til jargon og sex og nænsomt intim, sådan som den både insisterer på at fremstille sine figurer uden undskyldninger – herunder en hårdkogt sexscene fra saunamørket – og samtidig stiller troværdigt ind på kroppe, ansigter og øjne i sine mange ofte mørktonede, følsomme nærbilleder. Vi følger den unge, noget rodløse og usikkert agerende Johan (Magnus Juhl Andersen), der flyder lidt planløst rundt. Han arbejder i en bøssesauna og tager for sig af retterne i nattelivet, når han ikke lige selv står og langer håndklæder og skabsnøgler ud. Og han møder kærligheden, da han tøvende forelsker sig i transmanden William (Nina Rask), som han i første omgang har et engangsknald med. Men kærligheden er ikke så let: Dels opstår der knas i forholdet, da William bliver smidt ud af den bøssesauna, Johan har taget ham med på: Han er jo ikke en rigtig mand, mener ejeren. Dels oplever Johan omvendt, at han har svært ved at blive lukket ind i Williams omgangskreds af ligesindede. Kærestens transition fra det ene køn til det andet flytter fokus fra det, de måtte have sammen, fordi den af mange grunde kræver hans, Williams, opmærksomhed. Johans tilnærmelser i form af akavede gaver vidner om hans kejtede forsøg på at blive lukket ind. Samtidig er der også andre spændinger mellem dem: Provinsdrengen Johan kommer tydeligvis fra et andet miljø end den langt mere privilegerede William. Filmens lavmælt håndterede konflikter er troværdigt registreret. Magnus Juhl Andersen doserer sin figur med lige præcis den rette famlende naivitet. Og Nina Rask, der selv er transperson, stiller generøst sin egen krop og et sårbart blik til rådighed for filmen, der naturligvis også på mange planer – emotionelt såvel som praktisk – fungerer som en form for velmenende indføring i, hvad det rent faktisk vil sige at være transkønnet, med de udfordringer, det kan give. Filmens bestræbelse på også at skildre queermiljøet omkring den anderledes, centrale kærlighedshistorie mellem Johan og William på dets egne præmisser er lykkedes og føles som noget nyt og andet, selvom filmen i sin kerne er et ungt menneskes klassiske udviklingshistorie. Hvis det ikke er diversitet, så ved jeg ikke, hvad det er. »Sauna«Drama. Varighed: 1 time og 43 minutter. Instruktør: Mathias Broe. Medvirkende: Magnus Juhl Andersen, Nina Rask, Klaus Tange, Peter Oliver Hansen, Anton Hjejle, Morten Burian m.fl.",
        "metadata": {
            "source": "https://www.berlingske.dk/skaerm/haard-boessesex-og-naensom-intimitet-berlingskes-anmelder-er-begejstret-for",
            "image_url": null,
            "publication_time": "Torsdag d. 24. april 2025, kl. 09.00",
            "author": "Jakob Steen Olsen",
            "related_links": [],
            "attachments": []
        }
    }
}