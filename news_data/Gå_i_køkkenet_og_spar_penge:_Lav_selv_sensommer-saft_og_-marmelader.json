{
    "version": "1.0",
    "document": {
        "id": "https://www_berlingske_dk/gourmet/gaa-i-koekkenet-og-spar-penge-lav-selv-sensommer-saft-og-marmelader",
        "title": "Gå i køkkenet og spar penge: Lav selv sensommer-saft og -marmelader",
        "content": "Jeg kan meget præcist tidsfæstne min interesse for syltning: Denne sommer 2016. Hvem skulle have troet, at jeg som 41-årig skulle falde i svime over hjemmelavet marmelade og alskens bærkompot? Som ung vrængede jeg på næsen ad husmoderens sysler. Hjemmelavet solbærsyltetøj, ha! Hvor ligegyldigt. Men denne sommer har mine smagsløg fået kanalerne op for syltning og henkogning af egne bær. For næsten ingen penge. Jeg er simpelthen blevet bidt af en vanvittig syltevampyr. Log ind med B PLUS og bliv klogere på hvordan du kan spare penge ved at sylte selv. Det får du: Jeg kan meget præcist tidsfæstne min interesse for syltning: Denne sommer 2016. Hvem skulle have troet, at jeg som 41-årig skulle falde i svime over hjemmelavet marmelade og alskens bærkompot? Som ung vrængede jeg på næsen ad husmoderens sysler. Hjemmelavet solbærsyltetøj, ha! Hvor ligegyldigt. Men denne sommer har mine smagsløg fået kanalerne op for syltning og henkogning af egne bær. For næsten ingen penge. Jeg er simpelthen blevet bidt af en vanvittig syltevampyr.   Sidste år var et sørgeligt år for sparedronningen her. De fleste bær skrumpede langsomt ind, faldt til jorden og endte som ormeføde. »Det skal være løgn,« tænkte jeg i år. Der hænger hundredevis af kroner og går til, bare fordi jeg ikke ved nok eller har fantasi til andet end at nippe her og der under mine havevandringer. Jeg kigger på solbærbuskene. På ribsbuskene. Mængden af bær tager nærmest pusten fra mig. »Der er jo så mange, hvad gør jeg dog,« peb en lille stemme opgivende. Jeg hentede bøtter og plukkede, plukkede, plukkede. Fire fyldte plastikbøtter blev det til. Og med børn og plastikbøtter tog vi på ferie i sommerhuset. Først står bærene på køkkenbordet. Da de har stået længe, ryger de i køleskabet for ikke at mugne. Mulighederne snævrer ind. Rysteribs? Nej, ribsene har stået for længe. Hvordan strækker jeg dem? Jeg har sat mig for, at jeg VIL bruge dem alle i år. Hvordan strækker man bær? Det gør man selvfølgelig ved at sylte dem. Men jeg har altid tænkt, at syltning er et kæmpe projekt. Jeg googler ’solbærsyltetøj’, og de første 117 opskrifter popper op. Når jeg googler opskrifter, læser jeg altid flere forskellige opskrifter igennem: Er de ens, bruges der særlige ingredienser i nogle opskrifter, hvilke fremgangsmetoder og ingredienser skal jeg bruge? Det giver et godt overblik at læse et par stykker igennem. Men trods nogenlunde overblik får jeg hældt for meget vand ved det første forsøg, og da jeg vil koge det af, koger jeg det for hårdt og for længe, så det ender som en hård klump efter en time i køleskab. Jeg bliver stædig. Og næste omgang bliver perfekt. Mit hjerte synger. Hurra for stædighed. Jeg har lavet min første solbærsyltetøj, og af ribsene laver jeg en ordentlig gang rødgrød.  Nu tænker du måske, at det er sent at skrive en klumme om syltning i august, da bær som hindbær, ribs, stikkelsbær og solbær har deres guldalder i juni/juli. Men overalt i landet, fra nord til syd, i haver, plantager, krat og levende hegn myldrer modne brombær inden længe frem. Og snart kan vi igen opsøge hylden og plukke dens sortviolette bær og lave god saft til lindrende varme drikke eller suppe til vinterens mørketid. Så har du aldrig henkogt eller syltet, er det ikke for sent at debutere denne sommer. Faktisk må jeg sige, at syltning er nemt og enkelt. Så i stedet for at lægge dine penge på disken i supermarkedet og købe industrifremstillet syltetøj, skulle du i stedet lægge dine kræfter i køkkenet. Og kommer du forbi til visit i løbet af efteråret, vil jeg servere en varm krydder med brombærsyltetøj og dertil varm hyldebærsaft. Men pas på, syltevampyren her bider.  ",
        "metadata": {
            "source": "https://www.berlingske.dk/gourmet/gaa-i-koekkenet-og-spar-penge-lav-selv-sensommer-saft-og-marmelader",
            "image_url": "https://berlingske.bmcdn.dk/media/cache/resolve/image_x_large/image/58/589415/14549971-syltetj.jpg",
            "publication_time": "Mandag d. 05. september 2016, kl. 06.00",
            "author": null,
            "related_links": [],
            "attachments": []
        }
    }
}