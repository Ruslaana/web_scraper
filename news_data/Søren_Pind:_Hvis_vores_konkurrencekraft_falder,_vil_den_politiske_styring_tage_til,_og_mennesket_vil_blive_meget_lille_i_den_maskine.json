{
    "version": "1.0",
    "document": {
        "id": "https://www_berlingske_dk/kommentatorer/soeren-pind-hvis-vores-konkurrencekraft-falder-vil-den-politiske",
        "title": "Søren Pind: Hvis vores konkurrencekraft falder, vil den politiske styring tage til, og mennesket vil blive meget lille i den maskine",
        "content": "I løbet af denne uge kommenterede minkommentarkollega og ven, Jarl Cordua,den mærkværdige debat om pensionsalder. Lad mig starte åbent: Ja, jeg er begunstiget af, at jeg allerede, fra jeg er 60 år, får offentlig pension, fordi jeg som 27-årig blev en af de udvalgte borgmestre i København og sad i to valgperioder. En model, der siden er afskaffet – i dag følger politikernes pensionering de almindelige aldersregler. Dengang var det en overgang fra andre regler, hvor ministre og borgmestre (når de havde siddet i to perioder) fik livsvarig pension fra afgang. De husker måskeJann Sjursen, der som 51-årig havde fået ministerpension i 20 år. Jeg nævner det dels for at foregribe, at nogen skyder det i skoene på mig, men også for at illustrere, hvor anderledes pensionsbilledet så ud for ikke ret lang tid siden. Forandringerne er båret af to faktorer: Dels at politikere pludselig blev yngre, dels at vores levealder begyndte at stige. Det er jo et svært system at opretholde, når de yngre skal betale for de ældre. Det er hele velfærdsstatens logik: »Jeg har jo knoklet for, at du skulle få alt dette, så det er kun rimeligt, at du betaler.« En slags tvangsarv. Bliver der færre unge til at betale for de ældre, skal de enten knokle smartere eller længere – eller begge dele. Signalerne har været blandede. Først blev store bededag afskaffet, og nu skal vi tidligere på pension. I hvert fald nogle af os. Men sagen er, at det over en kam er uholdbart. Hvis mange bliver ældre, kan de færre – på grund af faldende fertilitet m.m. – jo ikke bare betale for, at man går tidligere på pension. De kan måske begribe her, hvorfor staten er så optaget af at presse så mange unge som muligt hurtigt gennem uddannelsessystemet. Glem de gamle dannelsesidealer, nu handler det om staten, finansiering og »kom i gang, du er bare et tandhjul i maskinen«. Og så undrer man sig over de sammenbrud, vi ser hos unge mennesker, mens man bræger: »Jeg forstår det ikke, de har jo haft det langt lettere end mig.« »Hvis vi ikke kun skal basere os på udenlandsk arbejdskraft – herunder udenrigsministerens tanker om at importere arbejdskraft fra Kenya – skal vi også have en solid, dansk arbejdsstyrke klar til at påtage sig arbejdet,« skriver Søren Pind. Her ses udenrigsminister Lars Løkke Rasmussen (M).Fold sammenLæs mereFoto: Martin Sylvest. Det egentlige problem er, at vi er i en evig konkurrence. Ikke bare i Danmark, men med vores omverden. Den private del af fagbevægelsen har forstået det. De ved, at hvis vi samlet set skal opretholde vores levestandard, kræver det, at de private virksomheder tjener penge. Skal de tjene penge, skal der være arbejdskraft til rådighed. Hvis vi ikke kun skal basere os på udenlandsk arbejdskraft – herunder udenrigsministerens tanker om at importere arbejdskraft fra Kenya – skal vi også have en solid, dansk arbejdsstyrke klar til at påtage sig arbejdet. Er der ikke det, svækkes vores konkurrencekraft. Eller der opstår kulturelle sammenstød som dem, vi ser i dag i Sverige og Tyskland. Disse to ting er store udfordringer for moderne demokratier. Hvis levestandarden falder, påvirker det direkte flere områder. For eksempel hvilken behandling man får som ældre – både i hjemmet og på sygehusene. Er vi ikke blandt de rigeste, kan man ikke forvente den bedste medicin. Allerede nu har vi nedsat et politisk styret råd, der kan tilsidesætte lægers anbefalinger om medicin og vælge billigere behandlinger, hvis prisen er for høj. De kan roligt antage, at det kun bliver værre – meget værre – hvis vores konkurrencekraft falder. Så vil den politiske styring tage til, og det vil blive svært at kende forskel på de gamle østeuropæiske modeller for styring af den offentlige sektor og vores egen. Det er det allerede; mennesket vil blive meget lille i den maskine. I det hele taget står vi et sted, hvor kravene om reformer burde lyde højere end ønsket om tidlig pension. Europa har det ikke godt. Amerika buldrer derudad uden at lade sig påvirke af et enormt underskud på statsbudgettet, der gang på gang dækkes af, at man selv udsteder den eneste rigtigt gængse verdensvaluta. Kina har et ondt, undertrykkende system, der kan bestemme, hvordan ressourcerne fordeles uden hensyn til eventuelle protester. Vi er et splittet kontinent uden tilstrækkeligt stærke europæiske institutioner og for svag europæisk konkurrenceevne. Vi burde sikre et stærkere EU, ikke et svagere. Én ting er den åbenlyse logik i, at hvis man bliver ældre, må man også arbejde længere for at sikre sin pension, ellers skal andre betale. Men der er en underliggende logik, der handler om, at økonomi er magt. Hvis Danmark og Europa – for i en verden med store kontinenter og magter giver det ikke mening at tale om Danmark alene – svækkes økonomisk, er det andre, der bestemmer. Andre, der får det bedste. Andre, der sætter standarden. Man kan godt tage sin »velfærdsnarko« en stund og tro, at det problem går væk. Det gør det ikke. Drop illusionerne og kræv reelle reformer, der sikrer vores land og kontinent. Søren Pind er fhv. folketingsmedlem for Venstre, fhv. minister, bestyrelsesformand samt formand for medieansvarsudvalget ",
        "metadata": {
            "source": "https://www.berlingske.dk/kommentatorer/soeren-pind-hvis-vores-konkurrencekraft-falder-vil-den-politiske",
            "image_url": "https://berlingske.bmcdn.dk/media/cache/resolve/image_x_large_vertical/image/184/1848180/24815350-sren-pind-fortller-om-borgerlig-krise-og-hvorfor.jpg",
            "publication_time": "Søndag d. 20. oktober 2024, kl. 11.01",
            "author": "Søren Pind",
            "related_links": [],
            "attachments": []
        }
    }
}