{
    "version": "1.0",
    "document": {
        "id": "https://www_berlingske_dk/groft-sagt/et-spoergsmaal-om-lykke",
        "title": "Et spørgsmål om lykke",
        "content": "Det nytter nok ikke noget at minde Grethe Ravn og ligesindede om, at Lars Løkke Rasmussen blev forfulgt i månedsvis for nogle fuldstændig ligegyldige bilag, eller at klassikeren i dansk politisk historie om udfyldelse af selvangivelse »med forbehold for fejl og mangler« er knyttet til en mand, daværende skatteminister Karl Hjortnæs, eller at Arne Melchior fuldstændig urimeligt måtte forlade sin ministerpost på grund af refusion af et latterligt lille beløb for en middag afholdt i hjemmet. I visse kvindebevidstheder står det bare fast, at kvinder altid er udsat for ondartet forfølgelse og diskrimination. Og det har Groft sagt hverken mulighed for eller ønske om at lave om på. Enhver må blive lykkelig på sin måde.",
        "metadata": {
            "source": "https://www.berlingske.dk/groft-sagt/et-spoergsmaal-om-lykke",
            "image_url": "https://berlingske.bmcdn.dk/media/cache/resolve/image_x_large_vertical/image/84/843558/2737403-claes-kastholm-hansen.jpg",
            "publication_time": "Tirsdag d. 03. august 2010, kl. 23.30",
            "author": null,
            "related_links": [],
            "attachments": []
        }
    }
}