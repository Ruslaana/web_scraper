{
    "version": "1.0",
    "document": {
        "id": "https://www_berlingske_dk/kultur/musik-for-dem-der-tisser-langsomt",
        "title": "Musik for dem, der tisser langsomt",
        "content": "»Mit ansigt er et landskab / med ungdom ingen steder. / Jeg ser mig selv og tænker: / Det her bliver ikke bedre, / rimelig umulig, sådan er det, / men der er ingen rynker på mit hjerte.« Sådan lyder det i titelnummeret på Thorstein Thomsen og Jan Irhøjs album »Der er ingen rynker på mit hjerte«, som netop er udkommet. 12 sange med historier fra livet, som det er omkring de 60. Thomsen og Irhøj har arbejdet sammen i 35 år og skrevet over 300 sange sammen. Først i rockbandet Charlatan fra 1978 til 1981 og siden især med børneudgivelser som »Børnenes Trafikklub«, »Max og Antonette« og ABC-sangene til skolebogssystemet »Alle tiders dansk«.  Men denne gang er de gået i den anden grøft. »Vi gør det, fordi det er dér, vi er, og fordi vi synes, det mangler,« siger Thorstein Thomsen om baggrunden for den nye 60 plus-plade. Thorstein Thomsen er 65 år, Jan Irhøj 62. »Alle vil høres på Facebook og i en avis. / Islam og klima, den penicillinramte gris. / Alle de meninger brydes vist ikke, men men: / Alle har én, som de siger igen og igen. / Det er okay med mig. / Munden går op og så kører den blabla-maskine. / De snakker og snakker og snakker og snakker. / Jeg kysser en ældre blondine. / Det er okay med mig. / Helt okay med mig.« »Det er sådan set ikke et opgør med en ungdomsfikseret kultur eller noget. Det er en manifestation. Vi siger: Her er vi, sådan noget her har vi lyst til at lave. Når man er ung, har man ofte trang til at gøre op med ting og sige: »Det er fandeme for dårligt«, men i vores alder får man det mere sådan: Take it or leave it,« siger Thorstein Thomsen, der har skrevet teksterne til albummet. Han er også forfatter til en række romaner, senest familiekrøniken »Frøken Narvik«, der udkom sidste år, ligesom mange vil kende ham fra børne­bøger som »Da Lotte blev usynlig«, som også er filmatiseret.  »Bare det, at der er guitar på vores album, gør, at det skiller sig ud fra meget af det, der bliver spillet i dag på for eksempel DRs P3. Dér er det ofte sang og computermusik. Der findes selvfølgelig gode sangskrivere på vores alder, Allan Olsen for eksempel, men der bliver ikke skrevet så meget musik i dag, som rammer vores målgruppe.« Den musikalske inspiration kommer fra den måde, The Beatles, The Kinks, The Rolling Stones og andre lavede musik på i midten af 1960erne. Tekstuniverset kredser om ting som at tisse langsomt, at blive morfar og at have tid til sex på en ellers trist novemberformiddag. Flere af teksterne handler også om det at blive sammen med sin partner gennem årene. Som i sangen Hinandens skibe: »Der var dage, hvor jeg ikke helt forstod, / hvorfor netop vi to skulle blande blod. / Men vi hører bare sammen nu som før. / Vi skal være sammen, til den ene dør. / Vi er hinandens skibe. / Vi er hinandens skibe.« »Det er en voksen mands erfaringer. En rytmisk ballade, der handler om, hvordan det er at have været sammen med den samme kvinde i 45 år, som jeg selv har været det. Det er der jo mange, der kender til. Nok er det halvdelen, der bliver skilt, men den anden halvdel hænger jo altså sammen hele vejen igennen. Men den version af kærligheden hører man ikke så tit i popsange.«  »Poul er lille og har mave og er ikke særlig tough. / Han har lige købt en vaffelis med syltetøj og guf. / Og nu står han her i solnedgang og ligner lidt en duks / mellem andre på en bakke i sin nye korte buks. / Og han tisser langsomt nu / i solskin og når det regner.« Der er folk, der bliver bitre med alderen. Men Jan Irhøj og Thorstein Thomsen hører ikke til de gamle sure mænd. »Det tror jeg, man undgår ved ikke at være vred og bitter på sin fortid og ved ikke at være bange for sin fremtid. Det er i meget høj grad en viljesakt. Noget man selv har indflydelse på,« siger Thorstein Thomsen og giver et eksempel fra sit eget liv: »Min seneste roman solgte 3.000 eksemplarer, og det er jo et antal, man absolut kan være tilfreds med i dag. Og så skal man lade være med at få sure mavefornemmelser over, at der er andre, måske yngre forfattere, der sælger flere bøger. Den lille grønne mand inden i en, kan man bruge, når man er ung og skal frem, men ham skal man vinke farvel til, når man når min alder.«  »De drikker Tuborg midt på dag’n / og sover på et snavset lag’n, / og vil fandme ikke høre Richard Ragnvalds band. / De kan stadig danse / twist og shake og coitus / med Tove og Ove og de andre 60 plus.« Thorstein Thomsen og Jan Irhøjs nye album, »Der er ingen rynker på mit hjerte«, kan købes på iTunes og på morfarrecords.dk ",
        "metadata": {
            "source": "https://www.berlingske.dk/kultur/musik-for-dem-der-tisser-langsomt",
            "image_url": "https://berlingske.bmcdn.dk/media/cache/resolve/image_x_large/image/20/207636/12263325-08indthorstien-145014jpg.jpeg",
            "publication_time": "Søndag d. 07. februar 2016, kl. 22.57",
            "author": "Jeppe Bangsgaard",
            "related_links": [],
            "attachments": []
        }
    }
}