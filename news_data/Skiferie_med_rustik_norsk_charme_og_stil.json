{
    "version": "1.0",
    "document": {
        "id": "https://www_berlingske_dk/rejser/skiferie-med-rustik-norsk-charme-og-stil",
        "title": "Skiferie med rustik norsk charme og stil",
        "content": "Første indtrykDet lille klokketårn stikker op over det sneklædte tag, hvor tørven enkelte steder titter frem i hjørnerne. Hotellet er blot 15 år gammelt, men den mørke træbeklædning får bygningen til at se væsentligt ældre ud. Indendørs fortsætter den charmerende gamle norske byggestil med store træbjælker og natursten, og i pejsestuen brænder ilden naturligvis lystigt. VærelserneDe 79 værelser og suiter er som resten af hotellet indrettet i gammel stil. De træbeklædte vægge og dørene er holdt i pastelfarver, og de ternede sengetæpper signalerer ægte norsk bonde-idyl. Fra alle værelser har man en flot udsigt over de omkringliggende fjelde, pister og sneklædte nåletræer.  Mad og drikkeRestauranten på Gudbrandsgard Hotell er blevet kåret til en af Norges bedste hotelrestauranter, og her spiser man ganske enkelt fremragende. Den første aften satte Rejselivs udsendte således en suveræn cremet skovsvampesuppe samt en saftig vildsvinebøf til livs – så var stilen ellers slået an til de kommende dage. SærligtDen behagelige duft af cremer og massageolie strømmer én i møde, så snart man åbner døren ind til hotellets store wellness-afdeling. Her kan man investere i alverdens forskellige behandlingsmuligheder og få løsnet de ømme skimuskler enten på massagebriksen eller i jacuzzien, saunaen eller det store svømmebassin. Omkring sidstnævnte er luften så varm, at man også blot kan flade ud på en af liggestolene og føle sig hensat til en solferie under lunere himmelstrøg.  PlusGudbrandsgard Hotell ligger på mellemstationen i Kvitfjell Alpinanlæg med skilift, skibutik, liftkontor og afterskibar som nærmeste naboer. Om morgenen går man således ned og henter sine ski i skikælderen og træder derfra direkte ud på pisten eller langrendsløjpen – og det omvendte er tilfældet ved skidagens afslutning. MinusSkulle man være uheldig at ramle ind i så dårligt vejr, at skiløb ikke er muligt, er der ikke mange alternative adspredelser på Kvitfjell Mellemstation. PrisListeprisen starter ved 2.300 kr. per nat for et dobbeltværelse med morgenmad. I ydersæsonerne kan man finde billigere tilbud.",
        "metadata": {
            "source": "https://www.berlingske.dk/rejser/skiferie-med-rustik-norsk-charme-og-stil",
            "image_url": "https://berlingske.bmcdn.dk/media/cache/resolve/image_x_large/image/32/323791/7173486-15rejcheckin-3jpg.jpeg",
            "publication_time": "Tirsdag d. 18. februar 2014, kl. 08.00",
            "author": null,
            "related_links": [],
            "attachments": []
        }
    }
}