{
    "version": "1.0",
    "document": {
        "id": "https://www_berlingske_dk/internationalt/fluen-blev-set-som-en-lille-fisk-saa-gik-hans-maend-til-angreb-med",
        "title": "»Fluen« blev set som en lille fisk. Så gik hans mænd til angreb med mexicansk brutalitet",
        "content": "Mohamed Amra er kendt under tilnavnet »La Mouche«, hvilket betyder fluen. Et grænseløst irriterende, men samtidig forholdsvis harmløst insekt. Den 30-årige bandeleders transport tilbage til fængselscellen efter et retsmøde tirsdag formiddag foregik da også med en eskorte i den lavere middelklasse. En katastrofal fejlvurdering, skulle det vise sig. For selvom »Fluen« angivelig hører til blandt de mindre fisk i den franske underverdens dybe ocean, ja, så betyder det på ingen måde, at han er ufarlig. Fangetransporten endte med en flugt så spektakulær og, ikke mindst, så ekstremt voldelig, at det har sendt rystelser gennem det store europæiske land.  FLASH | Les premières images du commando lourdement armé qui a attaqué un convoi pénitentiaire au péage d'Incarville où au moins deux agents ont été tués. Le détenu qui a pris la fuite avec les quatre assaillants, surnommé \"La Mouche\".#Mohamed#gign#marseillepic.twitter.com/ZwdFqeQT3d To fængselsbetjente blev likvideret med koldt blod under den brutale befrielsesaktion. Yderligere tre blev såret, hvoraf den ene torsdag fortsat svævede mellem liv og død. Og mens 350 politibetjente og gendarmer nu deltager i en monumental menneskejagt på den flygtede fange, trænger et ubehageligt spørgsmål sig på: Er der ved at opstå mexicanske tilstande i et Frankrig, hvor selv provinsielle narkobaroner opfører sig, som stod de i spidsen for Sinaloa-kartellet? Klokken var omkring 11 tirsdag formiddag, da kommandoen gik i aktion. Fangetransporten havde på sin vej fra Rouen til Évreux i den nordfranske region Normandiet netop passeret et betalingsanlæg på motorvejen. Og før bussen nåede at komme op i fart igen, blev den påkørt og blokeret af en robust Peugeot 5008. Bagved dukkede en også anden bil op, og ud af de to køretøjer sprang en gruppe af hætteklædte mænd bevæbnet med automatrifler.  Qui est Mohamed A., dit « La Mouche », qui s’est évadé dans l’attaque d’un fourgon pénitentiaire dans l'Eure ?Le profil du détenu s'éclairehttps://t.co/I3IaDdpPrppic.twitter.com/B7wFfetXw7 Inden de overrumplede fængselsbetjente nåede at reagere, blev der åbnet ild. Der blev hverken affyret varselsskud eller givet ordrer om at smide tjenestepistolerne. De hætteklædte mænd majede uden varsel betjentene ned, og en af dem blev – hårdt såret og liggende på jorden – decideret henrettet med et skud i hovedet. Forinden havde kommandoen reddet »Fluen« ud af fangetransporten og sat ild til Peugeoten, inden de kørte afsted i den anden bil. Operationen blev gennemført med såvel militær præcision som en helt uhørt grad af brutalitet. Og i første omgang var overraskelsen over, hvad der netop var sket, lige så stor som forfærdelsen. For, jo, Mohamed Amra var måske nok kendt som en usædvanlig skidt knægt i Rouen og omegn med 13 domme på straffeattesten. En socialarbejder beskriver ham over for Franceinfo som »en hyperaktiv dreng«, der efter at være droppet ud af skolen som 15-årig indledte en heftig forbryderkarriere. Mohamed Amra var på vej tilbage til fængslet i den normanniske by Évreux, da han blev befriet af hætteklædte og tungt bevæbnede mænd.Fold sammenLæs mereFoto: Lou Benoist/AFP/Ritzau Scanpix. Som en kriminalitetens altmuligmand blev »Fluen« de følgende år dømt for blandt andet vold, afpresning og bortførelser. At han desuden var indblandet i – men ikke dømt for – narkohandel, virkede oplagt. Flere efterforskninger tyder i hvert fald på, at han ikke havde tænkt sig at henslæbe resten af sin kriminelle tilværelse som boss i en nordfransk udkantsprovins. Ingen så imidlertid »Fluen« som Normandiets svar Pablo Escobar eller »El Chapo« Guzmán. »Det er lidt af en gåde (hvordan Mohamed Amra har kunnet iscenesætte sin spektakulære flugt,red.), men måske har vi overset noget,« siger en efterforsker ligeledes til Franceinfo. Måske. I hvert fald er »Fluen« før blevet sat i forbindelse med forbrydelser, der rækker langt ud over hans »liga« og territorium. I 2022 beordrede han fra sin fængselscelle angiveligt likvideringen af en kosovo-albansk rival, hvis forkullede lig blev fundet i den sydfranske storby Marseille. En anden konkurrent blev forsøgt dræbt i luksusenklaven Puerto Banús nær den spanske solkystby Marbella. »Fluens« organisation opererer ikke kun overalt i Frankrig men også – som her – i den spanske solkystenklave Puerto Banús.Fold sammenLæs mereFoto: Jorge Guerrero/AFP/Ritzau Scanpix. Mordet mislykkedes ganske vist, men det vidner ikke desto mindre om et ambitionsniveau, der rækker langt ud over rollen som normannisk narkobaron. Det er i sig selv foruroligende, men Mohamed Amras voldsomme metoder er tilsyneladende blot et ekstremt eksempel på en generel tendens. »I samtlige sager om narkotikakriminalitet dukker der efterhånden våben op. Ofte tunge våben. Også i de mellemstore byer,« siger en undersøgelsesdommer til Le Parisien. En uhyggelig skæbnens ironi ville, at den blodige fangeflugt i Normandiet fandt sted, samtidig med at et senatsudvalg tirsdag fremlagde sin rapport om narkokriminalitet. Rapporten tegner et dystert billede af et Frankrig »oversvømmet af narko«, hvor et overbebyrdet politi og justitsvæsen forsøger »at tømme et ocean med en teske«. Det er ikke blot på hjemmefronten, at kampen bliver tabt, men også internationalt, skriver senatorerne, der anklager især Marokko og Dubai for mangel på samarbejdsvilje.  #France's#Senateon Tuesday released a report on the state of drug trafficking in the country, recommending the creation of a#DEA-like body for surveillance.The trade of drugs in France generates between €3 billion and €6 billion in revenue each yearpic.twitter.com/3iRDiqfaAj De opfordrer til at ruste kraftigt op – blandt andet med oprettelsen af en fransk pendant til den amerikanske Drugs Enforcement Administration, DEA. Ellers vil Frankrig bevæge endnu længere i retningen af mexicanske tilstande, advarer senatorerne og tilføjer skæbnesvangert: »Den intensiverede narkohandel breder sig allerede nu i landområderne og i de mellemstore byer – ledsaget af en voldsom stigning i volden, der ofte placerer borgere midt i veritable krigszoner.« Et præcist og profetisk apropos til kommandoangrebet mod fangetransporten i Normandiet og den upåagtede, lokale narkobarons spektakulære flugt. »Uanset, hvor han er, vil vi finde ham. Der er ingen tvivl om, at Republikken vinder til sidst,« svor indenrigsminister Gérald Darmanin efter to døgns intens menneskejagt i et tv-interview med France 2. Torsdag aften var »Fluen« fortsat på fri fod. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/fluen-blev-set-som-en-lille-fisk-saa-gik-hans-maend-til-angreb-med",
            "image_url": null,
            "publication_time": "Torsdag d. 16. maj 2024, kl. 20.33",
            "author": "Martin Tønner",
            "related_links": [],
            "attachments": []
        }
    }
}