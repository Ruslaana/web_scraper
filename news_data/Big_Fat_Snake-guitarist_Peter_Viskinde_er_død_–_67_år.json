{
    "version": "1.0",
    "document": {
        "id": "https://www_berlingske_dk/kultur/big-fat-snake-guitarist-peter-viskinde-er-doed-67-aar",
        "title": "Big Fat Snake-guitarist Peter Viskinde er død – 67 år",
        "content": "Guitarist og sangskriver Peter Viskinde er tirsdag død efter en blodprop i hjertet. Det oplyser hans familie tilEkstra Bladet. Peter Viskinde, der har været en del af rockgruppen Malurt og senere Big Fat Snake, blev ifølge familien ramt af en blodprop tirsdag morgen. Han døde ganske kort tid efter, skriver avisen. Han blev 67 år. »Vi er dybt knuste og chokerede. Han var meget elsket og fyldte meget, og han er et stort forbillede for os alle sammen med hans kunst og livssyn,« siger Peter Viskindes datter tilEkstra Bladet. Det var i 1980, at Per Viskinde blev en del af Malurt. En rockgruppe, forsanger Michael Falch havde dannet tre år tidligere – i 1977 – sammen med guitarist Christian Arendt og trommeslager Peter Mors. Per Viskinde forlader i løbet af 1980'erne Malurt. Og i 1990 starter han bandet Big Fat Snake sammen med forsanger Anders Blichfeldt. Et af deres helt store gennembrud var hittet »No Peace Like In Heaven,« som udkom i 1995. Året efter stod bandet bag slagsangen »Big Boys In Red & White« til det danske landsholds EM-titelforsvar. Sangene bed sig fast i folket. Og med hits som »Bonsoir Madame« og »Fight For Your Love« blev efterspørgslen kun større. Anmelderne var imidlertid ikke altid lige så begejstrede som folket, og bandet fik øgenavnet »Det syngende fadølsanlæg.« »Folk, der ikke bøjer sig i støvet for Big Fat Snake, har jeg slet ingen respekt for,« lød det fra Peter Viskinde, da han i 2006 gik til angreb på de danske musikkritikere i musikmagasinet Gaffa. To år senere i 2008 forlod Viskinde Big Fat Snake på grund af uenigheder med de øvrige bandmedlemmer. Han begyndte en solokarriere, og konflikten med Big Fat Snake-holdet endte med et forlig i 2009, hvor Peter Viskinde frasagde sig rettighederne til bandnavnet. Peter Viskinde forsatte i omkring ti år efter som soloartist, indtil han i 2018 trak sig fra rampelyset. Han havde i de efterfølgende år et galleri i Aarhus. »Han elskede musik. Han elskede at male, og han var en fantastisk og omsorgsfuld far.« »Verdens bedste far er der ingen tvivl om. Han har altid været meget kærlig nærværende og opmuntret os alle til, at vi skulle følge vores lyster og drømme,« fortæller datteren tilEkstra Bladet. Musikeren efterlader sig ifølge avisen fire børn og fem børnebørn. /ritzau/",
        "metadata": {
            "source": "https://www.berlingske.dk/kultur/big-fat-snake-guitarist-peter-viskinde-er-doed-67-aar",
            "image_url": "https://berlingske.bmcdn.dk/media/cache/resolve/image_x_large/image/140/1403510/23699214-.jpg",
            "publication_time": "Tirsdag d. 23. marts 2021, kl. 18.02",
            "author": null,
            "related_links": [],
            "attachments": []
        }
    }
}