{
    "version": "1.0",
    "document": {
        "id": "https://www_berlingske_dk/boganmeldelser/i-mol-og-moerke",
        "title": "I mol og mørke",
        "content": "Jakob Knudsen skrev »Tunge, mørke Natteskyer« i 1890, og en lokal anekdote fortæller, at den blev til på en natlig køretur mellem to landsbyer ved Randers Fjord. I hvert tilfælde ved vi, at den blev nedskrevet 12. november. Sent efterår er det i salmen, »hvor Skumringen sig breder ud«, og Jakob Knudsen karakteriserer sin egen sindsstemning med linjen »Ensomhed mig truer«. Henrik Wigh-Poulsen sætter salmen i sammenhæng med Knudsens livshistorie og kalder forfatteren »manden i mørket« men tolker også teksten frem imod det håb, som et oplyst vindue kan give midt i ensomheden: »Hist kun bag et Vindve mat/Vaagelys der brænder «. Der er nogen derude, som Wigh-Poulsen beroligende konstaterer i sin læsning af denne salme i mol med melodi af Carl Nielsen. Kun en måned efter »Tunge, mørke Natteskyer« skrev Jakob Knudsen »Se, nu stiger Solen«.",
        "metadata": {
            "source": "https://www.berlingske.dk/boganmeldelser/i-mol-og-moerke",
            "image_url": "https://berlingske.bmcdn.dk/media/cache/resolve/image_x_large/image/33/330208/4732286-i-mol-og-mrke.jpg",
            "publication_time": "Torsdag d. 15. december 2011, kl. 22.30",
            "author": null,
            "related_links": [],
            "attachments": []
        }
    }
}