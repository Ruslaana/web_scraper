{
    "version": "1.0",
    "document": {
        "id": "https://www_berlingske_dk/ledere/pop-goegl-og-ytringsfrihed",
        "title": "Pop, gøgl og ytringsfrihed",
        "content": "Svenskerne har om nogen styr på det der med Eurovision Song Contest. Eller Melodifestivalen, som det mere mundret hedder hos vores naboer. Og når dette års finale afvikles i aften i Stockholm, vil det ganske givet blive én stor og gigantisk popfest pakket i de rette dimensioner. Ingen betonhaller og rod i økonomien her. Svenskerne har slet og ret valgt at trække på egne erfaringer og godt for det – Københavns pinlige håndtering af selvsamme begivenhed for to år siden har de i hvert fald ikke kunnet bruge til noget. Når vi så alligevel sidder med en underlig fornemmelse af forloren feststemning, er det ikke kun, fordi Danmarks boyband-bidrag røg ud med hovedet forrest allerede i semifinalen i torsdags. Det er også, fordi optakten til dette års musikkonkurrence har båret præg af en række »sager«, der ganske vist ikke synes store, men alligevel giver hele det vældige grandprix-brag en noget hul og mærkværdig klang. Det handler ikke så meget om det underlige i, at lande som Australien med flere nu pludselig ser ud til at blive mere eller mindre permanente deltagere i noget, der traditionelt er en europæisk musikkonkurrence. Det handler heller ikke om, at en deltager som Rumænien har haft så meget rod i økonomien, at de er blevet smidt ud af konkurrencen. Nej, det handler om to af årets bidrag, der begge er blevet anklaget for at være »politiske«. Det bosnisk-hercegovinske bidrag »Ljubav Je«, der ganske vist blev slået ud i den første semifinale, men som havde et »kontroversielt« hegn af pigtråd med på scenen, og så Ukraines bidrag »1944«, der kredser om Krim-tatarernes deportation til Centralasien, hvilket stadig er et betændt sår i forholdet mellem Ukraine og Rusland.  Det kan synes helt vanvittigt, at dette overhovedet kan blive et tema ved en international sangkonkurrence, der dybest set er det rene pop og gøgl. Vi taler jo trods alt ikke om nogen, som pludselig har lavet en popsang om EUs håndtering af flygtningekrisen eller en politisk hyldest til det seneste års frygtelige terrorangreb. Når det så alligevel bliver en sag, skyldes det ene og alene de mærkværdige og virkelighedsfjerne regler, som arrangøren EBU stædigt holder fast i. I en verden, hvor alt efterhånden kan tolkes som et politisk statement, forsøger EBU krampagtigt at fastholde en illusion om en sangkonkurrence blottet for stillingtagen til noget som helst. Og når de så alligevel tillader, at Ukraine og Bosnien-Hercegovina deltager med deres lettere holdningsbårne bidrag, betyder det i sidste ende, at selv de mindste politiske budskaber bliver blæst helt ud af dimensioner.  Det er ved at være tid til en gennemgribende opdatering af grandprix-reglerne hos EBU, så de lever op til den virkelighed, der befinder sig lige nu uden for finalearenaens vægge. Så kan de, der har valgt at være en del af dette spektakulære underholdningsprogram, deltage med, hvad de vil. Det kaldes som bekendt ytringsfrihed. Et begreb, der efterhånden også burde være nået helt til Stockholm. ",
        "metadata": {
            "source": "https://www.berlingske.dk/ledere/pop-goegl-og-ytringsfrihed",
            "image_url": "https://berlingske.bmcdn.dk/media/cache/resolve/image_x_large/image/10/105522/13311464-sweden-eurovision-song-contest-2016.jpg",
            "publication_time": "Fredag d. 13. maj 2016, kl. 22.30",
            "author": null,
            "related_links": [],
            "attachments": []
        }
    }
}