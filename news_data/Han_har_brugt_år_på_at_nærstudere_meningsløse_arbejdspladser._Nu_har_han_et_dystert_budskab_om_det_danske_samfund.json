{
    "version": "1.0",
    "document": {
        "id": "https://www_berlingske_dk/kultur/han-har-brugt-aar-paa-at-naerstudere-meningsloese-arbejdspladser-nu-har-han",
        "title": "Han har brugt år på at nærstudere meningsløse arbejdspladser. Nu har han et dystert budskab om det danske samfund",
        "content": "I 2018 fik en bog hele Danmark til at tale om arbejde. Især den slags arbejde, der opleves meningsløst. Som ligegyldigt tidsspilde. En slags foregivet arbejde. »Pseudoarbejde – hvordan vi fik travlt med at lave ingenting« hed bogen, og med dén strøg »pseudoarbejde« ind i danskernes vokabularium, men også ind i vores bevidsthed. »Hvad bruger jeg egentlig min tid på, mens jeg er væk fra mine kære?« spurgte vi pludselig os selv, men også hinanden. Mange fandt, at svaret ikke efterlod dem glade. Statsministeren har kaldt bogen »en af de vigtigste, der er skrevet i Danmark i mange, mange år«, og det er ikke en overdrivelse at tale om et før og et efter. Se blot den diskussion om arbejde og om, for hvis skyld vi er arbejdende, som raser lige nu. »Vi har helt klart bidraget til, at det blev okay at sige, at arbejdet ikke er det vigtigste i mit liv,« siger Dennis Nørmark, antropolog, erklæret borgerlig og én af de to forfattere bag bogen, i dag, fem år senere: »Arbejde, som ikke er meningsfuldt, er ikke kun meningsløst. Det er også dybt lidelsesfuldt.« Danskernes arbejdsmoral, og hvordan den enkelte borger bruger sin tid bedst, er igen til heftig debat, og udlændinge- og integrationsminister Kaare Dybvad Beks (S) nye bog, »Arbejdets land«, har for alvor trukket fronterne op. Ministeren har noteret sig en opfattelse af, at arbejde er dårligt, og at mindre arbejde er godt, og er bekymret over tidsånden, hvor det at holde fri og stemple ud, trække vejret og hente børnene tidligt bliver forherliget, mens 8-16 dæmoniseres, og »hamsterhjulet« bliver en negativ betegnelse for det liv, de fleste af os lever. I stedet bør vi, mener Kaare Dybvad Bek, hylde de mennesker, som hver dag møder ind og yder deres, for det er deres fortjeneste, at velfærdsstaten består. Rank ryggen, også selvom I måtte hente børn fem minutter i lukketid, jeres bidrag til samfundet er kæmpestort, lyder det fra Kaare Dybvad Bek. Udlændinge- og integrationsminister Kaare Dybvad Bek (S) har skrevet en ny bog, »Arbejdets land«. Han oplever et oprør mod arbejde, og at de bredeste skuldre ikke længere orker at bære de tungeste byrder, og det er problematisk for vores velfærdsstat, lyder det fra ministeren.Fold sammenLæs mereFoto: Mathias Svold. Dennis Nørmark har fulgt debatten tæt, og den mængde røg, ministeren har fået som følge af sin forherligelse af arbejde og meget af det, kommer ikke bag på ham. »Det står efterhånden helt klart, at man nærmest ikke kan læse situationen mere forkert, end Kaare Dybvad Bek gør,« siger Dennis Nørmark, som selv er bogaktuel med »Ufrihedens pris – hvordan vi lærte at tro, at vi ingenting kan«: »Arbejde er stadig vigtigt, og danskerne har heller aldrig været imod arbejde. Forskellen fra tidligere er, at arbejde ikke længere er nok, og det er det, folk reagerer på.« Selv er Nørmark af den overbevisning, at langt størstedelen af os uden problemer ville kunne skrue gevaldigt ned for vores arbejdstid. Det var det, »Pseudoarbejde«-bogen synliggjorde i 2018, og det er det, mange mennesker nu har svært ved at glemme igen. Hvis man er i tvivl om, at tilgangen til arbejde er i opbrud, skal man bare kaste et blik på de historier, der rammer spalterne i Djøfs medlemsmagasin, pointerer Dennis Nørmark. Her glimrer topchefen, der arbejder 70 timer om ugen og misser et par børnefødselsdage og forældremøder i svinget, ved sit fravær. Til gengæld er der pludselig mange historier om veluddannede mennesker, ofte fotograferet i haver med knæhøjt græs og engblomster, som vender karrieren ryggen eller i hvert fald skruer markant ned for timerne på job og i stedet helliger sig det nære. »Vi synes, at historien om den hårdtarbejdende topleder, der drøner afsted og løber en halvmaraton ved siden af, er blevet latterlig. Vi vil ikke have sådan en chef, og hvis vedkommende allerede er chef, vil vi ikke ansættes på stedet. Værdierne, vi orienterer os mod, er simpelthen skiftet, og det er sket i løbet af relativt kort tid,« siger Dennis Nørmark, som i stedet oplever, at vi vender os mod familien og det simple og i højere grad søger at komme vores egen eksistens nærmere: »Arbejdet er rykket ned på prioritetslisten, når det kommer til områder, vi søger identitet i. Jeg ser det også i middagssammenhænge, hvor arbejde ikke længere er det første, der bliver spurgt til, og personligt synes jeg, at det er fantastisk, fordi det føjer flere facetter til vores liv.« »Vi arbejder sindssygt meget i det her land, mænd og kvinder, og der er få andre steder, hvor børnefamilier er så hårdt spændt for som i Danmark. Det er også derfor, vi bliver så provokerede, når statsministeren mellem linjerne anklager os for at være dovne,« siger Dennis Nørmark.Fold sammenLæs mereFoto: Søren Bidstrup. Nye prioriteter er imidlertid ikke et udtryk for, at danskernes arbejdsmoral er i frit fald, vurderer Dennis Nørmark. Danskerne er fortsat et foretagsomt og idérigt folkefærd, som gerne vil arbejde, og det bakker beskæftigelsestallene i Danmark da også op om. Sofaen trækker så at sige ikke mere end skrivebordet, og det er formentlig også forklaringen på, at danskerne reagerer på at blive fremstillet som dovendidrikker, der søger at slippe udenom: »Vi arbejder sindssygt meget i det her land, mænd og kvinder, og der er få andre steder, hvor børnefamilier er så hårdt spændt for som i Danmark. Det er også derfor, vi bliver så provokerede, når statsministeren mellem linjerne anklager os for at være dovne. Der er ingen genklang i befolkningen i forhold til, at vi ikke arbejder, og at vi ikke arbejder nok,« siger Dennis Nørmark. I stedet er det proportionalitet, borgerne er begyndt at insistere på, oplever Dennis Nørmark. »Jeg tror, at størstedelen af os finder værdi i arbejde, og når vi kalder det et hamsterhjul, en betegnelse Kaare Dybvad blandt andet angriber, gør vi det med et glimt i øjet. Vi synes ikke, at arbejde er et slaveri, og den brede forestilling er fortsat, at man bidrager gennem arbejde,« siger Dennis Nørmark: »Vi er bare ved at erkende, at tilværelsen også er andet end arbejde, ligesom paletten af ting, vi gerne vil, er blevet større.« Socialdemokratiet bruger velfærdssamfundet og dets overlevelse som argument for ikke at forlade arbejdsmarkedet, men i stedet skrue op for det timetal, man tilbringer i det. Se, hvad vi har, og hvad vi risikerer at miste, hvis I vender fællesskabet ryggen og bliver jer selv nærmest, fremlægges det igen og igen af toneangivende socialdemokrater. Dennis Nørmark mener imidlertid ikke, at vigtigheden af velfærdsstatens overlevelse har samme brede appel i befolkningen som tidligere. Til det er der simpelthen for mange historier i omløb, hvor velfærdsstaten ikke beviser sit værd, siger Nørmark, og nævner ejendomsvurderinger, mennesker som får amputeret ben unødigt, ringe kvalitet i vuggestuer og børnehaver og unge, som forlader folkeskolen uden at kunne læse og regne, som eksempler herpå. Dennis Nørmark oplever, at danskerne er begyndt at tvivle på kvaliteten af velfærdsstatens tilbud, hvorfor det ikke længere virker meningsfuldt at bruge så mange timer på et job for at finansiere de selvsamme tilbud.Fold sammenLæs mereFoto: Søren Bidstrup. Derfor er det også forventeligt, at borgere begynder at interessere sig for, hvor vedkommende selv – og ikke fællesskabet – får mest ud af livets timer. »Jeg fornemmer, at vi er begyndt at kigge mere kritisk på velfærdsstaten og kan se, at den i virkeligheden performer ret dårligt på ret mange parametre. Folk må nødvendigvis begynde at tænke – hvad er det egentlig, jeg betaler til? Og hvor meget af min tid vil jeg bruge på at betale til et dysfunktionelt regime, der leverer så dårlig kvalitet,« siger Dennis Nørmark, som i sin nye bog blandt andet ser kritisk på vores myter om velfærdsstaten. Det er imidlertid opsigtsvækkende, at det er her, vi er ved at være, for vi er flasket op med, at Danmark er fantastisk på grund af velfærdsstaten, og historisk har vi med stolthed i stemmen fortalt vidt og bredt om et samfund, der betaler alles uddannelse, og hvor sygehusvæsenet ikke skeler til indkomst, siger Dennis Nørmark. Alligevel er det begyndt at dæmre for flere danskere, at vi finansierer velfærdsstaten og dens tilbud med vores egen frihed: »Og så virker det pludselig opreklameret, hvor meget vi skal arbejde og være væk fra vores børn for at finansiere og opretholde noget, der i virkeligheden ikke er særligt godt, og som ikke tillader os at leve det liv, vi hver især ønsker at leve,« siger Dennis Nørmark. En kvinde på Instagram opsummerer måske i virkeligheden allerbedst det, som er i gang i befolkningen. Hun skriver: »Har hentet mit barn klokken 14 sharp i dag« – »couldn’t Kaare less«.",
        "metadata": {
            "source": "https://www.berlingske.dk/kultur/han-har-brugt-aar-paa-at-naerstudere-meningsloese-arbejdspladser-nu-har-han",
            "image_url": "https://berlingske.bmcdn.dk/media/cache/resolve/image_x_large/image/173/1734527/24568849-dennis-nrmark-antropolog-forfatter-og-foredrags.jpg",
            "publication_time": "Lørdag d. 11. november 2023, kl. 18.28",
            "author": "Pernille Dreyer",
            "related_links": [],
            "attachments": []
        }
    }
}