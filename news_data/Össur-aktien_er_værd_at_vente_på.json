{
    "version": "1.0",
    "document": {
        "id": "https://www_berlingske_dk/aktier/ossur-aktien-er-vaerd-at-vente-paa",
        "title": "Össur-aktien er værd at vente på",
        "content": "Össur er en ledende bandagist inden for avancerede proteser til mennesker med et handikap. Ambitionen er at give brugeren adgang til at leve et så normalt liv som muligt. Det islandske selskab har gennemført en stribe opkøb for at udvide kompetencerne produktmæssigt og for at opbygge en salgsorganisation i de enkelte lande. Sundhedssektoren er nemlig et nationalt anliggende. Der er imidlertid store forskelle fra land til land, og ideen fra Össurs side er at optræde på tværs af grænser og udbrede brugen af sel­skabets avancerede produkter. Produktudvikling er den afgørende parameter i den langsigtede udvikling. Össur har dybest set ændret sin del af bandagisterhvervet fra håndværk til industri. Det åbner mulighed for et niveauskift ved at anvende avanceret teknologi (materialer og IT) og fordele med stordrift. Styksalget er jo begrænset i hvert enkelt land, og der opstår helt nye perspektiver ved en globalisering af en sådan niche. For de berørte personer betyder det adgang til nye og bedre former for hjælp, og Össur kan dermed opnå et positivt samspil med brugerne. Glade kunder giver virkelig mening med indsatsen. Men det er dyre produkter. Reglerne for at opnå økonomisk støtte eller fuld dækning af udgiften til produkterne er et vigtigt punkt. Her sker der en positiv udvikling med indførelse af refusion i stadig flere lande. Øget velstand og social ansvarlighed fører til forbedringer for handikappede i nye lande. Hos Össur ser væksten i Asien ud til at tage fart. Uanset den voksende indsats i hjælpen til handikappede, så opstår der gang på gang afbræk pga. politiske indgreb med spare­planer eller regler med komplicerede godkendelser af nye produkter, hvorved udrulningen forsinkes. Her har Össur fordel af sine lokale datterselskaber, som hele tiden fokuserer på at standse politiske indgreb mod handikappedes forhold. Strukturen i koncernen bærer præg af opkøbene i form af en sammensat mosaik. Derfor pågår der netop i disse år en strømlining. Produktionen i USA flyttes til Mexico. Projektet var i gang, inden Donald Trump blev valgt til præsident, og han ønsker at standse denne udflytning. I første omgang er de nye protektionistiske tiltag blevet rettet mod Kina som eksportør og mod basismetaller. Udflytningen hos Össur er omfattende og vil belaste indtjeningen i år og næste år med samlet 12 mio. dollar, men det forventes til gengæld at give en årlig forbedring herefter på ti mio. dollar. Udvikling af nye produkter er også gearet op, og udgiften svarer nu til seks procent af omsætningen. Fremskridt inden for IT åbner for bedre bevægelsesmulighed end ved brug af traditionelt udstyr. Det ligner et skift fra mekaniske proteser til Bionics teknologi, der kan efterligne kroppens naturlige udfoldelse og indpasse sig til den pågældende persons adfærdsmønster. Til gengæld er disse avancerede produkter dyre, og der er tale om løsninger med forbedrede aktive funktioner. Proteser er kun en kunstig kopi af en legemsdel. Hurtig udbredelse salgsmæssigt er næste trin i forløbet. Her skal datterselskaberne i de vigtigste lande prøve at introducere nyhederne hurtigt og overbevisende, så der kan komme gang i afsætningen. I lande med central styring af godkendte hjælpemidler og tilskud gælder det for alvor om at opnå et gennembrud. Selv om Össur har været ramt af besvær og forsinkelser i USA, så lykkes det i reglen at undgå en blokering af salget. Konkurrence fra andre opfindsomme firmaer udgør den største udfordring. Kreativitet og ny teknologi (3D-print og IT) kan føre til nye løsninger. Så vidt vi kan forstå ledelsens strategi, søger Össur at opnå så stor markedsandel, at man har økonomisk styrke til at kunne klare sig via en massiv, målrettet R&D-indsats, hvis en ny trussel pludselig skulle dukke op. Væksten i omsætningen har ikke ført til en forbedring af indtjeningen i de seneste år, og omlægningen af produktionen i Amerika vil først give bonus fra 2020. Til gengæld må der blive akkumuleret styrke til et niveauskift, hvor overskudsgraden kan forbedres fra 13-14 procent til formentlig 18-20 procent. Et sådant løft burde være muligt, idet væksten i omsætningen hovedsagelig kommer fra nye avancerede produkter med høj bruttoavance. Ledelsen holder lav profil angående den forretningsmæssige satsning, og på det punkt føres samme stil som søsterselskabet William Demant benytter. Oticon Fonden meddelte i januar, at man nu ejer 50 procent og fremover ønsker en andel på 50-60 procent. Aktien (27) er nærmest en mangelvare og tilhører gruppen af højt vurderede niche­orienterede medicoselskaber. P/E (18E) skønner vi til 30. Rekordindehaveren P/E-mæssigt er Ambu. Som investor i Össur skal man turde satse langsigtet på succes med et takeoff i indtjeningen fra 2021. Vi mener, at aktien er værd at ­satse på.",
        "metadata": {
            "source": "https://www.berlingske.dk/aktier/ossur-aktien-er-vaerd-at-vente-paa",
            "image_url": "https://berlingske.bmcdn.dk/media/cache/resolve/image_x_large/image/99/998818/20939468-iceland-economy-technology.jpg",
            "publication_time": "Mandag d. 14. maj 2018, kl. 09.00",
            "author": null,
            "related_links": [],
            "attachments": []
        }
    }
}