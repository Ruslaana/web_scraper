{
    "version": "1.0",
    "document": {
        "id": "https://www_berlingske_dk/kultur/udenlandsk-instruktoer-laver-teater-om-det-mest-danske-der-findes",
        "title": "Udenlandsk instruktør laver teater om det mest danske, der findes",
        "content": "Da svenske Minna Johannesson for snart 12 år siden kom til Danmark for at gå på Statens Teaterskoles instruktørlinje, blev hun fascineret af mødet med den danske sangtradition, der bl.a. indebar morgensang for alle på skolen, inden undervisningen gik i gang.  »Den tradition med at synge sammen, når man starter en arbejdsdag eller en skoledag, ville man aldrig opleve i Sverige,« siger hun. »Vi svenskere er ellers meget stolte af vores svenske musikarv, men voksne mennesker i Sverige synger ikke sammen på den måde. Det gør man kun, når man er fuld – så synger man snapseviser.« I begyndelsen syntes hun da også, det var lidt flovt at stå hver morgen og synge sammen i pinligt ædru tilstand. Men hun kom hurtigt til at elske traditionen. Og hun kom ikke mindst til at elske Højskolesangbogen, som – fandt hun efterhånden ud af – de fotokopierede sangark, der blev delt ud hver morgen, stammede fra. »Jeg har en meget stor kærlighed til den bog. Og så synes jeg selvfølgelig, at hele højskoletanken er en god tanke. Det med, at vi grundlæggende vil hinanden, at vi vil fællesskabet og gerne vil udvikle os sammen, tror jeg, er en vigtig ting for danskerne. Eller det har det i hvert fald været,« tilføjer hun. »Spørgsmålet er, hvor gode vi stadig er til det.«  Og det er netop det spørgsmål, Minna Johannesson tager under kritisk – men især kærlig – behandling i teaterkoncerten »Højskolesangbogen«, som har premiere på Skuespil- husets Store Scene 25. november. Det er hende selv, der har fået og udviklet idéen og iscenesætter forestillingen, mens Niels Søren Hansen og Nikolaj Heyman står for den musikalske bearbejdelse af de i alt 40 sange fra Højskolesangbogen, teaterkoncerten er bygget op om. »Højskolesangbogen« er Minna Johannessons fjerde teaterkoncert. Tidligere har hun instrueret musikforestillingen »Yahya Hassans Digte«, teaterkoncerten over Melodi Grand Prix-sange, »Ein Bisschen Frieden«, og i 2013 modtog hun en Reumert som Årets Instruktør for »Anne Linnet Teaterkoncert - Jeg er jo lige her« på Aalborg Teater.  »Jeg elsker at lave musikforestillinger, og jeg går hele tiden og tænker over, hvad man også kan lave. Denne idé kom pludselig, mens jeg stod med min cykel og ventede for rødt lys uden for tankstationen i Nørresundby ved Aalborg, hvor jeg bor. Jeg fik øje på en gammel poster med Socialdemokraternes slogan: »Det Danmark, du kender«. Og lige dér slog det ned i mig: Jeg skal lave en forestilling om Højskolesangbogen, og den skal handle om vores allesammens frygt for det, vi ikke kender. Vores frygt for forandring,« fortæller hun og skynder sig at forsikre, at det på ingen måde er en forestilling om Socialdemokratiet eller noget andet parti. »Det var bare det slogan, der triggede mig. Og et par dage efter mødte jeg Morten (Kirkskov, skuespilchef på Det Kongelige Teater, red.), som jeg jo kender fra hans tid på Aalborg Teater. Og han tog idéen til sig lige med det samme.« Når Minna Johannesson laver teaterkoncert, går hun næsten altid til opgaven på samme måde – nemlig ved at »skrive« en historie inde i sit hoved, som bliver udgangspunktet for alt det andet. »Men historien findes kun i mit hoved. Der er intet manuskript og ingen replikker, det hele fortælles gennem sangene og vores fortolkning af dem – og selvfølgelig også gennem billederne og figurerne i forestillingen,« forklarer hun. Historien i »Højskolesangbogen« tager udgangspunkt i en hypotese om, at det værst tænkelige er sket, hele Danmarks befolkning er blevet udslettet af en mystisk epidemi – man kan selv spekulere over, hvad det kan være for en – der er kun otte mennesker, som har overlevet, og som nu skal genopbygge Danmark. »Umiddelbart kan det virke uheldigt, at netop disse otte personer har overlevet, for de virker ikke særligt egnede til den store opgave at genopbygge et land. De er bange for det meste, bange for forandring, for alt, som er svært, for hinanden og for sandheden om deres eget liv. De ønsker bare at få det hyggelige liv tilbage, som de havde,« forklarer Minna Johannesson. »Men de kommer tværtimod længere og længere fra hinanden og det fællesskab, som de så gerne vil have, fordi de hele tiden stopper alle problemerne ind under gulvtæppet. De skal helt ned og ramme bunden, inden det – selvfølgelig – viser sig, at de her mennesker rummer meget mere mod og generøsitet, end de selv troede.« Forestillingen er først og fremmest tænkt som en stor kærlighedserklæring til Højskolesangbogen, men viderebringer også en tro på det bedste i mennesket. »Det er troen på, at vi sammen kan klare livet, så hårdt det end er. For livet er jo hårdt,« siger Minna Johannesson. »Jeg forestiller mig, at når man ligger og skal dø, er det ikke kun alt det sjove og dejlige og herlige i livet, man tænker tilbage på, men i lige så høj grad det hårde, man har været igennem, det, som kostede noget, og som man måske ikke rigtigt troede, man kunne klare. Men som man alligevel klarede – på trods. Det budskab, synes jeg, er der i høj grad brug for, ikke mindst efter valget af Donald Trump i USA, som i den grad taler til folks frygt. Vi prøver at tale væk fra frygten, og det gør efter min mening denne forestilling endnu vigtigere.« Minna Johannesson brugte lang tid på at udvælge de i alt 40 sange, der indgår i forestillingen. På et tidspunkt havde hun over 100 potentielle emner i spil. »Der er flere krav, sangene skal leve op til – de skal gerne rumme en historie om mennesker og deres udvikling, der skal være fortolkningsmuligheder, og så skal der selvfølgelig være variation i genrerne forestillingen igennem, om det er en sang eller salme, om musikken er stille eller vild,« forklarer hun. Rent musikalsk har de to kapelmestre, Niels Søren Hansen og Nikolaj Heyman, arbejdet med forskellige genrer – folk, rock og klassisk. »Som udgangspunkt ændrer vi ikke melodierne, men vi fortolker dem. Nogle ligger helt tæt op ad originalen, andre er længere væk. Men det har været meget vigtigt for os at fortolke sandt, forstået på den måde, at vi ikke presser en idé ned over et nummer, bare fordi det kunne være fedt. Den skal også passe til budskabet i sangen,« understreger Minna Johannesson. »For mig handler det også meget om tekst-erne. Hvis man har hørt en sang rigtigt mange gange, hører man ikke altid teksten, man synger bare med uden at tænke på, hvad den handler om. Men når man sætter sangene ind i den her historie og behandler melodierne på en ny måde, håber jeg, at man også kan høre teksterne på ny og måske finde nye betydninger i dem.« Ti skuespillere og et seksmands orkester er på scenen, og publikum inviteres også til at synge med på bl.a. »Det er så yndigt at følges ad«, »Det er i dag et vejr« – og måske også på fodboldsangen »Recepten«, også kendt som »Vi er røde, vi er hvide«, som Minna Johannesson har et helt særligt forhold til. »Det er den eneste af sangene i forestillingen, som ikke er fra Højskolesangbogen, og alle tror, jeg mener det som en joke,« siger hun. »Men jeg elsker den sang, den er fantastisk, og jeg håber virkelig, den kommer med i næste udgave.« tmp@berlingske.dk ",
        "metadata": {
            "source": "https://www.berlingske.dk/kultur/udenlandsk-instruktoer-laver-teater-om-det-mest-danske-der-findes",
            "image_url": "https://berlingske.bmcdn.dk/media/cache/resolve/image_x_large/image/12/124383/15499521-21bkuiscenesaetter-minna-5jpg.jpeg",
            "publication_time": "Søndag d. 20. november 2016, kl. 09.00",
            "author": "Trine Munk-Petersen",
            "related_links": [],
            "attachments": []
        }
    }
}