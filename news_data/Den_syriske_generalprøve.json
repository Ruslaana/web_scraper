{
    "version": "1.0",
    "document": {
        "id": "https://www_berlingske_dk/internationalt/den-syriske-generalproeve",
        "title": "Den syriske generalprøve",
        "content": "Pak din skudsikre vest, og vær klar til afgang om 48 timer. Vi skal til Syrien. Sådan lød tilbuddet i telefonen. En kvinde fra det russiske forsvarsministerium var i den anden ende, og det var i sig selv usædvanligt. Ruslands forsvarsministerium er ikke ligefrem kendt for at omfavne de udenlandske korrespondenter i Moskva. Faktisk er ministeriet traditionelt det mest ordknappe af alle de ordknappe ministerier i hovedstaden. Men nu var tonen ligefrem imødekommende. Det var en sjælden mulighed for at rapportere fra den russiske militærbase i Latakia i Syrien, forklarede stemmen. »Vi skal se mange interessante ting,« tilføjede hun uden at løfte sløret for, hvad det mon kunne være.  Deltagelse på en pressetur i en krigszone kræver altid nøje afvejning. Det er en part i konflikten – i dette tilfælde Rusland – der står for sikkerheden, og det er samme part, der bestemmer, hvad man får at se, og hvad man ikke får at se. Man løser med andre ord billet til en forestilling, og det må man som journalist gøre glasklart for både sig selv og læserne. Til gengæld får man adgang til at skildre en central aktør i krigen. Et nøje forberedt show kan sige meget om en stormagts selvopfattelse, fortalte jeg mig selv. Klokken halv et om natten godt to døgn senere sad jeg i et russisk militærfly på vej mod syd. Jeg var ikke den eneste, der havde takket ja til et show med et ukendt program og af ukendt varighed. Vi var mere end 100 mediefolk om bord på det aldrende Iljusjin-fly. CNN, BBC, kinesisk TV, vietnamesisk TV, iransk TV, den Kreml-finansierede Russia Today og mange flere. Det næsten overdrevne antal tydede i sig selv på, at det ikke var en helt almindelig pressetur. Men ministeriets talsmand, generalmajor Igor Konasjenkov, holdt tæt. Han vandrede hjemmevant op og ned ad midtergangen, mens han uddelte skulderklap til gamle bekendte fra de russiske TV-kanaler. Flere af dem var i T-shirts med den russiske hærs symboler.  »Husk, at alle spørgsmål skal rettes til mig,« formanede generalmajoren. Jeg spurgte, om vi skulle til oldtidsbyen Palmyra, eftersom russiske og syriske styrker for nylig havde befriet byen fra Islamisk Stat. »Det kan jeg ikke svare på«, sagde Konasjenkov. Med antydningen af et smil. Vi landede på den russiske militærbase i Latakia, mens solen kiggede op over horisonten. Vi læssede selv kufferterne af flyet og begyndte dagens program med en stroppetur rundt på basen. Midt i den syriske borgerkrig øvede de russiske tropper denne morgen en parade til minde om en helt anden krig, nemlig Anden Verdenskrig. Sovjetiske faner blev båret forbi geledderne. Triumferende hymner skrattede ud over landingsbanen.  Så skiftede fokus abrupt tilbage til den nuværende krig. 11 russiske kampfly lettede hurtigt efter hinanden. Jeg spurgte en russisk officer, hvilke typer af mål de russiske styrker gik efter. Men det hørte generalmajoren, der lynsnart stod ved siden af mit øre. »Alle spørgsmål rettes til mig,« råbte han. Antallet af civile ofre for de russiske bombardementer var nul, fastholdt han. Mange spørgsmål fra de statslige russiske medier handlede slet ikke om krigen. De handlede om de vestlige journalister. »Har de stillet provokerende spørgsmål?« ville en journalist fra TV-kanalen NTV vide. »Hvad er det, I vil vise dem med denne tur?«  De fik vi snart at se. De næste fire timer rumlede vi gennem Latakia-provinsen i en bus, der før krigen havde kørt med turister. Og sådan følte jeg mig, da bussen standsede i en nøje udvalgt landsby. Her var der fest. En fest for Ruslands allierede, den syriske præsident Bashar al-Assad. Børn viftede med Assad-billeder. Kvinder bar bannere med Assads portræt. En gruppe mænd dansede af glæde. Hele byen fejrede, at en oprørsgruppe efter russisk mægling netop havde besluttet sig for at nedlægge våbnene, forklarede generalmajoren. Højdepunktet kom, da de maskerede krigere en efter en kom ind i et stort telt for at aflevere deres kalasjnikovgeværer til byens borgmester. Gik man om på den anden side af teltet, så optrinnet mere mystisk ud. Her stod krigerne lydigt i kø for at få udleveret det våben, som de umiddelbart efter gik ind for at aflevere. Men den vinkel filmede de russiske TV-kanaler ikke. Nær midnat kom vi tilbage til Latakia og fik et par timers søvn, før vi kvart i syv skulle stå klar til turens klimaks. Vi vidste stadig ikke, hvad det var. Men det var åbenbart noget stort.  Russiske kamphelikoptere svævede nu over busserne. Vi kørte gennem områder med spor af nylige kampe. Pansrede køretøjer rumlede for og bag. GPSen viste, at vi kørte i retning mod oldtidsbyen Palmyra. Og flere busser var kommet til. En af dem indeholdt et symfoniorkester, sagde en russisk krigsreporter, hvis falkeøje havde fanget et glimt af et horn­instrument. Rygterne talte for en gangs skyld sandt. Efter syv timers kørsel stod vi i den åndeløst smukke oldtidsby. Vi så resterne af de uerstattelige templer, som Islamisk Stat havde sprængt i stumper og stykker. Få kilometer borte dundrede de syriske regeringsstyrkers artilleri for at holde fjenden på afstand. Det var akkompagnementet, da symfoniorkesteret fra Skt. Petersborg i kjole og hvidt kom ind i det romerske teater på kanten af krigszonen. Nu skulle turens egentlige budskab hamres fast. I det gamle amfiteater, hvor Islamisk Stat havde henrettet sine fanger, spillede Rusland nu Bach. Vladimir Putin tonede frem på en storskærm og talte om civilisation og barbari. Og de russiske TV-journalister vendte igen kameraet mod os, deres vestlige kolleger. Hvad synes vi om koncerten? Var det dog ikke smukt? I aftenens udgave af nyhedsudsendelsen Vesti kunne man se det færdigklippede resultat. »Det var en flot koncert,« lød en kort lydbid med en tysk journalist. En italiensk kollega kom med nogle kritiske bemærkninger om de amerikanske medier. »Hør bare!« fortsatte nyhedsværten henvendt til de russiske seere: Nu anerkender vesterlændingene, at Rusland havde ret fra begyndelsen. Man kunne næsten høre generalmajor Konasjenkov hviske »mission accomplished«.",
        "metadata": {
            "source": "https://www.berlingske.dk/internationalt/den-syriske-generalproeve",
            "image_url": "https://berlingske.bmcdn.dk/media/cache/resolve/image_x_large/image/10/102920/13321948-billede.jpeg",
            "publication_time": "Lørdag d. 14. maj 2016, kl. 20.00",
            "author": "Simon Kruse",
            "related_links": [],
            "attachments": []
        }
    }
}