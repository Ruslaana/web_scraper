{
    "version": "1.0",
    "document": {
        "id": "https://www_berlingske_dk/danmark/mulig-ny-sensation-for-depressionsramte-overlaege-og-professor-begejstret",
        "title": "Mulig ny »sensation« for depressionsramte: Overlæge og professor begejstret for ny pille",
        "content": "Det bliver betegnet som en potentiel landvinding og »ekstremt spændende«. Det er et lægemiddel, som danske forskere har imødeset med »stor interesse«, og fredag godkendte FDA, den amerikanske fødevare- og lægemiddelstyrelse, såden pille, som også professor og overlæge Poul Videbech er begejstret for: »Hvis midlet virker, som de første undersøgelser tyder på, er det en sensation i depressionsbehandlingen,« siger Poul Videbech, ​der er leder af Center for Neuropsykiatrisk Depressionsforskning i Region Hovedstaden. Det er pillen under navnet Zurzuvae, som Poul Videbech er så positiv omkring. Det er den første pille, som FDA har godkendt til behandling af fødselsdepression. Men som potentielt også kan hjælpe andre depressionsramte. FDA er ekstremt grundige, og derfor vurderer Poul Videbech også, at den kan blåstemples af de europæiske lægemiddelmyndigheder. Hidtil har man behandlet personer med fødselsdepression med psykoterapi og antidepressive midler, og i den sammenhæng er Zurzuvae noget særligt, påpeger Poul Videbech. »Dels fordi den bygger på et helt andet princip end de antidepressive stoffer, vi i dag blandt andet medicinerer personer, der er ramt af fødselsdepression, med. Dette lægemiddel er et omdannelsesprodukt fra et af de naturlige kvindelige hormoner. Desuden er det et lægemiddel, der tilsyneladende sætter hurtigt ind. Fra få dage og frem til 14 dage, efter man er påbegyndt behandlingen. Hvis det bliver bevist i flere forsøg, er det ret fantastisk,« siger Poul Videbech. Han forklarer, at kvinder, der har født, netop har brug for alle deres kræfter i tiden efter fødslen. »Derfor er den hurtige virkning så afgørende. I den situation er det en enorm belastning at gå i månedsvis og være deprimeret,« siger Poul Videbech og fortæller, at der også ser ud til at være relativt få bivirkninger forbundet med brug af præparatet. Hos det offentlige sundhed.dk fremgår det, at omkring 6 procent af alle kvinder, der har født, fik en fødselsdepression. Sygdommen rammer også mænd, men i mindre omfang. I 2022 blev der født 58.430 levende spædbørn. Det er altså tusindvis af kvinder og mænd, der hvert år kan rammes. Det er dog meget forskelligt, hvor hårdt man rammes, og om man har brug for behandling. Men i yderste konsekvens kan der være tale om en livstruende sygdom. Derfor håber Poul Videbech også, at det nye middel på sigt bliver tilgængeligt i Danmark. Og ikke kun for at behandle patienter med en fødselsdepression. »Det undersøges også om, at det kan bruges i forhold til andre typer af depressioner, og her ser det foreløbig ud til at have effekt. Det er ikke en mirakelkur, men der er brug for mange forskellige behandlingsmuligheder for de mennesker, der har depression. Nogle responderer på det ene, andre på det andet. Derfor er det ekstremt spændende,« siger Poul Videbech.",
        "metadata": {
            "source": "https://www.berlingske.dk/danmark/mulig-ny-sensation-for-depressionsramte-overlaege-og-professor-begejstret",
            "image_url": "https://berlingske.bmcdn.dk/media/cache/resolve/image_x_large/image/170/1701966/24492669-.jpg",
            "publication_time": "Lørdag d. 05. august 2023, kl. 13.03",
            "author": "Christian Birk",
            "related_links": [],
            "attachments": []
        }
    }
}