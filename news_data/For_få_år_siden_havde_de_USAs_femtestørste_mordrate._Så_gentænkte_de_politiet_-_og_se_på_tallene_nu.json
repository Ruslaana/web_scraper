{
    "version": "1.0",
    "document": {
        "id": "https://www_berlingske_dk/usa/for-faa-aar-siden-havde-de-usas-femtestoerste-mordrate-saa-gentaenkte-de",
        "title": "For få år siden havde de USAs femtestørste mordrate. Så gentænkte de politiet - og se på tallene nu",
        "content": "I Camden i New Jersey har politiet en isbil. De havde den med i slutningen af maj, da lokale borgere afholdt mindemarch for den politidræbte George Floyd. Og politiet har gennem årene brugt den til at parkere på gadehjørner, hvor de vidste, der var problemer med narkohandel. På den vis er politiet i Camden den radikale modsætning til den militarisering, man ellers har set mange andre steder i USA de sidste årtier, hvor politiet er blevet bevæbnet med pansrede mandskabsvogne, granatkastere og automatgeværer. Og tilsyneladende har isbilen – og hele den kulturændring i politiet, den står for – vist sig stærkere end de pansrede mandskabsvogne, når det gælder om at få bugt med den tunge kriminalitet: I 2012 blev der begået 67 mord i Camden, den femtehøjeste mordrate i hele USA.I år har der blot været tre, skriver The Times. Samtidig er antallet af klager over politivold faldet fra mere end én om ugen til blot tre på hele sidste år. »Vi prøver at give folk et positivt første møde med politiet,« siger den 37-årige betjent Gabe Rodriguez, der selv er vokset op i Camden, til The Times. »Vi tager ud på skolerne og læser for børnene, vi giver dem is. Vi sender ikke en politistyrke ud for at anholde folk, vi sender en barbecuegrill og en basketballbane.« Flere fodpatruljer har været et vigtigt element i omstruktureringen af politiet i Camden, New Jersey. Det skal give en bedre kontakt mellem politi og lokale.Fold sammenLæs mereFoto: Timothy A. Clary/AFP/Ritzau Scanpix. Camden ligger blot et par timers kørsel nord for Washington, på den modsatte side af Delaware-floden fra Philadelphia. De seneste uger er flere internationale medier strømmet til den fattige forstad med de blot 74.000 indbyggere for at få svar på, om resten af USA kan lære noget af Camden. Flere af de politireformer, somDemokraterne nu foreslår indført på national plan, er nemlig allerede blevet gennemført i Camden og harfået ros af tidligere præsident Barack Obama. Efter det rekordvoldelige år i 2012 opløste den daværende politichef hele politikorpset og opbyggede det på ny. De fleste betjente blev ansat igen i den nye struktur, men de dårligste betjente blev siet fra. Den nye styrke er dobbelt så stor som den gamle, der er lagt særlig vægt på gadepatruljer, kontakt til lokalsamfundet og på at nedtrappe konflikter uden brug af vold. Camden, New Jersey, er en fattig forstad til Philadelphia, hvor omkring en tredjedel af byens 74.000 indbyggere lever under fattigdomsgrænsen.Fold sammenLæs mereFoto: Timothy A. Clary/AFP/Ritzau Scanpix. Førhen brugte politiet i Camden magtanvendelse i 80 procent flere tilfælde end resten af politistyrkerne i New Jersey, og betjente var447 procent mere tilbøjelige til at bruge voldmod en sort tilbageholdt i forhold til en hvid tilbageholdt, skriver lokalmediet nj.com. Men nu er dødelig magtanvendelse kun tilladt som absolut sidste udvej, som det står beskrevet i politiets18 sider lange politik for magtanvendelse, der er blevet udviklet i samarbejde med New York Universitys Policing Project. Hver gang en betjent bruger magt, skal det indrapporteres, og såbliver hændelsen set igennem på video fra betjentens kropskamera, forklarer politichef Joseph Wysocki The Economist. »Når du trykker play, så ændrer deres perspektiv sig. Så kan de set det. Vi sætter tempoet ned og giver feedback på det, de har gjort,« siger Joseph Wysocki til magasinet. Den nye magtdoktrin har ændret kulturen i Camden-politiet fra en »krigermentalitet« til en »beskyttermentalitet«, skriver The Times. Krigermentaliteten var ikke unik for Camden, men er bredtudbredt i politikorps over hele USA, viser flere forskningsrapporter. Militariseringen af politistyrker tog for alvor fart, efter at krigen mod terror begyndte 2001, og forsvarsministeriet har overført militærudstyr til politiet for milliarder af dollar. Alene fra 2006 til 2014 fik politiet flere end6.000 pansrede mandskabsvogne, 79.288 automatgeværer, 205 granatkastere, 11.959 bajonetter, 50 fly, 422 helikoptere og for 3,6 millioner dollar camouflageudstyr og lignende, skriver forskere fra Stanford og University of Cincinnati i The Washington Post. Det vakte forargelse verden over, da politiet i Ferguson i Missouri i 2014 sendte pansrede mandskabsvogne på gaden i forbindelse med en demonstration mod politivold.Fold sammenLæs mereFoto: Mario Anzuoni/Reuters/Ritzau Scanpix. Selv om sagen med George Floyd viser, at der ikke nødvendigvis skal en granatkaster til for at dræbe et menneske, mener forskerne, at det militære materiel har haft en direkte afsmittende effekt på politiets kultur og operationelle tilgang, der gør betjentene mere tilbøjelige til at bruge vold. »Mere militariserede politistyrker er forbundet med flere årlige politidrab på borgere,« skriver forskerne, der endda påviser, at de militariserede politidistrikter også slår flere kæledyr ihjel. Præsident Obama forsøgte i 2014 at begrænse militariseringen af politiet, men det er siden blevet omgjort af Trump-regeringen, viser en rapport fra University of Michigan. »Militarisering af politiet er baseret påen opfattelse af borgerne som en trussel, som det kan være nødvendigt at bruge ekstrem vold imod,« skriver forskerne. Mindre end hver tredje amerikanske stat har lovgivning om, hvornår politiet må bruge magt, skriver The Economist. Står det til Demokraterne, må politiet fremover kun bruge dødelig vold som en sidste udvej, ligesom det er tilfældet i Camden. Kropskameraer og registrering af alle former for magtanvendelse skal også være obligatorisk og gøre det nemmere atretsforfølge betjente for politivold, skriver The New York Times. Modsat præsident Trumps påstande om samme,vil Demokraterne ikke tage penge fra politiet.  This year has seen the lowest crime numbers in our Country’s recorded history, and now the Radical Left Democrats want to Defund and Abandon our Police. Sorry, I want LAW & ORDER! Nye retningslinjer og øget træning af konfliktnedtrapning er dog ingen mirakelkur. Camden er stadig en fattig by, der trods faldet i voldelig kriminalitet endnu ligger relativt højt i statistikkerne. Og folk føler sigikke nødvendigvis mere trygge af, at der er kommet mere politi på gaden. »Politiet i Camden er indbegrebet af, hvordan et politikorps kan se perfekt ud på papiret, samtidig med atde tramper på folks rettigheder,« sagde Rich Rivera, ekspert i politiarbejde og tidligere betjent fra New York, til nj.com som en kommentar til de nye regler for magtanvendelse. Han påpegede blandt andet, at der på fire år kun var givet medhold i fire ud af 158 klager over politivold. Men håbet er at give folk et andet førstehåndsindtryk af politiet, end Gabe Rodriguez selv fik, inden han blev betjent: Han var ude at køre i den østlige del af byen og havde taget sin hætte på mod kulden, da han blev stoppet og visiteret. »Jeg følte mig ydmyget, nedgjort,« fortæller han til The Times. »De betragtede mig som kriminel, bare fordi jeg frøs.«",
        "metadata": {
            "source": "https://www.berlingske.dk/usa/for-faa-aar-siden-havde-de-usas-femtestoerste-mordrate-saa-gentaenkte-de",
            "image_url": null,
            "publication_time": "Onsdag d. 10. juni 2020, kl. 09.25",
            "author": "Emil Rottbøll",
            "related_links": [],
            "attachments": []
        }
    }
}