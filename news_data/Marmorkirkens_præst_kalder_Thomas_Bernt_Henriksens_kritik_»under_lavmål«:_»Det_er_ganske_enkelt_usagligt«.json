{
    "version": "1.0",
    "document": {
        "id": "https://www_berlingske_dk/kommentarer/marmorkirkens-praest-kalder-thomas-bernt-henriksens-kritik-under",
        "title": "Marmorkirkens præst kalder Thomas Bernt Henriksens kritik »under lavmål«: »Det er ganske enkelt usagligt«",
        "content": "Kære Thomas Bernt Du har sendt mig etåbent brevom min bog »Pengene eller livet«. Jeg ved ikke, om du selv har fundet på overskriften »Præsten mener, at kapitalister er rovdyr – det er trist, når de betaler hans løn«. Men den flugter med ting, du skriver i brevet. Med den formulering er vi nede på et niveau, der er under lavmål. Det er ganske enkelt usagligt. I bogen forholder jeg mig til den neoliberalisme, som præger vores egen samtid, og som efter min og mange andres opfattelse fremmer en ubehagelig accept af en grådighedskultur. Det var Helmut Schmidt, tidligere forbundskansler i Tyskland, der i 90erne lancerede begrebet »Raubtierkapitalismus«, og der er efter min mening en præcis karakteristik af den udgave af kapitalismen, der har præget Vesten i mange år. Nogle af de økonomiske teorier, der har lagt grunden til den kyniske udgave af kapitalismen, bogen kritiserer, stammer blandt andet fra den amerikanske økonom Milton Friedman. Ham har jeg »helt« misforstået, skriver du, men du skriver intet om, hvori misforståelsen består. Jeg forholder mig ellers til flere af Friedmans skrifter og udtalelser, som du kunne have inddraget. I sammenhæng med kritikken af Friedman citerer jeg Martin Wolf, økonomisk kommentator på Financial Times, en avis, man næppe kan kalde venstreorienteret. I Wolfs bog fra 2023 »The Crisis of Democratic Capitalism« skriver han om Friedmans teorier, at de »opmuntrer en adfærd, der grænser til det sociopatiske«. Jeg er således ikke den eneste, der har svært ved at se de Friedmanske teoriers fortræffeligheder. »Du skriver, at bogen er et 'soloangreb på virksomhederne og erhvervslivet og hele den del af samfundet, som ikke er staten'. Det er heller ikke korrekt, for nu at sige det venligt.«Fold sammenLæs mereFoto: Linda Kastrup. Både i USA, England og Tyskland (Helmut Schmidt for eksempel) har der gennem flere år, ikke mindst fra borgerlig observans, været en markant og skarp kritik af neoliberalismen og dens ubehagelige menneske- og samfundssyn. Neoliberalismen betjener sig ofte af en forvansket brug af Adam Smith. Derfor har jeg et kapitel om Smiths tanker med citater fra flere af hans værker. Læser man dem, er det ikke vanskeligt at konstatere, at han ikke kan tages til indtægt for den grådighed og kynisme, han ofte bruges til at legitimere. Smith, der jo var moralfilosof, giver absolut ikke noget for de egoistiske tendenser, neoliberalismen udlever. Du skriver, at bogen er et »soloangreb på virksomhederne og erhvervslivet og hele den del af samfundet, som ikke er staten«. Det er heller ikke korrekt, for nu at sige det venligt. Dels har bogen en tydelig skelnen mellem penge som mål for enhver pris og som middel. Dels rummer den en klar kritik af den administrationsform, der i årevis har hærget det offentlige under navn af New Public Management, og som nu videreføres stort set uændret via New Public Governance. Nyt navn, stort set samme metoder. Hvad bogen analyserer, er først og fremmest den kultur eller nærmere sagt ideologi – økonomismen – som de seneste 40 år er kommet til at præge samfundet. Ideologier tåler ikke modsigelser. De undertrykker dem, der tænker anderledes, og økonomismen er ingen undtagelse, den vil ikke høre tale om andre tilgange end dem, der hviler på den markedstænkning, der er blevet lagt ned over stort set alt. Denne ideologiske tilgang har frarøvet os en styring af samfundet, der hviler på værdier og på en dannelseskultur, der er optaget af andet og mere end bundlinjer og målstyring. Økonomisme handler således om andet og mere end økonomi. Økonomisme betegner en grundindstilling, der elsker det rationelle, men som intet forstår af det musiske eller det, der ikke lige nu og her kan bruges til noget. Den er udtryk for et enormt tab af en dannelseskultur. Tabet bevirker blandt andet, at man glemmer den historiske viden, som kan udgøre en base for samfundets udvikling. »Vi er slaver af loven, så vi alle kan være frie,« sagde Cicero. Men den, der glemmer sin historie, kommer til at repetere dens fejltagelser. Så i 90erne fjernede man de mekanismer, der – indført efter krisen i 30erne – skulle sikre samfundet mod blandt andet bankers ødelæggende spekulationer. Man glemte naivt, at frihed uden grænser giver de stærke frihed til at tryne de svage. Krisen 2008 var en del af resultatet af den deregulering, der skete. Men bogen indeholder ikke kun en kritik. Den indeholder navnlig – hvad der slet ikke omtales i dit brev – nogle visioner for, hvorledes man kan bibeholde en optimisme. Man kan gøre op med en grådighedskultur, og man kan genopdage de pejlemærker og værdier, som via et solidt traditionstab gik i glemmebogen. Derfra kan de hentes og danne grundlag for en tiltrængt fornyelse. Mikkel Wold er forfatter og sognepræst i Marmorkirken ",
        "metadata": {
            "source": "https://www.berlingske.dk/kommentarer/marmorkirkens-praest-kalder-thomas-bernt-henriksens-kritik-under",
            "image_url": "https://berlingske.bmcdn.dk/media/cache/resolve/image_x_large/image/185/1851735/24821817-konomisme-betegner-en-grundindstilling-der-elsk.jpg",
            "publication_time": "Onsdag d. 30. oktober 2024, kl. 09.28",
            "author": null,
            "related_links": [],
            "attachments": []
        }
    }
}