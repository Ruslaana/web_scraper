{
    "version": "1.0",
    "document": {
        "id": "https://www_berlingske_dk/kommentatorer/politik-og-drift-boer-adskilles-i-ny-kommunalreform",
        "title": "Politik og drift bør adskilles i ny kommunalreform",
        "content": "Kommunevalget er overstået. Det er en god anledning til at overveje, om kommunernes indretning og ledelse er optimal, eller om der er brug for en ny kommunalreform. Kommunalreformer har i nyere tid primært betydet større og færre kommuner med flere opgaver. Nye reformer skal ikke videre ad den vej. Kommunerne har flere opgaver, og de fleste er større, end godt og hensigtsmæssigt er. Det offentlige forbrugudgør omkring 25 procent af BNP, det er mere end i langt de fleste lande. Kommunerne står for knap halvdelen af det offentlige forbrug, og58 procent af de enormt mange offentligt ansattearbejder i kommunerne. Kommunerne er meget store virksomheder. I de fleste kommuner er kommunen ganske enkelt den største virksomhed både målt på omsætning og antal ansatte. Kommunerne er ikke bare meget store virksomheder, de er også med en betegnelse fra den private virksomhedsverden konglomerater, det vil sige, man driver meget forskelligartede virksomheder under samme hat. Konglomerater er gået af mode i den private sektor, fordi ledelsesopgaven bliver unødvendigt kompleks med risiko for en ufokuseret ledelse i virksomhedens enkelte dele. De store og komplekse virksomheder, som kommunerne er, ledes af en folkevalgt bestyrelse, der i praksis varetager to meget forskellige opgaver. De agerer politisk, træffer politiske beslutninger og foretager politiske prioriteringer, men de fungerer altså også som bestyrelse for en stor og kompleks virksomhed. Der er al mulig grund til at have respekt for kommunalpolitikernes virke. De lægger typisk en stor, ansvarsbevidst og dårligt lønnet arbejdsindsats i kommunalbestyrelsen. Opgaven er tilmed utaknemmelig ogledsages ofte af chikanerier og truslerbåde i den fysiske og den virtuelle verden. Kommunalbestyrelsesmedlemmerne har naturlige forudsætninger for at stå i spidsen for de politiske beslutninger og prioriteringer. Det er deres politiske holdninger, de har ført valgkamp og er blevet valgt på. Det er der, de har legitimitet og forudsætninger. Når det gælder den anden rolle som bestyrelse for en stor og kompleks virksomhed, vil de derimod typisk være helt uden forudsætninger. Det er et stort problem. De fleste kommunalbestyrelsesmedlemmer vil ikke have en kinamands chance for en bestyrelsespost i en privat virksomhed med en størrelse og kompleksitet som en kommune. Det kan man ikke bebrejde kommunalbestyrelsesmedlemmerne, det er ikke det, de er sat i verden for. Løsningen ligger i at adskille den politiske opgave og opgaven med at drive de producerende virksomheder. I en sådan model foretager kommunalbestyrelserne de politiske prioriteringer og optræder sammen med borgerne som indkøbere af de ydelser, man politisk har bestemt skal finansieres over skatterne. De producerende virksomheder er så selvstændige enheder med egen økonomi og ledelser, der er professionelle i relation til opgaven. Hvad det indebærer, afhænger af, om der skal drives skole, ældrepleje eller daginstitution. I den model vil politikernes opgave blive indskrænket til det, de har forudsætninger for, nemlig at prioritere, mens den daglige drift overlades til folk, der har forstand på det. Den model har andre fordele. Kommunerne harstore problemer med at beregne de omkostninger, der er forbundet med deres virksomhed. En kommune har enddatabt en erstatningssag, fordi den havde regnet helt forkert. Med separate producerende enheder med selvstændig økonomi, bliver omkostningerne tydeliggjort. En anden fordel vil være, at der næsten uundgåeligt vil opstå en konkurrence mellem de producerende enheder vedrørende pris og kvalitet. I den model skal borgerne have frihed til at vælge den producent, de foretrækker. Det er nærdemokrati i praksis, som ofte modarbejdes i det nuværende system, hvor der er en præference for kommunens egne institutioner. De producerende enheder kan være kommunale, men bestyrelsesposterne skal ikke som nu i kommunale selskaberbesættes af byrådsmedlemmer, men af i sammenhængen professionelle folk. Men det vil i modellen også være naturligt at åbne op for både private virksomheder og selvejende institutioner. En kommunalreform, hvor den politiske prioriteringsopgave skilles fra driftsopgaven, vil være meget radikal. Den vil også være politisk besværlig. Fordi der er mange egen- og særinteresser bundet op i det nuværende system. Men det er i den retning, man bør bevæge sig. Det kan gerne kombineres med en lønforhøjelse til kommunalbestyrelsesmedlemmerne, når mange af de kommunale ben forsvinder. Ole P. Kristensen er dr.scient.pol. og fhv. professor i statskundskab ved Aarhus Universitet",
        "metadata": {
            "source": "https://www.berlingske.dk/kommentatorer/politik-og-drift-boer-adskilles-i-ny-kommunalreform",
            "image_url": "https://berlingske.bmcdn.dk/media/cache/resolve/image_x_large/image/148/1486990/23928128-.jpg",
            "publication_time": "Søndag d. 21. november 2021, kl. 18.00",
            "author": "Ole P. Kristensen",
            "related_links": [],
            "attachments": []
        }
    }
}