{
    "version": "1.0",
    "document": {
        "id": "https://www_berlingske_dk/bolig-bil-og-baad/stor-test-af-sommerdaek",
        "title": "Stor test af sommerdæk",
        "content": "I denne PLUS pakke får du: Modtag det ugentlige nyhedsbrev fra B PLUS her. Siden det er blevet påbudt at oplyse nye dæks nøgleegenskaber – herunder dækkenes evne til at rulle ubesværet og energibesparende hen over asfalten - er efterspørgslen på såkaldte letløbsdæk vokset dramatisk. Også hos bilproducenterne, der benytter letløbsdæk til at presse flest mulige kilometer pr. liter brændstrof ud af bilmodellerne i forbindelse med homologeringer. Et flot forbrugstal har betydning for bilernes beskatning. Og det sender et signal om bilmodellens generelt høje udviklingstrin.Men medaljen har en bagside. Memlig at den teknologiske udvikling mod stadig mere brændstofbesparende dæk undertiden sker på bekostning af andre egenskaber. Herunder sikkerhed og vejgreb. En sammenlignede stortest af sommerdæk foretaget af bilklubberne i Europa inkl danske FDM, giver næring til denne frygt.»De grønne dæk sendes til tælling«, konkluderer FDMs biltekniske redaktør Søren W. Rasmussen på baggrund af resultaterne.»Lav rullemodstand og godt vejgreb hænger desværre sjældent sammen. Vi råder bilejere til at vælge dæk med fokus på sikkerhed frem for kun økonomi,« hedder det i en kommentar fra FDM til testen.»Selvfølgelig forsøger man at tænke miljøet ind i driften af sin bil. Også når det gælder dækkene. Et godt dæk handler dog ikke kun om lavt brændstofforbrug, men også om slidstyrke og sikkerhed. På disse områder kniber det for flere af de såkaldt »grønne« dæk. Især når det gælder om at stå fast på våd vej,« uddyber Søren W. Rasmussen. Bilklubbernes test afslører, at besparelsen i brændstof for de mest letløbende dæk ikke sjældent spises op af dårligere slidstyrke. Der var kun fem procent at spare på benzinregningen fra det mest »grønne« til det mindst »grønne« dæk. Men de mest slidstærke dæk kan holde dobbelt så længe som de mindst slidstærke. Dertil kommer, at de »grønne« dæk sjældent står lige så godt fast på våd vej som de traditionelle dæk.På den anden side hænger det ikke nødvendigvis sådan sammen. Testen af de 35 dæk i to meget almindelige dimensionmer til små biler og mellemklassebiler, viser en overraskende stor forskel på letløbsdækkenes evne til at præstere i discipliner, der ikke har noget med rullemodstand at gøre.Blandt dækkene til små biler præsterer et produkt fra Kumho den laveste rullemodstand af alle. Til gengæld er dækkets egenskaber på våd vej - måske den vigtigste sikkerhedsnøgle af alle - aldeles elendig. At et dæk fra Matador præsterer endnu dårligere i fire ud af fem discipliner må være en ringe trøst for Kumho, der er et stort sydkoreansk dækfabrikat, som leverer til mange bilfabrikker.Omvendt kan man ikke sige, at gode rulleegenskaber altid medfører tab af vejgreb. Det bedst placerede letløbsdæk til de små biler er fra Goodyear. Kun lidt ekstra støjudvikling adskiller dækket fra gruppens testvinder fra Continental.Også i kategorien for dæk til mellemklassebiler klarer dækket fra Goodyear sig bedst blandt letløbsdækkene. Men dog langt fra så godt som testvinderen fra Michelin, der scorer den absolutte topkarakter 6 i vejgreb på såvel tør som våd vej. Heller ikke dette dæk er af letløbstypen. I den anden ende af skalaen er fem ud af de seks dårligst vurderede dæk af letløbstypen. Et lavprisdæk af mærket Nankang præsterer et katastrofalt dårligt vejgreb på våd vej og også et dårligt vejgreb på tør vej. Samtidig er dækket med hensyn til letløbsegenskaber ringere end flere af de dæk, der ikke kalder sig letløbsdæk. Folk, der ønsker at montere letløbsdæk på deres bil, skal således være meget kritiske med hensyn til fabrikat. Og det er endda ikke altid nok. F.eks. præsterer Continental - der ellers vinder dæktest på dæktest - i den dårligste trediedel, når det gælder ders letløbsdæk til mellemklassebiler. Det samme gælder det meget velrenommerede - og kostbare letløbsdæk fra Michelin. I begge tilfælde skyldes den halvdårlige placering svage egenskaber på våd vej.Du kan læse hele sommerdæktesten i FDMs blad Motors martsnummer, der udkom i går eller på www.FDM.dk/dæk. Download oversigt over vores store dæktest her Stor oversigt af dæktest.pdf ",
        "metadata": {
            "source": "https://www.berlingske.dk/bolig-bil-og-baad/stor-test-af-sommerdaek",
            "image_url": "https://berlingske.bmcdn.dk/media/cache/resolve/image_x_large/image/72/722182/8367462-dk.jpg",
            "publication_time": "Mandag d. 09. marts 2015, kl. 11.30",
            "author": null,
            "related_links": [],
            "attachments": []
        }
    }
}