{
    "version": "1.0",
    "document": {
        "id": "https://www_berlingske_dk/politik/vin-for-216348-kroner-paa-halvandet-aar-og-medlemskab-af-eksklusiv",
        "title": "Vin for 216.348 kroner på halvandet år og medlemskab af eksklusiv erhvervsklub: Dansk Folkepartis tidligere ledelse står for skud",
        "content": "Selvom Dansk Folkeparti ofte udstråler folkelighed, som få formår det, er det nok de færreste folk, der kan matche det vinforbrug, partiet havde fra maj 2020 til februar 2022. Tirsdag morgen skrivermediet Frihedsbrevetnemlig, at Dansk Folkeparti i den periode købte over 1.300 flasker vin til den nette samlede pris af 216.348 kroner, som kom lige ud af den partikasse, hvortil de danske skatteydere i 2021 betalte omtrent 19 millioner kroner i gruppestøtte. Antallet af flasker svarer omtrent til, hvad der kan være på to hele paller. Derudover har partiet betalt for et medlemskab til Tivolis eksklusive erhvervsklub, hvortil medlemskabet for 2022 alene løb op i 111.875 kroner. Perioden, hvoriFrihedsbrevethar kunnet afsløre den opsigtsvækkende indstrømning af vin til Dansk Folkeparti, slutter, nogenlunde da Morten Messerschmidt bliver formand i januar 2022. Og i dag undrer den nye partiledelse sig over, hvorfor der er indkøbt så mange flasker vin – og hvor alle flaskerne er henne nu, siger partiets gruppeformand Peter Kofod. Han uddyber til Frihedsbrevet, at Dansk Folkeparti i kølvandet på folketingsvalget har gennemgået nogle bilag og i den anledning har kontaktet partiets mangeårige sekretariatschef, Jeanie Nørhave, som har skrevet under på bilagene for de mange flasker vin. Hun er nu gået til Danmarksdemokraterne. »I den forbindelse er vi blevet opmærksomme på en række mistænkelige forhold. Især er forplejningsudgifterne høje. Vi har derfor rettet henvendelse til Jeanie Nørhave for blandt andet at få kortlagt, hvor 1.200 flasker italiensk vin befinder sig. Dem har hun over en kort periode op mod sin afsked med partiet indkøbt for gruppens penge,« skriver Peter Kofodtil Frihedsbrevet. Jeanie Nørhave har ikke ønsket at svare på Frihedsbrevets spørgsmål.",
        "metadata": {
            "source": "https://www.berlingske.dk/politik/vin-for-216348-kroner-paa-halvandet-aar-og-medlemskab-af-eksklusiv",
            "image_url": "https://berlingske.bmcdn.dk/media/cache/resolve/image_x_large/image/165/1650917/24358090-.jpg",
            "publication_time": "Tirsdag d. 28. februar 2023, kl. 08.36",
            "author": "Rasmus Bragh Schulz",
            "related_links": [],
            "attachments": []
        }
    }
}