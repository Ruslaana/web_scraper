{
    "version": "1.0",
    "document": {
        "id": "https://www_berlingske_dk/samfund/haevnen-valgt-til-bedste-film-i-rom",
        "title": "Hævnen valgt til bedste film i Rom",
        "content": "Der er dansk filmfest fredag aften ved afslutningsgallaen på Roms Internationale Filmfestival. Susanne Biers \"Hævnen\" og Kaspar Munks \"Hold om mig\" har tilsammen indbragt tre priser, oplyser Det Danske Filminstitut. Publikum på den nu fem år gamle, men stort anlagte filmfestival i Rom, har valgt Susanne Biers \"Hævnen\" som bedste film, og filmen modtager derfor Marcus Aurelius Publikumsprisen fredag aften. Men det er ikke kun publikum, der er vild med Susanne Biers film. \"Hævnen\" bliver også belønnet med festivalens Grand Jury Award. - Det er fantastisk, at \"Hævnen\" både belønnes af publikum og jury, der plejer at være uenige, når der skal uddeles festivalpriser. Det er helt vildt enestående, at filmen formår at bevæge i begge retninger, specielt når man tænker på, at den blev vist på dansk med engelske undertekster, siger Susanne Bier.Dybt rørt publikumOgså for Kaspar Munk er festivalen en stor succes. Fredag aften får han Marcus Aurelius-prisen for nye talenter. Prisen uddeles på tværs af alle festivalens serier til en instruktør eller skuespiller, der præsenterer sin første spillefilm. Da Kaspar Munks \"Hold om mig\" blev vist i børne- og ungdomskonkurrencen tidligere på ugen, var det et dybt rørt publikum, der deltog i den efterfølgende spørgsmål- og svarsession, som trak ud og fortsatte halvanden time. \"Hævnen\" har netop rundet 400.000 solgte billetter i Danmark. /ritzau/",
        "metadata": {
            "source": "https://www.berlingske.dk/samfund/haevnen-valgt-til-bedste-film-i-rom",
            "image_url": "https://berlingske.bmcdn.dk/media/cache/resolve/image_x_large/image/49/494536/3089424-hvnen.jpg",
            "publication_time": "Fredag d. 05. november 2010, kl. 19.50",
            "author": null,
            "related_links": [],
            "attachments": []
        }
    }
}