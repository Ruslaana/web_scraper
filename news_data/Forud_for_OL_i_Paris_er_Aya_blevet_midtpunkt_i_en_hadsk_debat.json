{
    "version": "1.0",
    "document": {
        "id": "https://www_berlingske_dk/skaerm/forud-for-ol-i-paris-er-aya-blevet-midtpunkt-i-en-hadsk-debat",
        "title": "Forud for OL i Paris er Aya blevet midtpunkt i en hadsk debat",
        "content": "Sangerinden Aya Nakamura kan melde tre kæmpekoncerter udsolgt på femten minutter. Hun er ubetinget Frankrigs største popstjerne lige nu, hvis talrige hit er blevet streamet syv milliarder gange. Det gør hende formentlig til den mest aflyttede fransksprogede sangerinde nogensinde. Og så er hun blevet omdrejningspunktet i en rasende debat om franskhed og etnicitet: Er Aya Nakamura tilstrækkeligt fransk til at sætte den kommende olympiade i gang, når den denne sommer løber af stablen i Paris? Den 28-årige Aya Nakamura er født i det vestafrikanske land Mali, men kom til Frankrig som spæd. I dag er hun Frankrigs største popstjerne, der kombinerer rap med afrobeats og caribisk zouk, genrer, som hendes fans kalder lige så franske som chansons. Hendes største hit til dato hedder »Djadja« og er blevet aflyttet over en milliard gange:   Det overbeviser dog ikke politikere og andre på højrefløjen, som har udtrykt forargelse over muligheden for, at Aya Nakamura skal synge ved åbningsceremonien for Olympiaden i Paris. Her er det tanken, at hun skal fremføre en eller flere af Edith Piafs sange. Kombinationen af Aya Nakamura og nationalklenodiet Piaf har dog allerede forarget mange og ført til udtalelser, der er så voldsomme, at den franske organisation »Den internationale liga mod racisme og antisemitisme« har anmeldt dem for racisme. Beskyldningerne er nu ved at blive undersøgt af retten i Paris, skriver blandt andre The Guardian. Lederen af det franske senat, Gérard Larcher, der er medlem af det liberalt-konservative parti Les Républicains angreb i denne uge Aya Nakamura for at synge på »dårligt fransk«, idet hun bruger slang. Aya Nakamura sagde selv i et tv-program sidste år, at hun brugte den form for sprog, som allerede er udbredt blandt franske unge. Flere kunstnere var dog hurtige til at forsvare Aya mod kritikerne, heriblandt den 59-årige sangerinde Princes Erika, der understregede, at der ikke var tale om dårligt fransk, men de »unges fransk«, og at det var en gammel tradition i Frankrig, at digtere og sangere legede med og fornyede landets sprog – fra Baudelaire til Serge Gainsbourg. Andre, der har forsvaret Aya, er kulturminister Rachida Dati, der har kaldt påstanden om Ayas manglende franskhed for »ren racisme«, ligesom den tidligere landsholdsspiller i fodbold Lilian Thuram har anfægtet de kriterier, som ifølge kritikerne betyder, at Aya Nakamura ikke er værdig til at »synge for Frankrig«. »Da jeg var på landsholdet, sagde folk, at dette ikke kunne være Frankrigs landshold, fordi det indeholdt for mange sorte spillere,« sagde Lilian Thuram. Ifølge den franske tv-station France 24 begyndte den offentlige kontrovers om sangerinden, efter at Aya Nakamura i februar angiveligt havde vendt muligheden for at optræde til OL med ​​en sang af Edith Piaf med præsident Emmanuel Macron i Élysée-paladset. Ingen af parterne har dog bekræftet rygtet, og beslutningen om, at Aya Nakamura skal indlede den store sportsbegivenhed, er ikke officielt blevet bekræftet. Forleden hængte en gruppe af højrefløjsaktivister – kendt som »de indfødte« – et banner på bredden af ​​Seinen, hvor der stod: »Nej, Aya. Dette er Paris, ikke markedet i Bamako« (Bamako er hovedstaden i Mali, hvor Aya Nakamura er født,red.). Dagen efter denne demonstration blev sangerens navn nævnt af den tidligere præsidentkandidat Eric Zemmour, der er leder af partiet Reconquête, der bekæmper det, partiet kalder »den store udskiftning« af det franske folk, og for at »de-islamisere« Frankrig. »Fremtidige babyer (...) stemmer ikke på rap, heller ikke på lambada eller på Aya Nakamura: de stemmer på Mozart!« sagde Eric Zemmour, der tidligere er blevet dømt for at tilskynde til racehad. Aya Nakamura har selv reageret på debatten med et angreb på kritikerne, idet hun har skrevet, at de ikke bare er racister, men også må være døve, når de ser bort fra hendes status som Frankrigs for tiden mest lyttede sangstjerne. »Det er det, der piner jer … (.) … men hvad skylder jeg egentlig jer? Intet,« skrev hun på X. Ifølge Aya Nakamuras støtter, der blandt andre tæller sorte kunstnere og musikjournalister, er kritikken af hendes manglende franskhed blot det seneste i en række lignende tilfælde. Musikjournalisten Mekolo Biligui siger, at kritikken af Aya Nakamura har afsløret en dybereliggende racisme i det franske samfund mod sorte borgere. Hun peger på, at der lød en tilsvarende kritik fra højrefløjen, da rapperen Youssoupha blev valgt af det franske fodboldhold til at indspille deres EM-sang i 2021, ligesom højrefløjen protesterede mod, at rapperen Black M skulle optræde ved hundredåret for slaget ved Verdun. »Det begynder at blive en lang liste. Fælles for disse kunstnere er, at de er sorte. I Frankrig er der et problem med sorte kunstnere. I lang tid har Frankrig vidst, hvordan man skjuler racismen. Nu kan det ikke længere skjules,« siger Mekolo Biligui. Aya Nakamura optræder i 2019 ved Francofolies Music Festival i La Rochelle.Fold sammenLæs mereFoto: Xavier Leoty/AFP/Ritzau Scanpix. Forfatteren Christelle Bakima Poundza, der for nylig har udgivet en bog om racisme i modeindustrien, har i en kommentar bemærket hvor relativt sent, at det franske Vogue havde Aya Nakamura på forsiden – i 2021 – på trods af at hun da allerede var den mest aflyttede franske sangerinde nogensinde. »Hun er den første kunstner, der virkelig repræsenterer alle og alle generationer (i Frankrig,red.). Den eneste kunstner, som kan gøre Frankrig i stand til at vise sig som et generøst og multikulturelt land,« siger Christelle Bakima Poundza. Hvilke toner der skal indlede De Olympiske Lege er endnu ikke besluttet, men den olympiske komité har allerede forsvaret Aya Nakamura: »Vi er meget chokerede over de racistiske angreb mod Aya Nakamura,« skriver komiteen i en pressemeddelelse, hvor den erklærer »total støtte til den mest lyttede franske kunstner i verden«. De Olympiske Lege begynder i Paris den 26. juli. ",
        "metadata": {
            "source": "https://www.berlingske.dk/skaerm/forud-for-ol-i-paris-er-aya-blevet-midtpunkt-i-en-hadsk-debat",
            "image_url": "https://berlingske.bmcdn.dk/media/cache/resolve/image_x_large/image/177/1775610/24661500-aya-danioko-hvis-kunstnernavn-er-aya-nakamura-f.jpg",
            "publication_time": "Lørdag d. 16. marts 2024, kl. 16.16",
            "author": "Kristian Lindberg",
            "related_links": [],
            "attachments": []
        }
    }
}