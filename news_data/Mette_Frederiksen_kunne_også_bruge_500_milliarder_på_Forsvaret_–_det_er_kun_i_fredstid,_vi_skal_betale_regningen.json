{
    "version": "1.0",
    "document": {
        "id": "https://www_berlingske_dk/kommentar/mette-frederiksen-kunne-ogsaa-bruge-500-milliarder-paa-forsvaret-det-er",
        "title": "Mette Frederiksen kunne også bruge 500 milliarder på Forsvaret – det er kun i fredstid, vi skal betale regningen",
        "content": "Debatten er i grunden helt bizar. Der findes i virkeligheden slet ikke nogen debat om, hvorvidt regeringen kan hæve 50 milliarder kroner på kontoen for at opruste det danske forsvar i enny »accelerationsfond«. Når den amerikanske præsident, Donald Trump, truer med at forråde Ukraine i landets forsvar mod Rusland og pålægger Ukraine ansvaret for krigen, når Trump ligeledes åbner for at overtage andre landes territorium, og når Europa tydeligvis skal opruste i et enormt tempo, er det selve Danmarks sikkerhed, som står på spil. Så svaret til dem, som gerne vil diskutere finansieringen af regeringens løfte om at øge forsvarsbudgetterne i 2025 og 2026, er, at statsministeren og regeringen lige så godt i morgen kunne beslutte at løfte forsvarsbudgettet med 250 milliarder kroner eller 500 milliarder kroner – hvis det var det, der var behov for. Vi kan så glimrende tage den seriøse debat om de gældende finanspolitiske spilleregler, som i sig selv giver regeringen et betydeligt finanspolitisk spillerum til at finansiere oprustningen, uden at vi med bekymret mine skal tale om finanspolitisk råderum og holdbarhed. Man skal bare lytte til tidligere overvismand Michael Svarer, som enkelt og tydeligt forklarer, hvad der er op og ned. Han henviser til, at den danske stat har et nydeligt plus på sin kassekredit i Nationalbanken, hvor der står over 200 milliarder kroner. Statens konto i NationalbankenFold sammenLæs mereFoto: Macrobond. »Så dybest set kan de bare gå hen og hæve 25 milliarder i år og 25 milliarder næste år fra den konto,« siger Aarhus-professoren tilRitzau. Men det er naturligvis lidt mere indviklet. Logikken i den danske statsgældspolitik er, at man ikke må bruge engangsindtægter til at finansiere varige udgifter. Heraf følger også logikken, at man ikke nødvendigvis skal finde finansiering til en ekstraordinær og midlertidig udgift. Problemet er, når der er tale om varige udgifter – altså, når man permanent løfter udgifterne til velfærd, klima eller forsvar. Det er her, finansministeren skal sætte sig ned og finde bud på en varig finansiering med besparelser, effektiviseringer, eventuelt skatteforhøjelser eller den navnkundige råderumsfinansiering. Det er den slags, som skal ske i den økonomiske plan, der også blev lanceret på pressemødet onsdag, og som skal på plads til efteråret. Det er ikke sært, at mange er rundforvirrede over den enorme mængde milliarder, som lige nu cykler rundt, når det gælder udviklingen på statsfinanserne. Heldigvis har tendensen især været, at det er væltet ind med milliarder, så statens gæld siden finanskrisen og senest coronakrisen er faldet til 30 procent af bnp – eller halvdelen af EUs tilladte grænse. Graf over Danmarks statsgældFold sammenLæs mereFoto: Macrobond. Det er næsten et alt for tilfældigt sammentræf, at finansministerenfinder ekstra 21 milliarder kroner i det finanspolitiske råderum. Det er et frygtelig ord, men udtrykker, hvor meget regeringen varigt kan øge de offentlige udgifter med, uden at statsunderskuddet rammer 0,5 procent af bnp i 2030; helt præcis tales der om, at underskuddet højst må være 0,5 procent strukturelt, hvor der tages højde for konjunkturudviklingen og en række andre faktorer. De 21 milliarder kroner og de 50 milliarder kroner skal ikke blandes sammen. De 50 milliarder kroner er – ifølge regeringen selv – ikke en varig udgift, men et midlertidigt løft i forsvarsudgifterne. Regeringen spiser med nogle små forbehold ikke en krone af råderummet. Sagen er derfor, at regeringen, også efter at have brugt 50 milliarder kroner, stadig har et råderum på 21 milliarder kroner frem mod 2030. Så kommer vi til det lille forbehold: Hvis ekstraudgiften til Forsvaret på 50 milliarder kroner udløser varige udgifter til løn, ammunition eller våben, så skal de penge trækkes fra råderummet. Råderummet er nærmest eksploderet siden sommeren. Finansministeriet skriver i sin nye opgørelse af mellemfristede finanspolitiske forløb, at råderummet nu er på 59 milliarder kroner i 2030 mod 38,5 milliarder kroner i august. Billede fra regeringens opdaterede finanspolitiske fremskrivning.Fold sammenLæs mereFoto: Kilde: Finansministeriet. Råderummets størrelse er naturligvis relevant for debatten om Forsvaret på den måde, at det gør det meget lettere for regeringen at forsvare at kaste ekstra 50 milliarder efter oprustningen. Det gør også det også lettere for regeringen at lade uenighed om fremtidens pensionsalder ligge lige nu og her – og indtil de har forhandlet om en ny stor økonomisk plan til efteråret. Det var statsministeren, som sidste år iBerlingskelancerede forslaget om at mildne levetidsindekseringen, som skaber interne spændinger i regeringen. Det er kun nogle få uger siden, at økonomiminister Stephanie Lose (V) igen lagde afstand til statsministerens forslag: »I Venstre har vi sagt meget klart, at vores førsteprioritet er at investere flere penge i Forsvaret, sikkerhed og klimasikring,« sagde Stephanie Lose 29. januar iBerlingske, hvor hun direkte henviste til den model for mindre aggressiv stigning i pensionsalderen, som regeringenspensionskommissionpræsenterede i 2022. For sjov skyld kan man sammenligne regeringens nye opdaterede råderum med pensionskommissionens beregninger. En lempeligere indfasning af pensionsalderen ville ifølge pensionskommissionen koste 18 milliarder kroner. Lidt groft kan man altså sige, at statsministeren fik foræret finansieringen af sine tanker om pensionsalderen, før de blev torpederet af Trumps ageren i forhold til Grønland, Ukraine, Rusland og Europa. Selvfølgelig vil der blive stillet spørgsmålet, hvordan det er muligt at hente masser af milliarder til Forsvaret, når det kræver store armlægninger at finde penge til klima eller velfærd. Det enkle svar er, at netop klima og velfærd ikke i finanspolitisk forstand kan fikses med helikopterpenge. I forhold til velfærd er indsigten derimod, at alle udgifter er varige udgifter og ikke midlertidige. Skulle man lave en indsats i forhold til velfærd, som svarede til indsatsen over for Forsvaret, så kunne den alene gå på eksempelvis at male og energirenovere vinduer, reparere tage på offentlige bygninger, bygge broer eller købe nye skriveborde. Man kan heller ikke fra den ene dag til den anden bygge vindmøller. Tværtimod tager det tid, og det er ofte noget, som bygges af private virksomheder. Man kan sagtens mene, at vi har en velfærdskrise, en trivselskrise, en klimakrise. Der findes ikke en større krise end truslen mod vores sikkerhed og eksistens, fordi det netop er vores eksistens, som er forudsætningen for, at vi kan gøre noget for velfærden, trivslen og klimaet. Længere er den egentlig ikke. Thomas Bernt Henriksen er Berlingskes erhvervskommentator Thomas Bernt Henriksen er erhvervskommentator på BerlingskeFold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/mette-frederiksen-kunne-ogsaa-bruge-500-milliarder-paa-forsvaret-det-er",
            "image_url": null,
            "publication_time": "Onsdag d. 19. februar 2025, kl. 21.02",
            "author": "Thomas Bernt Henriksen",
            "related_links": [],
            "attachments": []
        }
    }
}