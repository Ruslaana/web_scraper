{
    "version": "1.0",
    "document": {
        "id": "https://www_berlingske_dk/litteratur/denne-roman-er-ikke-for-dem-der-gerne-vil-sove-godt-den-er-modbydelig",
        "title": "Denne roman er ikke for dem, der gerne vil sove godt. Den er modbydelig god",
        "content": "Der er meget, man helst ikke vil læse om, i denne roman. Der er kroppe, der kun er sjælløst kød, kadavere. Der er legemsdele, der tages fra de stadig levende. Der er et pseudovidenskabeligt blodbad og en tyk, fed røg fra krematorieovne, der arbejder i døgndrift. Det bløder. Det stinker. Det er i en kz-lejr, det foregår. ISimon Pasternaksnye roman, »Hemmelighedsbærer«. Med en jøde, dr. Samuel Schumann, forhenværende ungarsk professor i almen kirurgi og patologi, som jegfortæller. En fange. Et menneske, der i herrefolkets øjne fortjener at dø, som alle af hans art fortjener at dø, men som er en af de heldige. Han går ikke stribet klædt, som de andre gør det. Han bærer sit eget tøj. Han risikerer ikke at blive selekteret, som det eufemistisk hedder, for nazisterne har brug for ham. De har brug for hans dygtighed. For hans eminente håndelag. Så han får lov til at praktisere sit fag, men først efter en passende mængde tæv og ydmygelser. Han får sit eget kontor med pligt til at bistå en måske gammel bekendt, der måske også er hans gamle elev, og som kaldes Doktoren, og som er en udygtig mediciner, der har en plan. AKTION ENGEL. Som kender til dr. Schumanns gamle, mislykkede og kasserede forsøg med danske svin, og som vil have hans eksperimenter genoptaget. Det handler om milten. »I milten findes en adgang til immunsystemet, ingenmoderneaccepterer, det er der, menneskets vilje skal findes, den fanatiske vilje. Melankoliens geni,« docerer Doktoren, overbevist om sine egne pseudovidenskabelige teoriers korrekthed. Så går han i gang. Ved hjælp af en serie medikamenter, der alle afprøvesin vivo, på levende mennesker, transplanterer han milte og udforsker deres endnu ikke udforskede egenskaber. Han inficerer patienterne med koldbrand, streptokokker og krydsinfektioner og behandler dem med virksomme stoffer og uden virksomme stoffer, »onde eksplosiver«. Han lader disse stoffer detonere i kroppene og gør organerne »til reder af ægformede cyster og svulster, afkalkede og skøre knogler, abnorme skulderblade, løse led«. Han er på sin egen syge måde meget heldig. Han er læge i en kz-lejr fyldt med fanger, så der er et uendelig stort materiale til rådighed. Der kan eksperimenteres og transplanteres og gøres ved. Kz-lejren er en fest for samvittighedsløse medicinske fantaster, og sådan én er han, Doktoren, men han er også en slags menneske, med en snobbet kone og et mærkeligt, sygt barn, i villaen tæt ved udryddelseslejren. Han har sine egne kvaler, denne middelmådige repræsentant for nazistisk infami og tankegods. Sådan er det hele vejen igennem. Simon Pasternak nuancerer og modificerer. Han går til grænsen af det udholdelige, men han holder igen på sine virkemidler. Han beskriver ikke for læserne, hvordan man fjerner en milt uden bedøvelse, selvom han let ville have kunnet. Han lader gruen træde frem i selve grundfortællingen om behandlingen af mennesker som rent materiale. Det mest umenneskelige af alt. Det menneskesyn, som dr. Schumann mod sin vilje kommer til at tjene, når han med fagmandens dygtighed foretager obduktioner, der skal be- eller afkræfte Doktorens absurde teser. Som her: »Jeg lægger et rundt snit mellem den hårde og bløde gane, skærer rundt om mandlerne, og med den ene hånd holder jeg tungen nede, jeg har den anden hånd med skalpellen inde i hendes hoved og skærer halsorganerne fri og rykker hendes tunge og strube ud af hendes hoved og skærer luftrøret og spiserøret fri fra halshvirvelsøjlen og fortsætter nedefter og skærer blodkarrene til armene over, søber blodet op med svampen …« Den slags er der meget af. Skildringernes ulidelige detaljeringsgrad, den nådesløse velskrevne konkretion, slipper ikke grebet om læserne. De bliver ved. De forstærkes af de glimt af deres modsætning – menneskeligheden – der også er der. Ikke mindst hos dr. Schumann selv. Dr. Schumann er en fange med et tatoveret nummer, men som alle de andre fanger er han også et menneske, der engang levede et almindeligt menneskeliv med dets almindelige hemmeligheder, dets almindelige glæder og dets almindelige sorger. Han erindrer sin barndoms møde med rabbineren. Han tænker på sin elskede, Esther, på deres første møde, samlivet, glæden, problemerne, der kom, bedragene, det afsluttende tragiske. Han husker sin søn, Peter, ham, der forsvinder fra ham i romanens begyndelse. Det er alt sammen glimt tilbage til en tid, der nogle gange var lykkelig, andre gange slet ikke, men som altid befandt sig inden for en eller anden normal: Nyt legetøj til Peter. En ferie i Saint-Tropez. Gode fester. Hverdage. Det i perioder rare. Det ofte almindelige. Han tænker på det kærlighedsliv, der engang var, og som forunderligt nok ikke er helt forbi. Han og hans kvinde, fangen Mira, bærer stadig lidenskaben i sig. De udlever deres passion under de umulige forhold. De tager sig også en kærlighedssmøg i ny og næ, som elskende nogle gange gør, men på kz-lejr-vis. Dr. Schumann, den relativt privilegerede, har adgang til tobak. Han ejer også en bibel, og dens bibeltynde sider er godt cigaretpapir. Han holder særligt af at ryge Salmernes bog. Det er godt med en cigaret, inden pligten igen kalder. »Kadaverne ligger i en fugtig klump i vaskerummet: arme og ben, det lyserøde og blodet, der løber af dem efter håndteringen. Varmen, der pisker af kroppene. Jeg går ind i sektionsstuen og gør mine redskaber klar,« fortæller han. »Jeg arbejder ind i natten. Kadaverne kaster lange skygger i det skarpe lys.«   Simon Pasternak– forfatter, filmmanuskriptforfatter og skønlitterær chef på Gyldendal – har skrevet en roman, der kaster lange skygger ind i sin læser. Den er et kammerspil i groteske rammer om et ordentligt, anstændigt og rationelt menneske, der tvinges til at tjene ondskaben og vanviddet, og som måske må hemmeligholde sine gerninger i resten af det liv, han måske kommer til at leve. Den er af den slags, der let kunne kamme over i det vulgært rædselsdyrkende, men som kender sine grænser. Det gør den ikke mindre knugende. Den kan ikke anbefales til dem, der gerne vil sove godt. Den er modbydelig god. »Hemmelighedsbærer« Forfatter:Simon Pasternak.Sider:448.Pris:299,95 kroner.Forlag:Gyldendal.",
        "metadata": {
            "source": "https://www.berlingske.dk/litteratur/denne-roman-er-ikke-for-dem-der-gerne-vil-sove-godt-den-er-modbydelig",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913615/24935664-forlagschef-gyldendal-simon-pasternak-forfatter.jpg",
            "publication_time": "Torsdag d. 24. april 2025, kl. 09.38",
            "author": null,
            "related_links": [],
            "attachments": []
        }
    }
}