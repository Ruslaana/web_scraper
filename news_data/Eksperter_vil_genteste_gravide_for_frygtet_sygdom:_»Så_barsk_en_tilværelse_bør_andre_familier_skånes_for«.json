{
    "version": "1.0",
    "document": {
        "id": "https://www_berlingske_dk/indland/eksperter-vil-genteste-gravide-for-frygtet-sygdom-saa-barsk-en-tilvaerelse",
        "title": "Eksperter vil genteste gravide for frygtet sygdom: »Så barsk en tilværelse bør andre familier skånes for«",
        "content": "Datoen 3. september 2008 står prentet ind i erindringen hos Sune Schackenfeldt og hans kone. Om formiddagen fik de at vide, at deres få måneder gamle søn led af cystisk fibrose – en livstruende, genetisk betinget sygdom, der især rammer lungerne. Om eftermiddagen fik de at vide, at hans storesøster også havde sygdommen. »Det er sådan en dag, man godt kan huske,« siger Sune Schackenfeldt. Den dag blev indledningen på en tilværelse præget af angst, smerter, konstant behandling, hyppige indlæggelser og frygten for en tidlig død. FAKTACystisk fibroseCystisk fibrose skyldes en genfejl, der blandt andet medfører, at salttransporten ind og ud af kroppens celler ikke fungerer normalt.De indre organer, der især er påvirket af sygdommen, er lungerne, bugspytkirtlen, mave-tarm-kanalen og leveren.Sekretet fra de slimproducerende kirtler indeholder mindre vand end hos raske personer. Det bevirker, at sekretet bliver sejt og tyktflydende.I luftvejene bliver det seje sekret således grobund for bakterier, hvilket medfører hyppige lungeinfektioner.Sygdommen har været kendt siden middelalderen, og helt frem til midten af forrige århundrede kunne man møde den overtro, at børn, hvis sved smagte salt, var forheksede og snart ville dø.Lægeverdenen afdækkede i 1938, at cystisk fibrose er en selvstændig sygdom.Læs mereher.Kilde: RigshospitaletFOLD UD Cystisk fibrose skyldes en genfejl, der blandt andet medfører, at salttransporten ind og ud af kroppens celler ikke fungerer normalt. De indre organer, der især er påvirket af sygdommen, er lungerne, bugspytkirtlen, mave-tarm-kanalen og leveren. Sekretet fra de slimproducerende kirtler indeholder mindre vand end hos raske personer. Det bevirker, at sekretet bliver sejt og tyktflydende. I luftvejene bliver det seje sekret således grobund for bakterier, hvilket medfører hyppige lungeinfektioner.Sygdommen har været kendt siden middelalderen, og helt frem til midten af forrige århundrede kunne man møde den overtro, at børn, hvis sved smagte salt, var forheksede og snart ville dø. Lægeverdenen afdækkede i 1938, at cystisk fibrose er en selvstændig sygdom. Læs mereher. Kilde: Rigshospitalet »Familier med børn, der lider af cystisk fibrose, bliver fuldstændigt invalideret. En så barsk tilværelse bør andre familier skånes for. I hvert fald bør de have muligheden for at vælge, om de vil have det liv eller vælge det fra og få en abort,« siger Sune Schackenfeldt, der også er formand for Cystisk Fibrose Foreningen. Sammen med fremtrædende læger indleder han nu en kamp for at overbevise myndigheder og politikere om, at der bør indføres screening for cystisk fibrose blandt gravide i Danmark – og på sigt også en række andre sjældne, arvelige sygdomme. Politikere i flere partier er umiddelbart positive over for forslaget. Konkret skal det foregå ved, at den blodprøve, som gravide kvinder i forvejen får taget for at spotte tegn på hiv, syfilis og leverbetændelse, også bruges til at få udført en gentest for at afdække risikoen for at føde et barn med cystisk fibrose, lyder anbefalingen. Testen skal vise, om kvinderne er såkaldt raske bærere af den genfejl, der kan føre til cystisk fibrose. Viser det sig, at faderen har den samme genfejl, skal en moderkagebiopsi eller fostervandsprøve fastslå, om barnet vil have cystisk fibrose, hvilket der vil være 25 procents risiko for. FAKTASå stor er risikoenI Danmark er cirka tre procent af befolkningen eller en ud af 34 personer anlægsbærere for cystisk fibrose. Det vil sige, at cirka 150.000 danskere er bærere af genet, der disponerer for cystisk fibroseKun hvis begge forældre er anlægsbærere, er der risiko for at få et barn med cystisk fibrose.Teoretisk vil da 25 procent af børnene få cystisk fibrose.50 procent vil være raske anlægsbærere ligesom forældrene, mens 25 procent er raske og helt uden arveanlæg for cystisk fibrose.Kilde: RigshospitaletFOLD UD I Danmark er cirka tre procent af befolkningen eller en ud af 34 personer anlægsbærere for cystisk fibrose. Det vil sige, at cirka 150.000 danskere er bærere af genet, der disponerer for cystisk fibrose Kun hvis begge forældre er anlægsbærere, er der risiko for at få et barn med cystisk fibrose. Teoretisk vil da 25 procent af børnene få cystisk fibrose. 50 procent vil være raske anlægsbærere ligesom forældrene, mens 25 procent er raske og helt uden arveanlæg for cystisk fibrose. Kilde: Rigshospitalet »Når man spørger forældre, der har ét eller flere børn med en dødelig sygdom, vil deres kærlighed til dem være ubegrænset, men de ville også gerne have haft det valg, som den viden giver dem mulighed for. Politisk har man en forpligtelse til at give familierne den viden og den valgmulighed, i stedet for at det er samfundet, der træffer den beslutning på deres vegne,« siger Sune Schackenfeldt. I dag fødes der 12-15 børn om året med cystisk fibrose, som blandt andet giver et sejt, tyktflydende sekret, der giver grobund for bakterier i luftvejene og medfører hyppige lungeinfektioner. Tidligere døde de fleste som ganske små. Men bedre behandlingsmuligheder har betydet, at mange i dag bliver voksne og midaldrende og kan have et liv som andre med job og familie, om end den kroniske sygdom også medfører gentagne hospitalsbesøg og daglig behandling derhjemme. Nogle patienter må således tilbringe op til to måneder om året på hospitalet som led i den livslange behandling med blandt andet hyppige antibiotikakure. Omkring 450 danskere lever med sygdommen, der foruden de store lidelser, som rammer den enkelte og familien, også medfører betydelige udgifter for samfundsøkonomien. Alene de årlige medicinudgifter til patienter med cystisk fibrose anslås at være på 675 millioner kroner. Dertil kommer udgifter til indlæggelser, sygefravær, pension, lungetransplantationer med videre. En screeningsordning med gentest vurderes at kunne udføres for mellem 10 og 20 millioner kroner om året. Forslaget om at indføre screening af gravide for cystisk fibrose er netop blevetpræsenteret for Folketingets Sundhedsudvalgved et foretræde, hvor Sune Schackenfeldt havde følgeskab af to professorer fra Rigshospitalet, geneksperten Anne-Marie Gerdes, som også er formand for Etisk Råd, samt Niels Obel fra Infektionsmedicinsk Klinik. Han mener, at familierne bør have den viden, som nye og mere effektive screeningsmetoder har gjort det enkelt og billigt at give dem.  »Muligheden findes, og så bør familierne også have valget. Familier med cystisk fibrose rammes utroligt hårdt, når man får et barn, som det helbredsmæssigt går ned ad bakke for, og som risikerer at blive kvalt langsomt,« siger Niels Obel. Han fremhæver, at der for år tilbage er indført screening af gravide for Downs syndrom, som også er en genetisk lidelse. Ligeledes er der for få år siden indført screening af nyfødte for netop cystisk fibrose. Det sker for hurtigt at kunne sætte ind med relevant behandling. Men det åbner også for, at forældrene efterfølgende får tilbud om genetisk udredning i forbindelse med en eventuel næste graviditet, hvor de så får mulighed for at vælge en abort. »Men så er skaden jo sket, og derfor forekommer det urimeligt, at man alene får tilbudt screening, hvis man ønsker barn nummer to, og først dér får en mulighed for at vælge endnu et sygt barn til eller fra,« siger Niels Obel. Hjemme hos familien Schackenfeldt begynder dagen klokken fem om morgenen, hvor Sune og konen står op for at »rigge til«. En masse ting skal steriliseres, medicinen skal gøres klar, og maden skal tilberedes til deres søn, som udelukkende får sondemad. Det handler om at bekæmpe og undgå de bakterier, som raske kan tåle, men som er så livsfarlige for deres to børn, at de har været indlagt flere gange, end familien kan tælle. Det er udbredte bakterier fra for eksempel vand eller hø, og derfor skal de hele tiden sørge for, at børnene på 13 og 10 år, som går i en almindelig folkeskole, ikke kommer i nærheden af en sø, potteplanter, en swimmingpool og så videre. Da børnene var små, var de nærmest hele tiden i panik og begyndte at græde, når en dør gik op, fordi de var bange for, at nogen ville komme ind og stikke dem eller suge dem ned i lungerne. »Der er en grundangst, som hele familien, også de to raske børn, vi har, hele tiden går rundt med. Den ældste er blevet så gammel, at hun nu begynder at søge på nettet for at finde ud af, hvilket liv hun har foran sig. Det giver også udfordringer,« siger Sune Schackenfeldt. Han er godt klar over, at en screeningsordning for gravide for cystisk fibrose kan udløse svære etiske overvejelser og diskussioner. Hvem skal afgøre, om et liv med handicap er et godt liv, og hvem skal afgøre, hvilke børn der skal have lov til at leve eller dø? Og hvor stopper det? Sune Schackenfeldt er således ikke i tvivl om, at en screeningsordning for cystisk fibrose også kan blive startskuddet til at genteste gravide for en række andre arvelige lidelser. Der fødes børn i dag med for eksempel invaliderende oglivstruende stofskiftesygdomme, fordi det opdages for sent, at begge forældre er raske bærere af de samme sjældne genfejl. Med en screeningsordning ville disse familier kunne få mulighed for at beslutte, om de ville have barnet eller ej.  »Jeg vil kæmpe for, at andre får det valg, vi ikke fik,« siger Sune Schackenfeldt, der også fremhæver, at der i øvrigt er fri abort herhjemme. »Når man tillader politisk, at man kan fravælge et raskt barn af en hvilken som helst grund, synes jeg også, at man skal give familierne mulighed for at fravælge et liv med smerte, sygdom, død, angst og indlæggelser. Det må kunne være en lige så rimelig årsag som alle mulige andre,« siger han. Formanden for de lægevidenskabelige selskaber, professor Henrik Ullum, støtter også bestræbelserne på at få indført en ordning med screening af gravide for cystisk fibrose, fordi det vil kunne »forebygge rigtig meget lidelse«, og teknikken åbner mulighed for det. »Den etiske problemstilling er selvfølgelig, at enhver genetisk screening kan opfattes som en evaluering af det liv, som et menneske med for eksempel Downs syndrom har. Derfor er forslaget heller ikke, at det er samfundet, der skal bestemme, men den enkelte familie,« siger han. Det har ikke været muligt at få en kommentar fra sundhedsminister Magnus Heunicke (S), der i første omgang har bedtSundhedsstyrelsenom at forholde sig til forslaget om en screening, men i Folketingets Sundhedsudvalg lyder der positive toner over for det. »Det er barskt, hvad de familier går igennem. Umiddelbart lyder det tillokkende med en screening. Vi må prøve at se på, om der er udenlandske erfaringer, vi kan læne os op ad, og hvad der kan anføres af argumenter for og imod det,« siger formand for Sundhedsudvalget Jane Heitmann (V). Dansk Folkepartis sundhedsordfører, Liselott Blixt, støtter ubetinget en screeningsordning og mener også, at det bør være en mulighed at blive testet, når man planlægger at få børn, og inden man bliver gravid. »Det er en rigtigt svær lidelse at få, og hvis man kan undgå det, skal det være et af de tilfælde, hvor man skal have muligheden for det,« siger hun. Henvendelsen har også gjort stort indtryk på Peder Hvelplund (EL), der dog også ønsker at vende de etiske aspekter og konsekvenser for de mennesker, der har sygdommen. »Vi skal sikre, at der fortsat er tilbud og støtte til dem,« siger han.",
        "metadata": {
            "source": "https://www.berlingske.dk/indland/eksperter-vil-genteste-gravide-for-frygtet-sygdom-saa-barsk-en-tilvaerelse",
            "image_url": "https://berlingske.bmcdn.dk/media/cache/resolve/image_x_large/image/120/1208633/23192652-sune-schackenfeldt.jpg",
            "publication_time": "Tirsdag d. 08. oktober 2019, kl. 20.50",
            "author": "Flemming Steen Pedersen",
            "related_links": [],
            "attachments": []
        }
    }
}