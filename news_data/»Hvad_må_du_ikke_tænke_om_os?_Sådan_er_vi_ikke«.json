{
    "version": "1.0",
    "document": {
        "id": "https://www_berlingske_dk/internationalt/hvad-maa-du-ikke-taenke-om-os-saadan-er-vi-ikke",
        "title": "»Hvad må du ikke tænke om os? Sådan er vi ikke«",
        "content": "Det er tidligt tirsdag morgen i det nordlige Baltimore. Dagen inden har det fattige kvarter dannet rammen om optøjer. En demonstration i anledning af den sorte Freddie Grays begravelse, efter han blev dræbt af politiet, udviklede sig voldeligt, og hele staten er i undtagelsestilstand. Ti-tolv butikker er hærget, og bygninger er brændt ned. Berlingskes USA-korrespondent Kristian Mouritzen har været inde i en af butikkerne. På gulvet lå knuste kvindemannequiner; her kunne besøgende købe alt fra dametøj til fotoapperater og lotterisedler.  »Ham der ejede butikken var 70 år gammel og sønderknust. Seks rum i butikken var smadret, og han ved ikke, om hans forsikring dækker,« siger Kristian Mouritzen. Sammen med sin kone bor ejeren oven på butikken. Aftenen inden var konen halvvejs nede ad trapperne med en pistol i hånden, men ejeren holdt hende tilbage. De fleste indbyggere i bydelen er forfærdede over ødelæggelserne. Men de vil heller ikke kendes ved demonstranterne bag og skammer sig over den drejning, demonstrationen tog, fortæller Kristian Mouritzen. »Jeg mødte en kvinde, der stod og fejede glasskår op. Hun sagde, »hvad må du ikke tænke om os? Sådan er vi ikke«,« siger han. CVS Pharmacy var en af de butikker, der blev plyndret og sat ild til.Fold sammenLæs mereFoto: JIM WATSON. Kristian Mouritzen taler om en »dobbeltfornemmelse«, når han går rundt i byen. 4. april 1968 blev Martin Luther King Jr. dræbt. Urolighederne, der fulgte, resulterede i tre nedbrændte byer. Washington DC, Chicago og Baltimore. Nogle af de smadrede huse fra 50 år siden står stadigvæk ubeboelige i bydelen. Denne gang vil beboerne i Baltimore ikke lade de ødelagte og brændte bygninger stå til, vurderer Kristian Mouritzen.  Der er et stærkt sammenhold i bydelen, hvor beboerne først for syv-otte år siden begyndte at få fodfæste på tilværelsen. De har forsøgt at få forretninger tilbage, åbne lokalcentre for de unge og få gang i byudviklingen. »Nu ligger det i ruiner,« siger korrespondenten. Tilbage står stadig en dyb mistillid til politiet og kæmpe frustrationer over fattigdommen. Selv om størstedelen af beboerne ikke støtter op om de voldelige demonstrationer, er der en klar frustration over, at sorte har sværere ved at klare sig. I Baltimore har politiet haft ry for at være brutalt, og selv om byens nye, sorte borgmester forsøger at ændre mentaliteten i styrken, tager den slags tid, betoner Kristian Mouritzen. En af de butikker, der blev smadret under urolighederne i Baltimore natten til tirsdag.Fold sammenLæs mereFoto: JIM WATSON. En anden forandring er til gengæld begyndt at finde sted. Til forskel fra andre byer kan man her mærke et holdningsskifte.  Lige inden telefonsamtalen har Kristian Mouritzen været vidne til et skænderi mellem fire mænd på gaden. »Du skulle tage at få dig et arbejde,« sagde én af mændene til en anden. Holdninger som den kan blive en del af en ny slags borgerrettighedsbevægelse. »Folk i ghettoerne begynder at mene, at de skal tage ansvar for sig selv. Den holdning er begyndt at blive mere udbredt,« siger Kristian Mouritzen. ",
        "metadata": {
            "source": "https://www.berlingske.dk/internationalt/hvad-maa-du-ikke-taenke-om-os-saadan-er-vi-ikke",
            "image_url": "https://berlingske.bmcdn.dk/media/cache/resolve/image_x_large/image/1/18451/8724822-us-police-crime-racism.jpg",
            "publication_time": "Tirsdag d. 28. april 2015, kl. 14.26",
            "author": "Maja Hagedorn Hansen",
            "related_links": [],
            "attachments": []
        }
    }
}