{
    "version": "1.0",
    "document": {
        "id": "https://www_berlingske_dk/internationalt/narkobarons-soen-er-angiveligt-frigivet-efter-kidnapning",
        "title": "Narkobarons søn er angiveligt frigivet efter kidnapning",
        "content": "Mexico City. Den mexicanske narkobaron Joaquin \"El Chapo\" Guzmans søn er angiveligt blevet frigivet, efter at han tidligere på ugen blev bortført i Mexico. Det siger et anonymt familiemedlem til AFP, der dog ikke har kunnet få oplysningen bekræftet fra myndighederne. Den 29-årige Jesus Alfredo Guzman Salazar blev angiveligt sat fri fredag aften sammen med de øvrige fem personer, han blev kidnappet sammen med mandag. - Der har været forhandlinger for at få ham fri. Nu er han fri, og han har det godt, siger det anonyme familiemedlem til AFP. Jesus Alfredo Guzman Salazar menes at være højtstående medlem af Sinaloa-kartellet. Han blev bortført ved ferieresortet Puerto Vallarta, da bevæbnede mænd stormede baren i det populære turistområde. Myndighederne har tidligere på ugen sagt, at de mistænker et andet narkokartel, Nueva Generación, for at stå bag kidnapningen. Det har skabt en frygt for, at en krig ville bryde ud mellem de to karteller. Nueva Generación sidder på narkohandlen i Jalisco-området, og det er blevet en af landets mest magtfulde narkobander inden for de seneste år. Det er dog stadig ikke officielt bekræftet, hvem der stod bag kidnapningen. I 2008 blev en anden af \"El Chapos\" sønner dræbt i et indkøbscenter af lejemordere hyret af det rivaliserende Beltran Leyva-kartel. Det førte til en bandekrig mellem de to grupperinger. Joaquin \"El Chapo\" Guzman er i dag fængslet, efter at han blev anholdt i januar. Seks måneder forinden var han på spektakulær vis flygtet fra et topsikret fængsel gennem en 1,6 kilometer lang tunnel. USA ønsker at få ham udleveret. /ritzau/",
        "metadata": {
            "source": "https://www.berlingske.dk/internationalt/narkobarons-soen-er-angiveligt-frigivet-efter-kidnapning",
            "image_url": "https://berlingske.bmcdn.dk/media/cache/resolve/image_x_large/image/59/591904/14452246-recaptured-drug-lord-joaquin--.jpeg",
            "publication_time": "Søndag d. 21. august 2016, kl. 06.30",
            "author": null,
            "related_links": [],
            "attachments": []
        }
    }
}