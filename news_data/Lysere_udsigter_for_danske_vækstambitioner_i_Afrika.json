{
    "version": "1.0",
    "document": {
        "id": "https://www_berlingske_dk/virksomheder/lysere-udsigter-for-danske-vaekstambitioner-i-afrika",
        "title": "Lysere udsigter for danske vækstambitioner i Afrika",
        "content": "Når danskere tænker på Afrika, kredser tankerne ofte om fattigdom og hungersnød. Men en tredjedel af Afrikas indbyggere er i dag middelklasse og har et reelt forbrug, og en fjerdedel af de afrikanske lande havde i 2012 en vækstrate på mere end syv procent, så der er gode vækstmuligheder for danske virksomheder på kontinentet. Danske virksomheder benytter sig dog ikke særlig meget af det nye vækstmarked. En analyse lavet af Dansk Industri tidligere i år viser, at 1,5 procent af den danske eksport går til hele Afrika. Hvis man sammenligner med gennemsnittet af de 15 lande, der var med i EU før 2004 og korrigerer for antallet af indbyggere i de forskellige lande, så ligger Danmark på godt halvdelen af den eksport, de andre EU-lande har.  Henrik Schramm Rasmussen er souschef og chefkonsulent hos Dansk Industri, og han understreger vigtigheden af, at danske virksomheder har Afrika i væksttankerne. »Afrika er det kontinent med den største vækst i verden. Vi ser en markant stigende købekraft, og derfor er det også så vigtigt, at danske virksomheder går ind på markedet. Der er stigende dansk fokus på det afrikanske marked, men det går noget langsommere end gennemsnittet i EU,« siger han og fortæller, at det især kan hænge sammen med virksomhedernes størrelse: »En grund kan være, at den danske erhvervsstruktur er karakteriseret ved at have mange små og mellemstore virksomheder, og de afrikanske markeder har traditionelt været svære at komme ind på, fordi rammevilkårene for erhvervslivet har været vanskelige. Men nu ser vi en lang række afrikanske lande, der gennemfører reformer, så erhvervsklimaet bliver bedre end tidligere.« Bolette Christensen er administrerende direktør i Børnefonden, der torsdag den 23. oktober sammen med Copenhagen Business School afholdt en konference om de spirende afrikanske markeder og danske virksomheders muligheder på dem.  Hun fortæller, at man hos Børnefonden ser gode muligheder for at arbejde sammen med danske virksomheder om etablering i lande som Afrika. Organisationer som Børnefonden har et stort kendskab til befolkningen, kulturen og erhvervslivet og er ofte til stede i stort mandtal i udviklingsområder som Afrika. De har en stor interesse i at skabe arbejdspladser til afrikanere for at forbedre deres levevilkår, og et samarbejde med danske virksomheder er en god måde. »Der er virkelig mange unge mennesker med talent i Afrika, og organisationer som Børnefonden arbejder i landene og har et stort kendskab til dem. Vi kan bidrage med at sætte erhvervsskoler op i afrikanske lande, og i et samarbejde med danske virksomheder i Afrika kan vi skabe arbejdspladser til de unge. Det er vigtigt for at skabe større velstand blandt indbyggerne,« siger Bolette Christensen og fortæller, at kontinentet er en vigtig vækstbrik i verden lige nu:  »Der er vel ikke den danske virksomhed i dag, der ikke higer efter vækst, og så er det altså Afrika, man skal kigge mod. Alle prog-noser spår Afrika til at være det kontinent med størst vækst de næste fem år. Desværre er mange virksomheder nervøse for at løbe risikoen. Det kan være svært at være de første, der betræder et nyt marked, men man skal turde at turde, ligesom man skulle med Kina tilbage i 90erne,« siger Bolette Christensen. Henrik Schramm Rasmussen fra Dansk Industri er enig i, at mere samarbejde kan være en af løsningerne på at få flere danske virksomheder til Afrika. »Der er stadig stor fattigdom i Afrika, og der er en fælles forståelse for, at hvis vi skal komme den til livs, så skal vi skabe nogle arbejdspladser i landene. Erhvervslivet har nogle kompetencer, der er nødvendige for at kunne gøre det, og der er helt klart gode muligheder for et stort samarbejde med de organisationer, der er til stede i Afrika,« siger Henrik Schramm Rasmussen. Og det står helt klart for ham, at det ikke kun er afrikanerne, der kan have gavn af det: »Hos DI sørger vi for at tale mest muligt om kontinentet, for vi vil gerne vise danske virksomheder, at der virkelig er store muligheder i Afrika, og at det er nu, de skal slå til.« ",
        "metadata": {
            "source": "https://www.berlingske.dk/virksomheder/lysere-udsigter-for-danske-vaekstambitioner-i-afrika",
            "image_url": "https://berlingske.bmcdn.dk/media/cache/resolve/image_x_large/image/25/251528/7818027-africa.jpg",
            "publication_time": "Fredag d. 24. oktober 2014, kl. 08.00",
            "author": "Sanni Jensen",
            "related_links": [],
            "attachments": []
        }
    }
}