{
    "version": "1.0",
    "document": {
        "id": "https://www_berlingske_dk/virksomheder/magtfulde-mellemmaend-slaar-milliarder-af-novos-markedsvaerdi",
        "title": "Magtfulde mellemmænd slår milliarder af Novos markedsværdi",
        "content": "Guldstøvet er forsvundet fra Novos amerikanske pengemaskine. Den danske diabeteskæmpe har i årevis scoret store milliardindtægter med sin insulinforretning i USA, som har fået godt fat i verdens mest lukrative medicinmarked. Efter flere fede år med vild vækst og kraftige prisstigninger i USA er Novo nu blevet klasket op ad muren af magtfulde amerikanske medicinindkøbere, som presser det danske selskab til at aflevere kæmpe rabatter på dets nøgleprodukter. Ifølge data fra Bloomberg Intelligence er Novo Nordisk trykket så langt tilbage i defensiven i USA, at selskabet i dag sælger sit store væksthåb Tresiba med prisafslag på 70 procent. Andre af Novos milliardprodukter i den amerikanske insulinforretning, eksempelvis Levemir og Novolog, bliver solgt med endnu større rabatter. Den store priskrig har været en dyr fornøjelse for Novos aktionærer, der har indkasseret store milliardtab i kølvandet af medicinindkøbernes offensiv. FAKTAFakta: De magtfulde amerikanske mellemmændDet amerikanske sundhedssystem er en kompliceret størrelse, der bygger på et indviklet samspil mellem forskellige aktører og mellemled.I det system spiller såkaldte pharmacy benefit managers (PBM) som Express Scripts en helt afgørende rolle for et selskab som Novo Nordisk.En PBM er et slags mellemled, der styrer indkøb af medicin og sundhedsydelser på vegne af forsikringsselskaber, offentlige myndigheder og private virksomheder.De tre største indkøbsorganisationer – PBMer – sidder på en meget stor del af den samlede indkøbskraft, da de tilsammen kontrollerer over 70 procent af det amerikanske marked.Express Scripts er den største medicinindkøber i USA og dækker totalt set omkring 85 mio. patienter.FOLD UD »USA og prispresset på insulin kan i høj grad forklare den kursudvikling, der har været i Novo-aktien de senere år. Selskabet har leveret flere positive resultater fra pipelinen, men det er simpelthen blevet overskygget af prispresset og en stigende usikkerhed om prissætningen på insulin i det amerikanske sundhedssystem,« siger Søren Løntoft Hansen, der er senioranalytiker i Sydbank. Novo-toppen stolede blindt på egne evner, da selskabet i slutningen af 2015 varmede op til et større erobringstogt i USA med insulin-håbet Tresiba,der skulle løfte diabeteskæmpens salgsmaskine til nye højder. På ryggen af næsten 50 kvartaler i træk med tocifrede vækstrater slog daværende Novo-topchef Lars Rebien Sørensen fast, at det nærmest var utænkeligt, at Tresiba ville havne i rabatfælden, da midlet var at betragte som et»overlegent produkt«. Det står nu lysende klart, at Novo-toppens masterplan er slået fejl. Det danske selskabs forliste vækstdrømme kan aflæses direkte i en samlet oversigt over prisudviklingen på medicin i USA. Den amerikanske analysevirksomhed Sector and Sovereign Researchkonkluderede for nylig i en rapport, at nettopriserne på medicin i USA er faldet med 5,8 procent i årets andet kvartal sammenlignet med en mindre stigning i den tilsvarende periode af 2017. Analysefirmaet kom samtidig frem til, at Novo Nordisk i særlig grad bidrog til prisfaldet sammen med selskaber som Gilead, Eli Lilly og GlaxoSmithKline.  Hos Novo skyldes den udvikling, at en lille gruppe magtfulde medicinindkøbere har fået låst selskabet fast i et permanent prispres på markedet for især langtidsvirkende insulintyper, der udgør mere end halvdelen af det samlede amerikanske insulinmarked, som har en værdi af omkring 200 milliarder kroner. Steve Miller er medicinsk direktør for den store amerikanske medicinindkøber Express Scripts. Det er selskaber som netop Express Scripts, der presser Novo hårdt på prisen i USA.Fold sammenLæs mereFoto: Carlo Allegri. Da Novo blev fanget i den store rabatfælde i 2016, meldte den medicinske direktør i indkøbskæmpen Express Scripts, Steve Miller, sig på banen med et budskab om, at han efter flere års forsøg nu endelig havde fået godt fat i Novo-toppen i Bagsværd. »Vi har for første gang nogensinde været i stand til at forhandle om insulinpriserne. Når det gælder de langtidsvirkende insuliner, er det aldrig tidligere lykkedes for os at skabe en priskrig mellem de forskellige produkter,«sagde Steve Miller for knap to år siden til Berlingske Business. FAKTATresiba: Novos væksthåbTresiba er et såkaldt langtidsvirkende insulin. Novo-midlet solgte i 2017 for 7,3 mia. kroner ud af en samlet nettoomsætning på knap 112 mia. kroner.Ved udgangen af 2017 havde Tresiba opnået en markedsandel på knap 11 pct. på det amerikanske marked for langtidsvirkende insulin. Samlet set sidder Novo på omkring 34 pct. af markedet for langtidsvirkende insulin i USA.I 2017 hentede Novo Nordisk over halvdelen af sin omsætning på det amerikanske marked.Omkring 30 mio. amerikanere er ramt af diabetes.FOLD UD Siden den udtalelse faldt, er Novos topinsulin, Tresiba, ifølge data fra Bloomberg gået fra at bære en rabatsats på omkring 46 procent til i dag at blive solgt med en rabat på omkring 70 procent. Novo Nordisk blev for alvor trukket ind i den store priskrig i USA, da den amerikanske rival Eli Lilly sendte et nyt kopimiddel på markedet til en meget lav pris. Novos amerikanske kvaler er langtfra et overstået kapitel, lyder det fra Claus Henrik Johansen, der er senior porteføljeforvalter i Danske Bank og følger medicinalbranchen tæt. Han peger på, at nye tiltag fra de amerikanske sundhedsmyndigheder (FDA) kan øge presset på det danske selskab. »Ud over den intensiverede konkurrence kan FDA med ny lovgivning gøre det nemmere at overføre patienten fra en insulin til en anden, hvilket kan føre til yderligere prispres. Det bør forventes, at vi over de kommende et til fem år kan komme til at opleve et fortsat prispres på de langtidsvirkende insuliner,« siger Claus Henrik Johansen.  Foruden trykket fra insulinpriskrigen skal Novo samtidig navigere i en politisk virkelighed i USA, hvor der de seneste år har været enorm opmærksomhed på priserne på diabetesmidler. Novo og resten af medicinalindustrien er kommet under kærlig behandling af Donald Trump, som flere gange har anklaget medicinalindustrien for at»slippe af sted med mord«. Den amerikanske præsident kører en kamp mod de globale medicinalselskaber efter en strategi, der går på, at han tager alle sine sværdslag med medicinalindustrien i det offentlige rum. Den manøvre har øget presset på en branche, som år efter år har sendt priserne på medicin i vejret. Når det gælder diabetes, står det amerikanske samfund med den udfordring, at sygdommen er gået fra at være en relativt lille omkostning til at være en kæmpe udgiftspukkel, da diabetes hvert år efterlader USA meden regning på omkring 2.100 milliarder kroner. Novo Nordisk oplyser i et skriftligt svar til Berlingske Business, at selskabet fortsat forventer prispres på markedet for langtidsvirkende insulin i USA, men afviser at forholde sig til priser på enkelte produkter. ",
        "metadata": {
            "source": "https://www.berlingske.dk/virksomheder/magtfulde-mellemmaend-slaar-milliarder-af-novos-markedsvaerdi",
            "image_url": "https://berlingske.bmcdn.dk/media/cache/resolve/image_x_large/image/100/1001358/22104206-novo-nordisk-bekymrede-investorer-rkerivalen-sanofi-kan-skabe.jpg",
            "publication_time": "Tirsdag d. 18. september 2018, kl. 06.25",
            "author": "Thomas Mikkel Mortensen",
            "related_links": [],
            "attachments": []
        }
    }
}