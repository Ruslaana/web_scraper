{
    "version": "1.0",
    "document": {
        "id": "https://www_berlingske_dk/business/apples-iad-tager-markedsandele",
        "title": "Apples iAd tager markedsandele",
        "content": "Apples nye reklamesystem til den mobile platform har fået en forrygende start. Tjenesten blev introduceret i juli, og ved udgangen af året vil man have 21 procent af det amerikanske marked for mobilreklamer, vurderer analysefirmaet IDC. Dermed vil man nå op på en delt førsteplads sammen med en anden gigant, Google. Tallene fra IDC fortæller også, at markedet for mobilreklamer brager frem med en årlig vækstrate på 126 procent, og ved årets udgang vil den samlede markedsværdi i USA være 500 millioner dollar. Det er stadig småting sammenlignet med markedet for onlineannoncer, som beløber sig til 25 milliarder dollar, men her er vækstraten kun 11 procent. Det er dette skift fra det traditionelle internet til den mobile platform, som har fået både Google og Apple til at investere heftigt i mobilreklamer. For knap et år siden erhvervede Google AdMob, der har specialiseret sig i mobilreklamer, for 750 millioner dollar, og i januar købte Apple AdMobs største konkurrent, Quattro, for 275 millioner dollar.",
        "metadata": {
            "source": "https://www.berlingske.dk/business/apples-iad-tager-markedsandele",
            "image_url": "https://berlingske.bmcdn.dk/media/cache/resolve/image_x_large/image/19/199605/3141959-apples-iad-tager-markedsandele.jpg",
            "publication_time": "Tirsdag d. 05. oktober 2010, kl. 05.00",
            "author": null,
            "related_links": [],
            "attachments": []
        }
    }
}