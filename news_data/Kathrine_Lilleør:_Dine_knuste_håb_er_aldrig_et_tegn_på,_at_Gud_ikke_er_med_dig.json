{
    "version": "1.0",
    "document": {
        "id": "https://www_berlingske_dk/kommentatorer/kathrine-lilleoer-dine-knuste-haab-er-aldrig-et-tegn-paa-at-gud-ikke",
        "title": "Kathrine Lilleør: Dine knuste håb er aldrig et tegn på, at Gud ikke er med dig",
        "content": "Som indledning til adventstiden har man i 1.500 år skulle høre om palmesøndags indtog i Jerusalem. Hvorfor skal vi det? Det spurgte jeg mig selv om i ugen op til 1. søndag i advent for 16 år siden, og jeg er endnu ikke kommet mig over det svar, jeg fandt frem til. Svaret forandrede alt. Min tilgang til evangelierne, min forkyndelse, ja, mit virke som præst. Det er som en gylden nøgle, der siden har åbnet det ene evangelium efter det andet, og søndag efter søndag forkyndt, hvordan vi på denne side af døden finder frem til glæden og dermed det gode liv. Det begyndte med undren. Som indledning til adventstiden eller til forventningstiden, for »advent« betyder forventning, har man altså for mange hundrede år siden besluttet, at den måbende menighed skulle høre Matthæusevangeliets beretning om palmesøndag. Som jeg helt blank sad dér, bladrede jeg hen for at se, hvilken af de tre andre evangelisters fortælling om palmesøndag, vi så skal høre, når det faktisk bliver palmesøndag. Nu blev det rigtig mærkeligt. Vi skal høre den helt samme fortælling fra Matthæus. Teksterne til kirkeåret blev valgt af mennesker, der fejrede, at kristendommen nu kunne forkyndes frit, samtidig med, at de i sig bar ekkoet af dem, der havde ladet sig henrette for deres tro, skriver Kathrine Lilleør. Her fotograferet i Sankt Pauls Kirke, hvor hun er sognepræst.Fold sammenLæs mereFoto: Mathias Svold. Lukas, Johannes og Markus har ellers også palmesøndagsberetninger, det ville da være naturligt, hvis man havde varieret det lidt. Vi ved, at de gamle, der besluttede, hvilket tekststykke fra et af evangelierne, der skal prædikes over på et kirkeårs søndage, havde alt for meget at vælge imellem. Således var der ikke plads til en stor lignelse som »Den fortabte søn«. Men Matthæusevangeliets ikke specielt originale palmesøndagsfortælling, har menigheder i næsten 1.500 år skullet høre, to gange i løbet af et år. Enten er det en fejl, eller også er det helt med vilje. Jeg tror det sidste. Teksterne til kirkeåret blev valgt af mennesker, der fejrede, at kristendommen nu kunne forkyndes frit, samtidig med, at de i sig bar ekkoet af dem, der havde ladet sig henrette for deres tro. Et livsvigtigt budskab, altså. Hvordan præsentere kommende generationer for det? Ved at vælge tekster, der igennem et kirkeår fører kirkegængeren ind i kristendommens dybeste indsigter om mødet mellem Gud og menneske. Intet mindre. En stor opgave. Som de altså blandt andet vælger at løse ved, at vi den 1. søndag i advent skal høre palmesøndagsfortællingen, selvom der er flere måneder til påske. Igen, hvorfor? Fordi vi ved hver gudstjeneste skal læse det ugentlige tekststykke fra et af de fire evangelier på to måder. Det er både en fortælling om, hvad der reelt skete for 2.000 år siden, og det er en fortælling, der skal læses eksistentielt, som vi skal spejle os i, som nutidig realitet. Derfor er fortællingen om hallelujaråbene palmesøndag ikke kun deres råb, dengang. Det er også vores råb. Forventningsråb, når Gud selv sadler vores vildeste forventninger, hvad han vitterlig gjorde den forårsdag i Jerusalem. Advent betyder som sagt forventning. Forventning om glæde, der skal komme. Vi forestiller os den glæde, der skal være. Hele livet lever vi i håb, ofte berettigede håb, om den glæde, der skal blive vores. Men undertiden udebliver den, skriver Kathrine Lilleør. Her fotograferet i Sankt Pauls Kirke, hvor hun er sognepræst.Fold sammenLæs mereFoto: Mathias Svold. Ved omhyggeligt at sætte sig på et æsel og lade dets føl gå bagefter, vidste han, at alle ville se ham som den himmelkonge, profeterne havde spået ville komme til Jerusalem på netop denne måde. Ikke ridende på en smuk hest, men på et æsel med et føl efter sig. De svinger hujende med palmer, råbende deres forventning ud. Besat af romerne var de, nu bliver alt godt. Men efter fem nætter er himmelkongen blevet romerfange, og den romerske statholder spørger mængden, om han skal korsfæstes. Vel skal han da så. Rasende råber de »korsfæst ham«. Søndagens palmeforventninger gjort nederdrægtigt til skamme. Advent betyder som sagt forventning. Forventning om glæde, der skal komme. Vi forestiller os den glæde, der skal være. Hele livet lever vi i håb, ofte berettiget håb, om den glæde, der skal blive vores. Men undertiden udebliver den. Det er da det første, der altid skal gentages adventstiden igennem: At din og min forventning risikerer, hvis den skuffes, at slå over i ondskab. Ligefrem korsfæstelse? Ja, eller noget, der ligner. Det er en konstatering. Dertil kommer, at palmesøndag måske er det enkleste portræt af mødet mellem Gud og menneske, der findes i hele Biblen. For Gud lover ikke at opfylde, hvad du ønsker dig. Han sadlede meget omhyggeligt og helt med vilje deres forventning palmesøndag, hvorpå han netop ikke levede op til den ved at lade sig fange og korsfæste langfredag. Hvorfor? For at sætte to streger under, at dine skuffede håb aldrig er tegn på, at han ikke er med dig. Når dine drømme er knust, siger han i stedet, sæt dig her på æslet bag mig. Læn dig ind til mig, så skal jeg søndag efter søndag fortælle dig, hvordan du finder glæde. Min glæde, der er en glæde, som ingen kan tage fra dig. Kathrine Lilleør er sognepræst og ph.d. ",
        "metadata": {
            "source": "https://www.berlingske.dk/kommentatorer/kathrine-lilleoer-dine-knuste-haab-er-aldrig-et-tegn-paa-at-gud-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/186/1864689/24845753-kathrine-liller-fotograferet-i-sankt-pauls-kirke.jpg",
            "publication_time": "Søndag d. 08. december 2024, kl. 11.41",
            "author": "Kathrine Lilleør",
            "related_links": [],
            "attachments": []
        }
    }
}