{
    "version": "1.0",
    "document": {
        "id": "https://www_berlingske_dk/litteratur/to-midaldrende-maend-forklarer-om-oemme-bryster-voksevaerk-og",
        "title": "To midaldrende mænd forklarer om ømme bryster, vokseværk og erektioner. Det går forbløffende godt",
        "content": "Da Thomas Brunstrøm jævnligt anmelder for Berlingske, er bogen anmeldt af en ekstern anmelder. »Min stemme er i overgang, mit hår er helt forkert. Jeg går i det forkerte tøj, og så er jeg genert«. Søren Kragh-Jacobsen sang det, og nu citerer den hyperpopulære børnebogsforfatter Thomas Brunstrøm, ja ham med »Sallys far«, det. Han ogden hyperpopulære læge Søren Brostrøm, ja ham med covid, har sammen skrevet pubertetsguiden »Det er helt normalt«, der efter min bedste overbevisning sidder lige i skabet. De to figurerer som kommenterendetalking headsnederst på bogsiderne, hvor de fortæller anekdoter fra deres egne akavede teenageår som supplement til den mere informative tekst øverst på siderne. Det handler om svedlugt, ømme bryster, vokseværk og erektioner. Og de to midaldrende mænd gør det bare forbløffende godt altså. De joker med at være boomere, men har reelt et dugfrisk blik for ungdomsfasen anno 2024. Med menstruationskopper, kussomater, TikTok og at betegnelsen »kønslæber« med god grund har erstattet det bedagede »skamlæber«. Der går heller ikke tør lægefaglig jargon i den, »diller« står der for eksempel bare, og om »at have jern på midt i det hele«. Der er et stort fokus på, hvordan de store kropslige forandringer kan bonne ud på alle mulige måder, der føles aparte for den enkelte. Men bare rolig, siger de to, som i titlen: »Det er helt normalt!« Og så er der samtidig også blik for det sociale og kulturelle aspekt ved køn og forventningerne til en »rigtig pige« og en »rigtig dreng«. I den sammenhæng er det også afvæbnende at forfatterne bringer sig selv i spil, og fra Brostrøms lille ansigt i hjørnet lyder det sådan her i taleboblen: »Jeg fik en lyserød jakke. Og jeg prøvede at tage øjenskygge på, som jeg havde lånt af en pige. Men jeg fandt hurtigt ud af, at både lyserød og makeup ikke rigtigt var mig, men det var fint at få det prøvet af …« Jeg undrer mig lidt over undertitlen »En bog om at blive voksen«. Er det ikke et lidt forældet syn på puberteten, den er vel egentlig overgangen til at blive ung? Ligesom det ikke er særlig tidssvarende når vi siger: »Velkommen til de voksnes rækker« til 14-årige konfirmander. Fra omtrent efterkrigstiden og frem arbejder de fleste kulturstudier med ungdommen som en egen selvstændig fase, med ungdomskultur; læderjakker, Elvis, rockmusik og alt det der. Så måske puberteten heller ikke i første omgang behøver handle om at blive voksen? »Det er helt normalt« lægger sig i forlængelse af flere nye danske fagbøger om ungdomskroppen, der både oplyser og belyser de følelser og den forvirring, som hører med til at bo i et hylster, der er i forandring.Fold sammenLæs mereFoto: Carlsen. Men overvejende er det her virkelig en bog, der er i øjenhøjde med sit publikum. Teksterne er lærerige, men tonen er uformel. Og også læsere, der for længst har passeret bumsealderen, kan som jeg have godt af at blive mindet om, hvilken ekstremsport de år også er for kroppen. Selvom vi vagt erindrer, noget der hedder vokseværk, var du så klar over, at det i perioder er 8-9 cm sådan en krop vokser om året?! Slutteligt skal tegner Bjørn Nørbo Andersen have stor hæder forsine topcharmerende tegningerog gummiagtige karakterer med slaskearme og teenageattituder. Også meget mere hæder end bogdesign og forlag giver ham, når de ikke engang skriver ham på forsiden. Det visuelle univers spiller en kæmpe rolle for læseglæden til den her målgruppe, det er en uskik ikke at få de kreative genier med på omslaget. »Det er helt normalt« lægger sig i forlængelse af flere nye danske fagbøger om ungdomskroppen, der både oplyser og belyser de følelser og den forvirring, som hører med til at bo i et hylster, der er i forandring. »Det er bare blod« om den første menstruation og »Ung kend din krop« til de lidt ældre om det nye landskab, ungdomskroppen er – også for den unge selv. Apropos den indledningsvist citerede »Kender du det«, så lyder en opdateret version af den selvkritiske klagesang åbenbart sådan her, når det er Brunstrøm og Brostrøm, der fortæller historien: »omg, omg … mit hår ligner hundelort.« »Det er helt normalt – en bog om at blive voksen« Forfattere: Søren Brostrøm og Thomas Brunstrøm.Sider: 96 sider.Pris: 169,95 kronerForlag: CarlsenIllustrationer: Bjørn Nørbo Andersen.",
        "metadata": {
            "source": "https://www.berlingske.dk/litteratur/to-midaldrende-maend-forklarer-om-oemme-bryster-voksevaerk-og",
            "image_url": null,
            "publication_time": "Onsdag d. 11. september 2024, kl. 18.25",
            "author": null,
            "related_links": [],
            "attachments": []
        }
    }
}