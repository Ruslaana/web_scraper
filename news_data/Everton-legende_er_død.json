{
    "version": "1.0",
    "document": {
        "id": "https://www_berlingske_dk/sport/everton-legende-er-doed",
        "title": "Everton-legende er død",
        "content": "Den tidligere Everton-spiller -og manager Howard Kendall sov lørdag ind på et hospital i Southport. Kendall, der er den seneste manager til at føre Everton til et mesterskab, blev 69 år. I 1970 førte han som spiller 'The Toffees' frem til det engelske mesterskab. Den bedrift gentog han to gange som manager for den blå Merseyside-klub - i 1985 og 1987. Derudover vandt han FA Cuppen i 1984 samt den europæiske Cup Winners Cup i 1985. Straks efter at nyheden om Kendalls død ramte nyhedsmedierne, strømmede det ind med kondolencer fra engelske fodboldkoryfæer. »Jeg er trist over at høre, at Howard Kendall er gået bort. Han var en fantastisk træner for det bedste Everton-hold, jeg har mødt. Alletiders fyr,« skriver den legendariske England-angriber Gary Lineker på Twitter. Den tidligere Everton-profil russiske Andrei Kanchelskis røg også til tasterne på Twitter efter den sørgelige nyhed. »Nedslået over at høre nyheden om Kendall. Må hans sjæl for evigt hvile i fred. En af spillets sande legender.« Den tidligere topspiller hos Evertons evige rivaler, Liverpool, John Aldrige sendte også sine kondolencer lørdag. »Jeg er knust over at høre nyheden om Kendalls bortgang. Jeg havde mange gode grin sammen med den store mand,« skriver Aldrige på sin Twitter-profil.  ",
        "metadata": {
            "source": "https://www.berlingske.dk/sport/everton-legende-er-doed",
            "image_url": "https://berlingske.bmcdn.dk/media/cache/resolve/image_x_large/image/67/671894/11051968-soccer-england-eve-livdassa.jpeg",
            "publication_time": "Lørdag d. 17. oktober 2015, kl. 13.29",
            "author": null,
            "related_links": [],
            "attachments": []
        }
    }
}