{
    "version": "1.0",
    "document": {
        "id": "https://www_berlingske_dk/videnskab/jeg-er-klimajournalist-og-toer-naesten-ikke-indroemme-det-men-nogle",
        "title": "Jeg er klimajournalist og tør næsten ikke indrømme det: Men nogle gange er global opvarmning en fryd",
        "content": "Gennem to årtier har jeg som videnskabs- og klimajournalist skrevet spalte op og spalte ned om klimaforandringer og global opvarmning. De fleste artikler har løftet en advarende pegefinger – i så høj grad, at jeg utallige gange er blevet beskyldt for at være alarmist, dommedagsprofet og det, der er værre. Men i mit stille sind må jeg erkende, at der er (enkelte) sider af global opvarmning, som man næsten kun kan betegne som vidunderlige. Foråret 2025 er perfekt som eksempel. For Danmark har været indsvøbt i et klima, der bringer tankerne hen på det frodige Bordeaux-område i det sydvestlige Frankrig. Kirsebærtræerne, bøgen, blommetræerne – ja, alt er sprunget ud tidligere end for bare få år siden. I dag springer bøgen ud op mod en hel måned tidligere end i vores bedsteforældres barndom.Fold sammenLæs mereFoto: Johan Gadegaard/Midtjyske Medier/Ritzau Scanpix. Tag nu bøgen. De første af slagsen sprang i år ud i Sønderjylland i al deres lysegrønne pragt allerede 1. april,skriver Naturstyrelsen. I gamle dagelød et mundhed, at bøgen folder sine blade ud 10. maj klokken 10. Alt dette har været vidunderligt at indsnuse og iagttage i de forløbne uger. Det har ganske enkelt været livsbekræftende, og jeg bilder mig ind, at det er sundt for sjæl og krop – med mindre man er pollenallergiker. Samtidig har jeg nydende kunnet vandre rundt i den storblomstrende natur blot iført en let sommerjakke, og flere gange har jeg i T-shirt kunnet sidde på terrassen i strålende sol og i læ for vinden og næsten svede. Det samme har nok alle andre danskere. Årets danske marts blev den varmeste, der er målt i vores vejrhistorie – og den næstmest solrige. Så tidligt som 6. marts strøg temperaturen i København op over 15 grader. Det er ifølge DMI-meteorolog Sebastian Pelt kun overgået en enkelt gang i hovedstaden så tidligt på året siden 1768. Går vi tilbage til marts 1987 var bælter og sund i vidt omfang bundfrosne, og middeltemperaturen sluttede på isnende1,8 minusgrader. Det er mere end 11 grader koldere end dette års marts. Det herligt lune og solrige forårsvejr er tilmed fortsat her ind i april, bortset fra enkelte halvvåde dage i påsken. Også aftener og nætter har været usædvanligt lune. Eksempelvis havde vi natten til 16. april den højeste minimumstemperatur, der er målt så tidligt på året i dansk vejrhistorie. Mange steder holdt termometeret sig natten igennem på den positive side af ti grader. Det er ikke bare godt for danskernes varmeregning og nationens finanser. Det reducerer også CO₂-udledningerne, hvorved vi som land lettere når de fastsatte klimamålsætninger. Det vil være at trække den for langt at hævde, at dette års på mange måder rekordvarme danske forår i alle aspekter er et resultat af den bagvedliggende og reeltstorbuldrende globale opvarmning. Tilfældigheder i det store vejr- og klimakasino spiller også ind. Men også foråret 2024 var usædvanlig varm herhjemme. Faktiskrekordvarm. Måske har vi bare fortrængt det, fordi regnen sidste forår væltede ned fra grå skyer og oversvømmede markerne. Om få uger springer også rapsen ud og forvandler marker og himmel til Ukraines flag.Fold sammenLæs mereFoto: Mads Claus Rasmussen/Ritzau Scanpix. Men tilbage står, at vi næppe ville have et pragtforår som det, der aktuelt udfolder sig, uden et pænt skub fra den voksende globale opvarmning. Det samme gælder vores stadigt mildere vintre, der også er sunde for bankkontoen. Bevares, man kan sagtens savne den knitrende hvide sne og de frostklare dage. Men for os med længere fortovsstrækninger uden for parcellen er det en lise at kunne lade skovlen stå frem for at skulle grave sig gennem en halv meter sne – med risiko for at pådrage sig en seriøs omgang lumbago. Også landmændene må generelt formodes at være glade – så længe sommeren hverken er præget af for mange vilde skybrud eller af længere tørkeperioder. De kan så tidligere end i gamle dage, og høstudbyttet kan i mange tilfælde øges. Dertil kommer, at vækstsæsonen er blevet markant forlænget, og i dag kan man dyrke adskillige eksotiske ogvarmekrævende sorter, som vi ikke så på danske marker i gamle dage, herunder majs, vin, quinoa, soja og solsikke. Danske bønder er blandt andet begyndt at dyrke solsikker – en afgrøde, der tidligere var forbeholdt lunere himmelstrøg.Fold sammenLæs mereFoto: Søren Bidstrup. Endelig kan de stadigt højere temperaturer og en tilsyneladende meresolrig tendensover nationen skubbe positivt til dansk turisme. Allerede i dag kan der i perioder være så ubærligt hedt i Sydeuropa, at spaniere, grækere og italienere i stigende grad må begynde at overveje, om de skal afholde sommerferien i Skandinavien med vores regions naturlige aircondition. Der er naturligvis et alvorligt men til alt dette. Samtidig med, at man kan gå og fryde sig over et usædvanlig lunt og solrigt forår, er der også noget næsten isnende foruroligende over det. For varmen varsler helt nye klimatider for vores land. Det er nok kun i disse år, at vi på vores breddegrader kan plukke de solmodne frugter af global opvarmning. Kun ekstra langvarig regn eller tørke, ekstreme sommerskybrud og en ødelæggende stormflod i ny og næ kan kaste grus i klimaglæderne. Men naturligvis er det en stakket frist. Om føje år vil klimafordele blive opvejet af en voksende mængde ulemper, ikke mindst fra et støt stigende hav, der vil æde sig ind på både land og by. Men derfor må man vel godt have lov til bare en gang imellem at fortrænge klimaangsten og glæde sig over naturens farvepragt og den kendsgerning, at man kan smide handsker, hue og polarjakke. Dette er en klumme. Den udtrykker skribentens egen holdning.",
        "metadata": {
            "source": "https://www.berlingske.dk/videnskab/jeg-er-klimajournalist-og-toer-naesten-ikke-indroemme-det-men-nogle",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915285/24938810-nyd-forret-det-har-p-mange-mder-aldrig-vret-b.jpg",
            "publication_time": "Lørdag d. 26. april 2025, kl. 10.40",
            "author": "Lars Henrik Aagaard",
            "related_links": [],
            "attachments": []
        }
    }
}