{
    "version": "1.0",
    "document": {
        "id": "https://www_berlingske_dk/kultur/jeg-forstaar-godt-tanken-om-det-frigoerende-ved-noegenbadning",
        "title": "»Jeg forstår godt tanken om det frigørende ved nøgenbadning«",
        "content": "... nøgenbadning: »Jeg har ikke rigtigt prøvet det. Og jeg tror, at det er overvurderet. Jeg forstår godt tanken om det frigørende ved nøgenbadning, men ens badeshorts skal virkelig stramme meget, for at det er det værd.«  ... sommerregn: »Jeg elsker duften af sommerregn på græs, men ellers kan mængden af regndage om sommeren virkelig ødelægge alt. Men ligeså forfærdeligt det er, når det regner herhjemme i ens sommerferie, ligeså lækkert er det, når det regner i Danmark, og man selv er i udlandet. Så kan man tjekke vejrudsigten og fryde sig lidt.« ... rosévin: »Det handler mere om selskabet og udsigten, end om den mad, som man får til. En grillaften på en strand på Bornholm er for eksempel helt perfekt til rosé. Men hvis du sidder hjemme i stuen, så smager det altså lidt ligegyldigt.«  ... koldskål: »Jeg er laktoseintolerant, hvilket jeg har fundet ud af i en meget sen alder. Altså, jeg har egentlig ikke fået det testet, men min læge bad mig lave en slags mad- og afføringsdagbog. Da jeg efter en uges skriblerier afleverede journalen, udbrød lægen, at hun dog aldrig havde fået en SÅ detaljeret beskrivelse af nogens toiletbesøg før og konkluderede, at jeg helt sikkert ikke havde godt af komælk. Hvor kom vi fra? Nå, ja, koldskål. Det smager fantastisk, men drop det som aftensmadskoncept. Giver ingen mening.« ... Tour de France: »Det er noget af det mest kedelige og ligegyldige TV. Hvert år tror jeg, at det er en joke, som nogen har, og som de en dag indrømmer over for os andre. Jeg keder mig gevaldigt, og jeg forstår ikke, hvordan man kan holde den kørende så længe – her taler jeg om seerne, ikke rytterne.«  ... facebook-debatter: »Er et fantastisk demokratisk sted, hvor vi alle har en platform og en stemme. Men desværre gælder det også her, at de få ødelægger det for de mange. Jeg har flere taktikker, som jeg benytter mig af, når jeg møder de der trættende typer. Blandt andet udstiller jeg de mest grelle eksempler under hashtagget #IdioterMedInternet. Andre gange prøver jeg bare at lytte til dem eller tilbyde dem at mødes. Oftest falder de til ro.« ... Kirsten Birgit: »Har jeg hørt meget, da Den Korte Radioavis var ny, og jeg havde længere tid på cyklen på vej til arbejde. Men jeg er kommet lidt fra det nu. Det har vist sig at være langtidsholdbart, selv om nyhedsværdien og overraskelsesmomentet måske er en smule aftagende. Men bagmændene er så geniale, at jeg er sikker på, at de snart finder på noget nyt.« ... havearbejde: »Jeg har gået og overvejet, om jeg skal investere i et sommerhus, en kolonihave eller et hus med have, indtil jeg hører om venner, som bruger timevis på at luge, plante og vedligeholde. Jeg synes ikke, at man skal have en have for at bruge al tiden på den, men for at slappe af i den. Hvis jeg nogensinde får have, bliver det nok bare fliser, græs og træer – ikke alle mulige forskellige slags blomster, som skal passes helt vildt. Ok, måske et urtebed eller sådan noget. Og et drivhus. Og gerne en hængekøje! Men den skal jo ikke passes.« ... P3: »Er en fantastisk kanal med mange originale hoveder, der tør tage chancer. Og det gør naturligvis, at nogle falder, mens andre kan blive stående. Jeg synes, at det er skønt, at de ofte genopfinder de forskellige flader for at overraske os lyttere – specielt i et felt med så megen konkurrence. Jeg ville dog ønske, at der var flere kvinder på kanalen, både i musikken og bag radiostemmerne.« ... Donald Trump »Jeg er ikke lige så bange for hans handlinger, som jeg er for hans holdninger. Når de bliver ytret så ofte og fra så vigtig en talerstol, frygter jeg for, at det både vil splitte befolkningen og den nære relation og historiske alliance mellem Europa og USA. Senest har jeg – ligesom de fleste, tror jeg – næsten skammet mig på amerikanernes vegne. Det virker, som om han keder sig.«",
        "metadata": {
            "source": "https://www.berlingske.dk/kultur/jeg-forstaar-godt-tanken-om-det-frigoerende-ved-noegenbadning",
            "image_url": "https://berlingske.bmcdn.dk/media/cache/resolve/image_x_large/image/19/198238/17980149-abdel.jpg",
            "publication_time": "Fredag d. 28. juli 2017, kl. 07.00",
            "author": "Birgitte Rahbek",
            "related_links": [],
            "attachments": []
        }
    }
}