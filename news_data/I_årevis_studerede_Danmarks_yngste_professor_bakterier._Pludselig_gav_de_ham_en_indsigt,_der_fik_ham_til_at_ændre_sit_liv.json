{
    "version": "1.0",
    "document": {
        "id": "https://www_berlingske_dk/litteratur/i-aarevis-studerede-danmarks-yngste-professor-bakterier-pludselig-gav",
        "title": "I årevis studerede Danmarks yngste professor bakterier. Pludselig gav de ham en indsigt, der fik ham til at ændre sit liv",
        "content": "Morten O. A. Sommer vidste, hvad han ville. Ind i laboratorierne, helt tæt på bakterierne, til tasterne med ny viden. Afsted. Afsted. Ph.d. på Harvard University, professor på DTU – den yngste nogensinde. Afsted. Afsted. Indtil de bakterier, hans karriere var bygget op omkring, pludselig gav ham noget andet end hidtil. En indsigt, som fik ham til at ændre den måde, han sætter sig mål på. »Jeg startede med at være interesseret i, hvordan mikrobiomet – altså de bakterier, der er i og på ens krop – kunne påvirke ens humør.Det holdt jeg en TED Talk om, og efterfølgende har forskning vist, at bakterierne kan påvirke, hvordan vi har det,« siger Morten O. A. Sommer. Morten O. A. Sommer har i sin bog, »Det største i det mindste. Hvad bakterierne kan lære os om at sætte meningsfulde mål«, beskrevet den indsigt, som bakterierne gav ham.Fold sammenLæs mereFoto: Nicoline Kjems-Krognos. Bakterier var allevegne i Morten O. A. Sommers liv. Som hos alle andre mennesker var de på og i hans krop, men derudover var de også omdrejningspunkt for hans interesse, forskning, firma og karriere. En dag tog de, hvad der kunne ligne det sidste invasive skridt, og indtog hans tanker. »Det gik op for mig, at vi kan lære noget af den måde, bakterier er på,« siger Morten O. A. Sommer. Indsigten har Morten O. A. Sommer beskrevet i bogen »Det største i det mindste. Hvad bakterierne kan lære os om at sætte meningsfulde mål«, som netop er udkommet. Ingen levende sjæl kan være i tvivl om, at Morten O. A. Sommer er en mand, der sætter sig mål. Grundskoleårene tilbragte han på Bernadotteskolen i Hellerup, hvor han var »rimelig god i alle fag«. Men måske var han lige en anelse bedre til matematik end de andre fag. To år i kørestol – fra han var ni år, til han var 11 – hæmmede for en tid fysiske udfoldelser. Men så fordybede han sig i stedet i guitarspil og matematik. Afsted. Afsted. Til Ingrid Jespersens Gymnasieskole. Og så til Københavns Universitet, hvor han læste fysik. Og i øvrigt tog sin kandidatuddannelse på et enkelt år i stedet for to og altså kunne forlade universitetet med bachelor- og kandidatuddannelse efter fire års studier. 23 år gammel gik han i gang med en ph.d. på Harvard University i Boston. Her kom bakterierne for alvor ind i hans liv. »Der har selvfølgelig været bakterier i mit liv hele tiden. Men jeg var ikke særlig bevidst om dem. Min ph.d. handlede om mikrobiologi, og det var her, bakterierne blev et omdrejningspunkt.« Efter fem år i Boston var ph.d.-afhandlingen afleveret og blikket atter rettet mod Danmark. Året var 2010, og Morten O. A. Sommer var 28 år, da han blev ansat på DTU som Danmarks yngste professor. Afsted. Afsted. 28 år gammel blev han i 2010 Danmarks yngste professor.Fold sammenLæs mereFoto: Nicoline Kjems-Krognos. »Målet for mit akademiske virke er at forstå forskellige aspekter af mikrobiologien. Det kan være at bruge bakterier til at løse enten bæredygtighedsudfordringer eller sundhedsudfordringer,« siger Morten O. A. Sommer. Sideløbende med sit akademiske virke har han også startet firmaer. »Mens jeg lavede min ph.d., startede jeg et firma. Her havde jeg skabt nogle værktøjer, så forskere kunne studere, hvordan proteiner opfører sig i naturen. Det eksisterer stadig i USA, men jeg har solgt det til et andet firma,« siger Morten O. A. Sommer. Meget er lykkedes. Morten O. A. Sommer har brugt sit intellekt og sine evner til at skabe sig en stor karriere. Kone og børn er det også blevet til. Morten O. A. Sommer har præsteret og fået anerkendelse. Han har skabt noget for sig selv, som det kun er få forundt. Indtil han en dag pludselig stoppede op. »Da jeg startede som professor, havde jeg nogle konkrete forskningsmål. Jeg var interesseret i at forstå noget mere om bakterierne og naturen. Som ung professor var jeg spændt på at starte nye projekter op, der skulle sørge for det,« siger Morten O. A. Sommer, der i dag er 42 år. Men noget andet begyndte at snige sig ind. Det lykkedes Morten O. A. Sommer at få en vigtig bevilling, som så flot ud på cv'et. Men han fandt ud af, at det ikke var det, han ville arbejde for at opnå.Fold sammenLæs mereFoto: Nicoline Kjems-Krognos. »Der var bare det, at for min karriere som professor var det vigtigt, hvordan folk så mig, om jeg publicerede i de rigtige tidsskrifter, og om jeg fik de rigtige bevillinger. Det var ofte vigtigere end det, jeg lavede forskningsmæssigt.« Det blev et mål for ham at få sine forskningsresultater i store naturvidenskabelige tidsskrifter med fagfællebedømte artikler som Nature og Science. »Det fik os til at publicere vores resultater på en bestemt måde, så chancen for, at de blev optaget i netop Nature eller Science, blev større. På den måde brød vi lidt med, hvad det egentlig var for nogle forskningsprojekter og -resultater, vi arbejdede med.« En særlig bevilling fra Det Europæiske Forskningsråd kom til at betyde meget for Morten O. A. Sommer. Ud over penge til fortsat forskning var bevillingen en af de helt store anerkendelser. Den ville se rigtig flot ud på hans cv. »Jeg kæmpede rigtig meget for at få den bevilling. I første omgang fik jeg den ikke, og det ærgrede mig rigtig meget. Så jeg bruger meget energi på at få den. Det bliver ekstremt vigtigt for mig,« siger Morten O. A. Sommer. Morten O. A. Sommerfikbevillingen fra Det Europæiske Forskningsråd. Lykken var gjort. Eller det var den så bare ikke alligevel. »Efter at jeg havde fået den, følte jeg ikke på noget tidspunkt, at det var vigtigt. Det gik op for mig, atnogle af de her ydre mål slet ikke betyder så meget, når det kommer til stykket.« Få organismer er så forskellige som bakterier og mennesker. Alligevel kan det komplekse menneske lære noget af den simple bakterie.Fold sammenLæs mereFoto: Nicoline Kjems-Krognos. Noget begyndte at dæmre for Morten O. A. Sommer. Og her begyndte bakterierne at tale til ham på en ny måde. »Bakterier har et meget klart defineret mål. Og deres mål er altid i overensstemmelse med deres natur, og dermed bliver deres handlinger også i overensstemmelse med både deres natur og deres mål.« Mennesket er selvfølgelig væsentligt mere komplekst end bakterier. Alligevel er der noget at hente fra bakteriernes verden. »Som menneske skal man bruge noget mere tid på at finde ud af, hvad ens mål og natur egentlig er. Men hvis man ved det, kan bakterierne hjælpe til, at man overvejer, om ens handlinger er i overensstemmelse hermed.« For Morten O. A. Sommer blev erkendelsen meget konkret. For var det så vigtigt, hvor forskningsartiklerne blev publiceret, når forskningen og resultaterne bag var de samme? Var det så vigtigt at markedsføre sig selv på en særlig måde? Var bestemte bevillinger så vigtige, bare fordi der fulgte en særlig prestige med? »I forhold til det akademiske begyndte jeg igen at fokusere på indholdet i den forskning, vi lavede i laboratoriet, frem for de ydre anerkendelse,« siger Morten O. A. Sommer. Samme målrettede blik kastede han ud over samtlige forhold i sit liv. Han spurgte sig selv, hvilke værdier der var vigtige for ham, og så så han nærmere på, om hans handlinger bragte ham i den rigtige retning. Morten O. A. Sommer har hele tiden været klar over, at han ville prioritere sin familie. Men han ændrede måden, han gjorde det på.Fold sammenLæs mereFoto: Nicoline Kjems-Krognos. Også på familiefronten skabte det ændringer. »På samme måde som man kan have mål for sit arbejde, kan man også have det for sin familie. Man kan sørge for, at ens handlinger ikke er i modstrid med, hvad der er vigtigt for én. Det kan være, at man prioriterer at tage med til fodbold eller på en anden måde tage sig tid eller tænker over, hvordan man opfører sig,« siger Morten O. A. Sommer. Fra han fik børn, havde han prioriteret at bruge tid sammen med dem – til trods for en stor arbejdsmængde. Men det gik op for ham, at hans handlinger alligevel ikke helt havde flugtet med værdierne. »Jeg arbejder meget, men det har også været vigtigt for mig at være derhjemme og lave nogle gode ting sammen med familien. Det gik bare op for mig, at jeg havde svært ved at lave skiftet fra det meget høje gear på arbejdet til at være hjemme. Jeg kørte videre i en professionel gænge, som ikke egner sig godt til yngre børn,« siger Morten O. A. Sommer. Det førte til en øget opmærksomhed. »Jeg blev mere bevidst om, hvordan mine handlinger påvirker folk omkring mig. Og det fik mig til at ændre på det.« Børnene er blevet større og knap så interesserede i tid med deres far. Men han har styr på mål og værdier i forhold til dem, og så får han så vidt muligt sine handlinger til at flugte med det. Klart definerede mål, værdier og handlinger i forhold til arbejdslivet har også haft en positiv effekt på den front. Få organismer er så forskellige som mennesker og bakterier – ikke desto mindre kan mennesker tage ved lære af bakterierne. Morten O. A. Sommer er stadig på vej afsted. Nu har han bare gjort sig fuldstændig klart, hvor han vil hen, og hvordan han vil nå frem.",
        "metadata": {
            "source": "https://www.berlingske.dk/litteratur/i-aarevis-studerede-danmarks-yngste-professor-bakterier-pludselig-gav",
            "image_url": "https://berlingske.bmcdn.dk/media/cache/resolve/image_x_large/image/184/1842674/24805450-topforsker-morten-o-a-sommer-har-udgivet-bogen.jpg",
            "publication_time": "Søndag d. 06. oktober 2024, kl. 17.35",
            "author": "Christina Hilstrøm",
            "related_links": [],
            "attachments": []
        }
    }
}