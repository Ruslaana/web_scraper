{
    "version": "1.0",
    "document": {
        "id": "https://www_berlingske_dk/oekonomi/portugal-lokker-de-unge-i-landet-med-skattelettelser",
        "title": "Portugal lokker de unge i landet med skattelettelser",
        "content": "Portugal har i mange år haft problemer med at holde på de unge og veluddannede mennesker. Derfor vil landets centrum-højre-regering sænke skatten markant for den del af landets befolkning, der er 35 år eller yngre. Håbet er, at det vil få dem til at blive i landet samt lokke flere til. Det skriverBBCogFinancial Times. Forslaget blev torsdag præsenteret af Portugals premierminister, Luís Montenegro, som en del af skatteplanen for 2025. Helt specifikt lyder det, at de unge, hvis årlige indkomst svarer til 210.000 kroner, slet ikke skal betale skat det første år. Herefter vil skatteprocenten gradvist stige i de efterfølgende ti år. Ifølge revisionsfirmaet PWC, så betaler portugiseremellem 13,25 procent og 48 procenti skat afhængig af deres indkomst. Den gennemsnitlige årsløn i landet er 20.000 euro, cirka 150.000 kroner, og det giver ifølge PWC en skatteprocent på 26 procent med et fradrag på lige under 11.000 kroner. Tiltagene vil også gælde for udlændinge og er resultatet af et kompromis mellem premierminister Montenegros regering, der ledes af Demokratisk Alliance, og Socialistpartiet (PS). Den portugisiske finansminister Joaquim Miranda Sarmento sagde torsdag, at skattelettelserne for unge var »et grundlæggende værktøj til at opfylde målet om at fastholde og tiltrække unge mennesker til Portugal«. Det oplyser Financial Times. Han vurderer, at det vil påvirke mellem 350.000 og 400.000 unge mennesker. Den månedlige mindsteløn i Portugal ligger på cirka 6.500 kroner, hvilket gør det til en af de laveste i Europa, hvor den gennemsnitlige månedsløn ligger på 12.236 kroner. Derfor vælger mange af landets yngste at rejse væk og bosætte sig i andre lande. Allerede i maj lovede premierminister Luís Montenegro, at man ville »give de unge den fremtid, de fortjener«. Ifølge ham har landet især brug for, at de unge portugisere – der er uddannet i landet – sættes i arbejde og bidrager til landet. Antallet af mennesker, som er født i landet, men som bor i udlandet, svarer til omkring en fjerdedel af Portugals befolkning på 10,6 millioner. Den parlamentariske afstemning om skattebudgettet vil finde sted 31. oktober.",
        "metadata": {
            "source": "https://www.berlingske.dk/oekonomi/portugal-lokker-de-unge-i-landet-med-skattelettelser",
            "image_url": "https://berlingske.bmcdn.dk/media/cache/resolve/image_x_large_vertical/image/184/1845744/24811095-forslaget-fra-portugals-premierministerlus-monte.jpg",
            "publication_time": "Fredag d. 11. oktober 2024, kl. 22.45",
            "author": "Ditte-Marie Sandberg",
            "related_links": [],
            "attachments": []
        }
    }
}