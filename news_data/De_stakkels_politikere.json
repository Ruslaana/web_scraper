{
    "version": "1.0",
    "document": {
        "id": "https://www_berlingske_dk/groft-sagt/de-stakkels-politikere",
        "title": "De stakkels politikere",
        "content": "Det viser en ny undersøgelse fra OECD, der har sammenlignet mønstre i den sociale mobilitet. Samfundsforsker Trond Beldo Klausen er ikke overrasket over resultaterne fra OECD-rapporten. Ifølge Berlingske Tidende peger han på, at mobiliteten længe har været høj i Danmark, hvor alle har nogenlunde lige mulighed for at gennemføre en uddannelse. Underligt nok er det svært at finde danske politikere, der glæder sig. »Barnet fra Nørrebro fra en lavere social klasse har jo stadig ikke lige så gode muligheder som barnet fra en akademisk familie,« siger SFs socialordfører, Özlem Cekic. Også Dansk Folkepartis socialordfører, Martin Henriksen, har svært ved at mobilisere den store glæde. »Vi har stadig nogle problemer, der skal arbejdes videre på, men det er da glædeligt, at Danmark placeres i front,« siger Martin Henriksen, uden den store entusiasme. Naive læsere vil måske undre sig over, at politikerne ikke jubler over det gode resultat. Mere kyniske læsere vil vide, at politikere hader, når det viser sig, at samfundets problemer er til at overskue. Så er der jo mindre brug for politikerne, og det skader naturligvis deres muligheder for at komme frem i tilværelsen, hvilket går ud over deres sociale mobilitet. Groft sagt opfordrer derfor læserne til at bære over med de stakkels politikere. De prøver bare at bryde den negative sociale arv. Deres egen.",
        "metadata": {
            "source": "https://www.berlingske.dk/groft-sagt/de-stakkels-politikere",
            "image_url": "https://berlingske.bmcdn.dk/media/cache/resolve/image_x_large/image/38/382045/2218024-edith-thingstrup.jpg",
            "publication_time": "Lørdag d. 13. marts 2010, kl. 22.30",
            "author": null,
            "related_links": [],
            "attachments": []
        }
    }
}