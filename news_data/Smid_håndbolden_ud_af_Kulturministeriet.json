{
    "version": "1.0",
    "document": {
        "id": "https://www_berlingske_dk/kommentatorer/smid-haandbolden-ud-af-kulturministeriet",
        "title": "Smid håndbolden ud af Kulturministeriet",
        "content": "Efter Socialdemokratiets besættelse af kulturministerposten står det meget klart, at partiets nervøse forhold til elitær kunst kalder på en ny forvaltning. Partiets nu afsatte kulturordfører, værftsarbejderen Jan Johansen, blev sat til at proletarisere området. Det gjorde han åbenbart med så stor succes, at det alligevel blev for meget. I en debat iBerlingskes Cordua & Steno-podcastsagde han, at kunstens rolle var at trække tingene ned på jorden. Ved en senere lejlighed forklarede Johansen, at han på grund af ordførerskabet var begyndt at gå i teatret, hvilket han ikke havde gjort tidligere. Han ville dog ikke nævne bare en enkelt af de forestillinger, han havde set. Jan Johansen var også manden, der lancerede budskabet om, at der er lige så meget kultur i en håndboldhal som i Det Kongelige Teater. Det har han jo fuldstændig ret i. Kultur er så bredt favnende et ord, at det kan rumme næsten alt, også kunst. Men der er altså ikke meget kunst i hverken motionsidræt eller elitesport. Det kan der dog være på det Kongelige Teater. Derfor er tiden nu inde til at trække idrætten ud af Kulturministeriet og oprette et sportsministerium. Det vil blive en attraktiv ministerpost for en socialdemokrat, der drømmer om sammen med kronprinsen at bade sig i det rampelys, den folkelige popularitet og nationale sentimentalitet, som idrættens elite nyder. For en socialdemokrat er det tilsyneladende kun legitimt at dyrke det elitære, når det handler om guld, sved og tårer.  Anderledes forholder det sig med kunstens elite, som både Joy Mogensen og Jan Johansen har et åbenlyst akavet forhold til. Det er på det nærmeste umuligt at udlede, om ministeren mener, at kunst faktisk spiller en vigtig rolle, når det handler om at hæve sig bare en lille smule over den jord, Jan Johansen træder på. Meget tyder på, at landet befinder sig i begyndelsen af en lang socialdemokratisk epoke, der sagtens kan vare de næste ti år. Statsministeren nyder en kolossal personlig popularitet. Hun taler til os, som alle er på samme klassetrin. Det begejstrer de fleste og forfærder de få. Blandt dem kultureliten. Ja, kultureliten, som jo er et yndet skældsord – også blandt dem selv. Men heldigvis har vi stadig sådan en, som trods alt stimulerer vores intellekt og kultur med andre våben end sportens. I Danmark lever kunsten i en meget kompliceret blandingsøkonomi med stram statslig styring. Intet tyder på, at det forandrer sig. Dertil er landet for lille. Med Mette Frederiksens succes forbliver denne administration på socialdemokratiske hænder i mange år. Derfor ville det være modigt og tiltrængt, om hun oprettede et decideret kunstministerium og dermed tvang sig selv og partiet til at formulere, hvilke professionelle kunstneriske institutioner staten ønsker sig, og hvad et-parti-regeringen forventer sig af dem. Det ville kalde på en minister, der kender og værdsætter andet end bare Bruce Springsteen, Olsen Banden og Jacob Brostups kammeratskabs-malerier i partiets gruppeværelse på Borgen. Jeg er udmærket klar over, at ideer om nye ministerielle opdelinger er en kliche, der ofte benyttes af nye partier, der tror, at oprettelsen af et nyt ministerium i sig selv løser nogen problemer. Det bilder jeg mig ikke ind, at en opsplitning af Kulturministeriet vil gøre. Men det kunne måske tvinge socialdemokraterne til at svare på, om kunst, måske endda intellektuelt krævende kunst, har en plads i en tid, hvor det åbenbart lønner sig bedst at tale ned til hele folket. Torben Steno er vært på Berlingske-programmet »Cordua & Steno« og musiker",
        "metadata": {
            "source": "https://www.berlingske.dk/kommentatorer/smid-haandbolden-ud-af-kulturministeriet",
            "image_url": "https://berlingske.bmcdn.dk/media/cache/resolve/image_x_large/image/131/1313893/23471085-mette.jpg",
            "publication_time": "Torsdag d. 16. juli 2020, kl. 14.00",
            "author": "Torben Steno",
            "related_links": [],
            "attachments": []
        }
    }
}