{
    "version": "1.0",
    "document": {
        "id": "https://www_berlingske_dk/internationalt/manden-putin-elsker-at-hade-rykker-til-fronten-i-ukraine",
        "title": "Manden, Putin elsker at hade, rykker til fronten i Ukraine",
        "content": "MOSKVA: Mikhail Saakasjvili var selv den første til at indrømme, at det så mystisk ud. En tidligere præsident i et andet land danser uden varsel ind fra New York til posten som guvernør i en fattig region i det krigshærgede Ukraine. »Det er da usædvanligt,« nikkede han forleden i et interview med TV-kanalen Dosjd. »Men livet er usædvanligt nu. Der er krig omkring os.« Og med de ord vendte Mikhail Saakasjvili – eller Misja, som alle kalder ham i hjemlandet – tilbage til den storpolitiske frontlinje, hvor han tilsyneladende befinder sig bedst. Mange troede ellers næppe deres egne ører, da da udnævnelsen blev officiel. For få uger siden lignede den 47-årige eks­præsident en mand, der var færdig i politik. Da hans præsidentperiode udløb i 2013, forlod han Georgien, flyttede over Atlanten og indledte tilsyneladende en slags anden ungdom i det trendy Williamsburg i New York. Avisen New York Times beskrev i et mindeværdigt interview, hvordan den detroniserede politiker, der før hang ud med statschefer, nu cyklede rastløst rundt i mintgrønne kondisko blandt bydelens hipstere og hundeluftere.  I New York, hvor han i sin tid tog sin uddannelse som jurist, skrev han nu på sine erindringer, mens han forsøgte at finde en mening med sin lediggang. »Hver dag gik jeg ud og købte ind. Jeg gik ned med skraldet. Ingen bar mine kufferter, og det var godt for mig,« fortæller eks­præsidenten. Der var dog også en anden årsag til adresseskiftet. Den nye regering hjemme i Georgien havde sat politiet til at efterforske urent trav i hans præsidenttid. Saakasjvili kalder selv anklagerne om underslæb og menneskerets­krænkelser for en politisk motiveret hævnaktion. Men nu er Saakasjvili i den grad tilbage i postsovjetisk politik. Hans gamle ven, den ukrainske præsident, Petro Porosjenko, hentede ham – efter at have lokket med flere andre poster – ind som guvernør i en ukrainsk region, der omfatter landets fjerdestørste by, Odessa. Området ligger langt fra krigen i Østukraine, men det grænser op mod den russisk-støttede udbryderregion Transnistrien. Derfor har Odessa fra begyndelsen været et af de vigtigste brikker i de pro-russiske oprøreres hede drøm om et Nyrusland, et mytisk »Novorossija«, der skulle strække sig langs sortehavskysten hele vejen til EUs østgrænse. Den trussel skal georgieren, der i mellemtiden har fået tildelt ukrainsk statsborgerskab, nu danne bolværk imod. Saakasjvili har om nogen erfaring med militære trusler fra Rusland. Han stod i spidsen for Georgien, da landet gerådede ud i en seks dage lang krig med Rusland i 2008. Få døgn efter en georgisk offensiv mod den russisk-støttede udbryderrepublik Sydossetien, stod russiske kampvogne mindre end 50 kilometer fra landets hovedstad. Forholdet mellem Putin og Saakasjvili har siden været forpestet. Under et møde med den franske præsident Sarkozy truede Putin rasende med »at klynge Saakasjvili op ved kuglerne«. Forleden kaldte Putins premierminister hånligt Saakasjvilis udnævnelse til guvernør for et politisk cirkusnummer.  Det er dog næppe Saakasjvilis militære ekspertise, der sikrede ham guvernørjobbet. Krigen i 2008 kostede i sidste ende Georgien to regioner, Abkhasien og Sydossetien. Rusland erklærede de to områder for selvstændige lande og opmarcherede russiske tropper i de to fattige udbryderregioner. Men én sejr under selv Saakasjvilis politiske modstandere ham: Under hans præsidentperiode fra 2004 til 2013 lykkedes det for første gang at få bugt med store dele af den vildvoksende korruption, et åg, der tynger alle de tidligere sovjetlande. Mafiabosser blev smidt i fængsel, hele politikorpset blev fyret, og kun de bedste genansat. Saakasjvilis politireformer har siden dannet skole i regionen også for den nuværende ukrainske præsident. Eks-præsidenten, der er berømte for at være voldsomt optaget af sit eftermæle, lyste som en lille sol under TV-interviewet, da korruptionsbekæmpelsen blev nævnt i rosende vendinger. Det er nemlig ikke militære tiltag men reformer, der er det vigtigste værn mod Ruslands destabilisering af Ukraine, sagde han. »Sålænge, der er krig, føler Putin sig som en fisk i vandet,« sagde den nyslåede ukrainske guvernør. Men Saakasjvili får sin sag for. Odessa regnes blandt Ukraines mest korrupte byer, et centrum for en berygtet smuglerøkonomi. »Hvis han gør som i Georgien, så vil han møde en meget brutal lokal modstand,« siger den ukrainske politiske analytiker Vladimir Fesenko. Han minder om, at også sovjetdiktatoren Josef Stalin i sin tid forsøgte at gøre kål på mafiaen i Odessa. Forgæves. »Men hvis det lykkes at opnå fremskridt her, så kan man sige, at det kan lykkes i de alle andre byer også,« siger Fesenko.",
        "metadata": {
            "source": "https://www.berlingske.dk/internationalt/manden-putin-elsker-at-hade-rykker-til-fronten-i-ukraine",
            "image_url": "https://berlingske.bmcdn.dk/media/cache/resolve/image_x_large/image/13/130955/9277597-13udlsaakachvili-fijpg.jpeg",
            "publication_time": "Lørdag d. 13. juni 2015, kl. 09.30",
            "author": "Simon Kruse",
            "related_links": [],
            "attachments": []
        }
    }
}