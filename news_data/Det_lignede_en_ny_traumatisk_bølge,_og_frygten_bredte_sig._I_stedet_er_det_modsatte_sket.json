{
    "version": "1.0",
    "document": {
        "id": "https://www_berlingske_dk/internationalt/det-lignede-en-ny-traumatisk-boelge-og-frygten-bredte-sig-i-stedet",
        "title": "Det lignede en ny traumatisk bølge, og frygten bredte sig. I stedet er det modsatte sket",
        "content": "Alle advarselslamper blinkede i begyndelsen af året. Der var optræk til en krise, som ikke var set mage siden 2015-2016, advarede eksperter. Og frygten for det afgjorde mange europæeres stemme ved europaparlamentsvalget i juni. Nu fortæller de seneste tørre tal en helt anden historie. I stedet for den varslede tsunami er tilstrømningen siden januar faldet markant – i hvert fald på to af de travleste ruter ind i Europa. I årets første syv måneder ankom i alt 113.400 irregulære migranter til EU-landene, viser enopgørelse fra grænseagenturet Frontex.  From EU external borders:Irregular border crossings fall by almost 40% in Jun-JulyThe Western Balkans and Central Med routes saw the largest decreases in detections of irregular border crossingsEastern Land Border and West African route saw the highest increases…pic.twitter.com/mMgAhGtNkC Det er 36 procent færre end i samme periode af 2023 og ikke langt fra det gennemsnitlige niveau i de seneste år. Det er især trafikken på den stærkt befærdede centrale middelhavsrute fra Tunesien og Libyen til Italien, som er taget af. Her er tilstrømningen faldet med 64 procent. Via den vestlige Balkan-rute, der under den store krise i 2015-2016 var den helt store indfaldsvej, er 75 procent færre migranter nået frem. Til gengæld sender krigen i Ukraine fortsat mange på flugt, og på en fjernt beliggende øgruppe, der udgør EUs sydligste forpost, er presset ekstremt. Men lad os først se på årsagerne til det uventede samlede fald. Den voldsomme stigning i tilstrømningen af migranter, som først på året vakte bekymring, foregik ikke mindst via Serbien og Bosnien ind i EU-landet Kroatien. I september 2023 var den vestlige Balkan-rute, ifølge Frontex, således den mest benyttede overhovedet. Serbisk politi på patrulje langs Drina-floden, der udgør en del af Balkan-landets grænse til Bosnien.Fold sammenLæs mereFoto: Handout Photo By Ministry Of The/AFP/Ritzau Scanpix. Baggrunden for, at det siden er lykkedes at vende udviklingen, må være sød musik i ørerne for tilhængere af en bedre kontrol med EUs ydre grænser. I hvert fald hvis man skal tro serbiske regeringskilder,som BBC har talt med, der giver et tættere samarbejde med såvel Frontex som østrigsk grænsepoliti æren. I Italien kan premierminister Giorgia Meloni glæde sig over, at hendes indsats som primus motor i EU-aftaler med flere nordafrikanske lande nu tilsyneladende giver bonus. Det er især Tunesien, som ikke længere sender så mange migranter afsted. Landets egne indbyggere flygter ganske vist fortsat i stort tal fra præsident Kais Saieds stadig mere autoritære regime. Til gengæld kommer langt færre migranter fra andre dele af Afrika til Italien takket være de tunesiske myndigheders hårdhændede metoder. Tal indsamlet af den italienske tænketank ISPI viser, hvordan antallet af migranter ankommet fra Tunesien er faldet markant.  Negli ultimi 12 mesi, gli sbarchi di migranti in Italia sono calati da 160.000 a circa 100.000 l'anno, ed è probabile che continueranno a scendere ancora.Il grosso del calo arriva dallo stesso paese da cui tra luglio e settembre 2023 era arrivato il boom: la Tunisia.1/2pic.twitter.com/ZS8AHHlflH Ifølge Amnesty International genner tunesisk politi ikke blot store grupper af sorte afrikanere sammen og efterlader dem i øde ørkenområder. Der bliver også slået hårdt ned på ngo'er, der hjælper migranterne, og journalister, som skriver kritisk om emnet. Samarbejdet med Tunesien er blevet til med inspiration fra »den spanske model«. Et netværk af aftaler med en række vestafrikanske lande sikrede under krisen i 2015-2016, at strømmen af migranter styrede stort set uden om Spanien. Men paradoksalt nok er det netop på EUs sydvestlige flanke, at det største hul i de ydre grænser p.t. befinder sig. Nærmere bestemt på De Kanariske Øer, hvortil trafikken ad den dødsensfarlige vestafrikanske rute i de første måneder af året er steget med 154 procent. Så voldsom er tilstrømningen, at modtagesystemet på den populære feriedestination er ved at kollapse. Og det selvom samarbejdet med lande som Senegal, Mauretanien og Marokko ifølge de spanske myndigheder fungerer bedre end nogensinde. Presset er simpelthen blevet for stort til, at man med det hidtidige beredskab er i stand til at bremse det. Senegalesiske redningsfolk bærer liget af en druknet migrant væk fra en strand. Det vestafrikanske land er et knudepunkt i den livsfarlige trafik mod De Kanariske Øer.Fold sammenLæs mereFoto: Ngouda Dione/Reuters/Ritzau Scanpix. En voldsom tørke har sammen med militærkup og andre politiske konflikter i en række vestafrikanske lande sendt flere på flugt. Og når det sker ad den lange og farlige søvej til De Kanariske Øer, skyldes det ifølge den danske migrationsekspert Martin Lemberg-Pedersen en såkaldt fordrivelseseffekt. EU-landenes eksternaliserede grænsekontrol når via de bilaterale aftaler stadig længere ned på det afrikanske kontinent. Og efterhånden som det sker, tilpasser ruterne sig, forklarede Martin Lemberg-Pedersen tidligere på sommereni et interview med Berlingske. En gigantisk og kompleks proces, hvor det altså for øjeblikket er spanierne, som sidder tilbage med sorteper. Samlet set har EU foreløbig undgået den migrationskrise, som truede i begyndelsen af 2024. Men det kan hverken regeringen i Madrid eller befolkningen på De Kanariske Øer bruge til ret meget. Martin Tønner er Berlingskes korrespondent i Sydeuropa.",
        "metadata": {
            "source": "https://www.berlingske.dk/internationalt/det-lignede-en-ny-traumatisk-boelge-og-frygten-bredte-sig-i-stedet",
            "image_url": "https://berlingske.bmcdn.dk/media/cache/resolve/image_x_large/image/182/1829418/24779080-migranter-str-i-k-nr-et-modtagecenter-p-ferie.jpg",
            "publication_time": "Mandag d. 26. august 2024, kl. 06.06",
            "author": "Martin Tønner",
            "related_links": [],
            "attachments": []
        }
    }
}