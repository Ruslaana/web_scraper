{
    "version": "1.0",
    "document": {
        "id": "https://www_berlingske_dk/business/business-overblik-storbanker-skaendes-om-den-danske-rente",
        "title": "Business-overblik: Storbanker skændes om den danske rente",
        "content": "Godmorgen og velkommen til ugens andet Business-overblik. Vi skal i dag blandt andet forbi en historie om retssag mod finanskrisefallenten Kenneth Schwartz Thomsen og en historie om den danske rente. Vi skal også høre om en dansk iværksætter, som har succes med at rejse kapital, men vi begynder et ganske andet sted – hos et af landets største pensionsselskaber. Et af landets største pensionsselskaber, Velliv, der tidligere hed Nordea Liv & Pension, risikerer at få en større milliardregning. Det vurderer pensionseksperter kan ske på baggrund af en ny afgørelse fra Finanstilsynet, skriverFinans.dk. Velliv har haft en ganske pæn vækst gennem de senere år. Denne er blandt andet blevet til på baggrund af forsikringer solgt til tab til virksomhedskunder. Finanstilsynet har med afgørelsen dog bestemt, at underskuddene er håndteret forkert. Velliv nedtoner afgørelsen og mener ikke, at den vil få den store betydning. Dette er pensionsekspert og aktuar Jørgen Svendsen bestemt ikke enig i. »Min vurdering er, at Finanstilsynets afgørelse kommer til at koste Velliv cirka to milliarder kroner, som skal tages fra egenkapitalen. Velliv har haft en eksplosiv vækst og har haft ekstremt lave forsikringspriser, så selskabet kigger ind i en eksplosiv skadesudgift,« forklarer Jørgen Svendsen, der er administrerende direktør i pensionsrådgivningsvirksomheden AFPR.  Finanskrisefallenten Kenneth Schwartz Thomsen forsøger i Østre Landsret at forhindre en konkurs og har i den forbindelse fået TVC Advokatfirma til at indsende dokumenter til landsretten. Det skriverBerlingske. Nu viser det sig imidlertid, at der findes to udgaver af et bestemt dokument – eksperter mener, at det kan ligne dokumentfalsk. Det drejer sig om et gældsbrev på to millioner kroner mellem Kenneth Schwartz Thomsen og en tidligere direktør i Capitalco, Linda Larsen. Tom Kirchmaier, professor og forsker i økonomisk kriminalitet ved CBS og London School of Economics, understreger, at man ikke må ændre et gældsbrev, efter at det er underskrevet. Den danske krone er for stærk, mener Danmarks Nationalbank, og banken sælger derfor valuta for 44 milliarder kroner for at svække kronen. Dette betyder dog, at Nationalbanken er på vej med en rentenedsættelse, skriver Dagbladet Børsen. I hele 2021 har kronen været stærk over for euroen, og ifølge Nordea og Danske Bank er alle faktorer til stede for, at Nationalbanken nedsætter den danske rente med 0,1 procentpoint til -0,6 procentpoint. Nordea mener, at Nationalbanken vil gå meget langt for at undgå en rentenedsættelse. Blandt andet på grund af situationen på boligmarkedet og spekulationen om et indgreb. »Jeg ved godt, at Nationalbanken vil sige, at det er fuldstændig ligegyldigt, men et eller andet sted lægger det også i vægtskålen til, at hvis de kan undgå at sætte renten ned, så tror jeg gerne, at de vil det,« siger chefanalytiker i Nordea Jan Størup Nielsen. Danske Bank afviser spekulationerne. »Der er ikke noget underligt i at bringe det op og overveje det, men jeg tror og håber ikke, at det spiller en rolle,« siger chefanalytiker i Danske Bank, Jens Nærvig Pedersen. Danske Bank er fortsat af den overbevisning, at der vil komme en selvstændig dansk rentenedsættelse i løbet af nogle måneder.  Den fremadstormende fintechvirksomhed Pleo, der blandt andet har udviklet en betalingsløsning til at holde styr på virksomheders medarbejderudgifter, har i en ny investeringsrunde rejst 940 millioner kroner. Dermed træder virksomheden ind i et meget fornemt selskab af danske iværksættere.Det skriver Berlingske. Jeppe Rindom står i spidsen for Pleo, og med den seneste investeringsrunde er selskabet blevet til en enhjørning, hvilket er betegnelsen for en iværksættervirksomhed, der har en værdiansættelse på over en milliard dollar eller cirka 6,3 milliarder kroner. Den status har kun meget få danske iværksættere opnået i nyere tid. Her er, hvad seniorinvesteringsstrateg Simon Kristiansen fra Nordea holder øje med tirsdag: USA – aktier, lukkekurser fredag, lukkedag mandag Asien – aktier, indeks tirsdag kl. 06.40:",
        "metadata": {
            "source": "https://www.berlingske.dk/business/business-overblik-storbanker-skaendes-om-den-danske-rente",
            "image_url": "https://berlingske.bmcdn.dk/media/cache/resolve/image_x_large/image/144/1441448/23797068-.jpg",
            "publication_time": "Tirsdag d. 06. juli 2021, kl. 06.50",
            "author": "Frederik M. Juel",
            "related_links": [],
            "attachments": []
        }
    }
}