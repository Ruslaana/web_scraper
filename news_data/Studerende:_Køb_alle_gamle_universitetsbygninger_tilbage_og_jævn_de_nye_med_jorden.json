{
    "version": "1.0",
    "document": {
        "id": "https://www_berlingske_dk/synspunkter/studerende-koeb-alle-gamle-universitetsbygninger-tilbage-og-jaevn-de",
        "title": "Studerende: Køb alle gamle universitetsbygninger tilbage og jævn de nye med jorden",
        "content": "Jeg har netop påbegyndt mit tredje år på Københavns Universitet. Desværre på vores absolut grimmeste campus, Søndre Campus (KUA). Udover at lokalerne i sig selv er spejlblanke og sterile, er beliggenheden et arktisk stormhelvede, gaderne er duernes utopi, og lufthavnens turbinetortur er få minutter væk. I 2013 flyttede det humanistiske fakultet fra smukke bygninger i indre by til KUA. I 2017 flyttede det teologiske og det juridiske fakultet fra Vor Frue Plads med, og næste gang, vi får nye naboer på Amager, er når de psykologi-, statskundskabs- og økonomistuderende flytter fra Kommunehospitalet, startende allerede i år. Jeg studerer filosofi, og jeg har tidligere studeret teologi. Fag, hvor man forventes at lade tankerne vandre i højere luftlag og arbejde med et højt abstraktionsniveau. Det er svært at gøre, når man er i uinspirerende omgivelser, hvor de fysiske rammer ikke tillader høje tanker. Det er også derfor, at man i flere tusind år verden over har placeret uddannelserne i landets smukkeste bygninger. Fordi de skal inspirere til store tanker. Derfor er det at gamble med fremtidens akademikere, når besparelser udmønter sig i beton og glas lige så intetsigende som vores sind bliver, når blikket vandrer mod væggene. Og det er ikke kun os studerende, der betaler prisen for det sidste årtis forsøgsordning. »KUA stræber efter det grimmes og det dårliges idé.« På billedet ses Det Juridiske Fakultet på Søndre Campus, Københavns Universitet.Fold sammenLæs mereFoto: Linda Kastrup. Undersøgelserviser, at de fysiske rammer er afgørende for indlæringen. Derfor kan det blive dyrt for samfundskassen, at forskernes, undervisernes og de studerendes lyst til at være på universiteterne nedprioriteres, for den følgelig lavere indlæring vil udmønte sig i deres produktivitet,som i 2020 var 122 milliarder kroner værd. Jeg hører konstant, at Danmark er et »videnssamfund,« og derfor bør vi naturligvis også prioritere de aspirerende videndes samfund. Akademiets grundlægger, vores alle sammens Platon, talte om tingens essens og eksistensen af rene ideer. Det smukkes idé. Det godes idé som det højeste, som alle ting stræber efter. Alle ting undtagen KUA, tilsyneladende. KUA stræber efter det grimmes og det dårliges idé. Jeg er godt klar over, at der kan være problemer forbundet med at bruge gamle lokaler som dem på Kommunehospitalet til undervisning, dels fordi der ikke er strøm i alle stikkontakter, og dels fordi lokalerne er indrettet med søjler i midten, så man skal greje sig for at kunne se tavlen. Til gengæld lærer man formentlig til tider mere af at se på en smuk søjle og tænke på håndværket bag og mulighederne for den menneskelige kreativitet, end man gør af at se på en uinspireret underviser på Amager, hvor stikkontakterne i øvrigt heller ikke altid er funktionsdygtige. Derfor bør vi lukke KUA, bevare City Campus og tilbagekøbe Vor Frue Plads. Ida Veicherts er filosofistuderende ved Københavns Universitets Søndre Campus og medlem af Konservative Studerende ",
        "metadata": {
            "source": "https://www.berlingske.dk/synspunkter/studerende-koeb-alle-gamle-universitetsbygninger-tilbage-og-jaevn-de",
            "image_url": "https://berlingske.bmcdn.dk/media/cache/resolve/image_x_large/image/184/1844626/24809157-.jpg",
            "publication_time": "Mandag d. 14. oktober 2024, kl. 10.26",
            "author": null,
            "related_links": [],
            "attachments": []
        }
    }
}