{
    "version": "1.0",
    "document": {
        "id": "https://www_berlingske_dk/virksomheder/carlsberg-udpeget-som-terrormaal-af-islamisk-stat",
        "title": "Carlsberg udpeget som terrormål af Islamisk Stat",
        "content": "I forbindelse med afhøringerne af formodede terrorister tilknyttet den yderligtgående islamiske gruppe Islamisk stat er det kommet frem, at medlemmer af gruppen planlagde et terrorangreb på et Carlsbergs bryggerier. Det skriver den kinesiske avis South China Morning Post. Det skulle dreje sig Carlsbergs bryggeri i Petaling Jaya, som er en forstad til den malaysiske hovedstad Kuala Lumpur.  En malaysisk anti-terrorenhed har ifølge avisen anholdt mindst 19 personer, der mistænkes for at have relationer til gruppen. Planerne om at ramme Carlsberg er sammen med andre terrormål kommet frem i forbindelse med afhøringer af de mistænkte. »I forbindelse med afhøringerne har de mistænkte indrømmet, at et af deres primære mål var at angribe regeringen,« siger Ayub Khan, der er medlem af Malaysias antiterrorenhed. »De havde også diskuteret muligheden for at planlægge angreb mod et diskotek, barer i Kuala Lumpur og en Carlsberg-fabrik i Petaling Jaya,« siger han videre til South China Morning Post. Afsløringerne kommer i kølvandet på, at Malaysia og Indonesien oplever en kraftigt øget terrortrussel som følge af militante islamister har sluttet sig til Islamisk stat, som i øjeblikket hærger i Irak og Syrien. ",
        "metadata": {
            "source": "https://www.berlingske.dk/virksomheder/carlsberg-udpeget-som-terrormaal-af-islamisk-stat",
            "image_url": "https://berlingske.bmcdn.dk/media/cache/resolve/image_x_large/image/35/351533/7562176-pix-carlsberg.jpg",
            "publication_time": "Mandag d. 11. august 2014, kl. 11.28",
            "author": "Jesper Kongskov",
            "related_links": [],
            "attachments": []
        }
    }
}