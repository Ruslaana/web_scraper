{
    "version": "1.0",
    "document": {
        "id": "https://www_berlingske_dk/usa/donald-trump-i-opsigtsvaekkende-opkald-forsoegte-at-faa-fingrene-i",
        "title": "Donald Trump i opsigtsvækkende opkald: Forsøgte at få fingrene i valgmaskiner",
        "content": "Seks uger efter præsidentvalget ringede Donald Trump til Rudy Giuliani – sin gamle ven og personlige advokat. Præsidenten havde en højst usædvanlig forespørgsel. Donald Trump bad Rudy Giuliani ringe over til ministeriet for national sikkerhed. Giuliani skulle spørge, om ministeriet ville hjælpe med at beslaglægge valgmaskiner i de afgørende svingstater. Det fortæller flere anonyme kilder tilThe New York Times. I ministeriet sagde de nej til den vilde plan. Det kunne ikke komme på tale. The New York Times' artikelafslører nok en gang, at Donald Trump lagde et helt uhørt pres på det amerikanske demokrati. Og artiklen viser, at Donald Trump var endnu mere direkte involveret i forsøget på at omgøre valgresultatet i 2020 end hidtil antaget. Donald Trumps personlige advokat Rudy Giuliani foretog opkaldet, som han fik besked på. Han var en central del af det maskineri, der forsøgte at annullere Joe Bidens valgsejr.Fold sammenLæs mereFoto: Jim Lo Scalzo/EPA/Ritzau Scanpix. Det står ikke helt klart, hvorfor Donald Trump ville beslaglægge valgmaskinerne. Men det ligner et led i Trump-lejrens desperate plan om at skabe så meget kaos og tvivl om valgets legitimitet, at Kongressens endelige godkendelse af valgresultatet 6. januar ville blive udskudt og muligvis ende i højesteret. Flere nye oplysninger viser, at Donald Trump var dybt optaget af at få fingrene i disse maskiner. Allerede midt i november 2020 – få uger efter præsidentvalget – holdt Donald Trump et møde med justitsminister William Barr, hvor præsidenten luftede muligheden for at beslaglægge valgmaskinerne. Barr afviste ham klart. For justitsministeriet så overhovedet ingen tegn på, at der var svindel eller problemer med maskinerne,understregede ministeren ifølge The New York Times. Senere – 16. december – klargjorde nogle af Trumps folk et brev, der skulle sendes til forsvarsministeriet i Pentagon. Brevet beordrede Pentagon til at beslaglægge maskinerne og beskrev en konspirationsteori om, at udenlandske kræfter havde pillet ved valgmaskinernes software. Ordren manglede kun Donald Trumps underskrift på de stiplede linjer, skriver mediet Politico,som har fået fat i en kladde. Donald Trump underskrev aldrig ordren – især Rudy Giuliani opfordrede ham til at lade være. Det var trods alt for ekstremt at indblande militæret på den måde,mente advokaten ifølge The New York Times. Vælgere i Missouri afgiver deres stemmer elektronisk på valgmaskiner.Fold sammenLæs mereFoto: Lawrence Bryant/Reuters/Ritzau Scanpix. I et sidste forsøg på at få fat i maskinerne kontaktede Donald Trump personligt politikere fra delstaterne Michigan og Pennsylvania – som hans modstander, Joe Biden, havde vundet snævert. Præsidenten prøvede at overtale dem til at blande det lokale politi ind i sagen, men politikerne sagde nej. Nok en gangstod embedsmænd og lokale politikere i vejen for Trump-lejrens kupforsøg. På det seneste har Donald Trump selv sagt ganske åbent, at han forsøgte at omgøre valgresultatet. Søndag aften udsendte han en pressemeddelelse, hvor han skrev, at det var »ærgerligt«, at vicepræsident Mike Pence ikke »omgjorde« valgresultatet. Trumps pressemeddelelse var en reaktion på, at Kongressen for tiden arbejder på et lovforslag, der skal lukke huller i den mere end 100 år gamle amerikanske valglov. Den gamle lov giver blandt andet politikere i Kongressen mulighed for at blokere for godkendelsen af de såkaldte valgmænd, der officielt afgør det amerikanske præsidentvalg. I dagene op til 6. januar 2021 blev Donald Trump overbevist om, at Mike Pence som vicepræsident havde magten til at forkaste valgresultatet, men Mike Pence afviste at være med.Juridiske eksperter mener ikke,at Donald Trump faktisk havde ret i sin antagelse om vicepræsidentens magt. Hvis en reform af valgloven bliver vedtaget, skal den fjerne den slags juridiske gråzoner. Flere republikanske politikere er med i lovarbejdet, og det var dem, Donald Trump skældte ud på søndag. »Faktisk siger de så, at Mike Pencehavderet til at ændre resultatet, og nu vil de fjerne den ret,« skriver Donald Trump. »Desværre brugte han ikke den magt. Han kunne have omgjort valget.« Donald Trumphar flere gange indikeret, at han planlægger at genopstille til præsidentvalget i 2024. Han har dog endnu ikke bekræftet sit kandidatur.",
        "metadata": {
            "source": "https://www.berlingske.dk/usa/donald-trump-i-opsigtsvaekkende-opkald-forsoegte-at-faa-fingrene-i",
            "image_url": null,
            "publication_time": "Onsdag d. 02. februar 2022, kl. 06.05",
            "author": "Mikkel Danielsen",
            "related_links": [],
            "attachments": []
        }
    }
}