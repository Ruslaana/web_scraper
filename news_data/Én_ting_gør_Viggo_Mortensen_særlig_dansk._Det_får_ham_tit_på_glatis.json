{
    "version": "1.0",
    "document": {
        "id": "https://www_berlingske_dk/skaerm/en-ting-goer-viggo-mortensen-saerlig-dansk-det-faar-ham-tit-paa-glatis",
        "title": "Én ting gør Viggo Mortensen særlig dansk. Det får ham tit på glatis",
        "content": "Han føler sig egentlig hverken dansk, amerikansk eller noget helt tredje. Den internationale filmstjerne er ellers halvt dansk, halvt amerikansk. Født i New York, opvokset i Argentina og flydende i flere sprog. Alligevel er der én bestemt ting fra den danske kultur, der har bidt sig fast, siger Viggo Mortensen. For det er sådan, det er for alle immigranter. Selvom man flytter sig, forsøger at slå rod et nyt sted, er der altid noget af det gamle, der følger med. Med tre Oscar-nomineringer er Viggo Mortensen en af Hollywoods faste navne. Her ankommer han til filmprisfesten i 2017 sammen med sin søn Henry, der var så stor fan af »Ringenes herre«, at han overtalte sin far til at spille med i Peter Jacksons trilogi. Det var et godt råd. (Photo by Jordan Strauss/Invision/AP)Fold sammenLæs mereFoto: Jordan Strauss/AP/Ritzau Scanpix. For Viggo Mortensen er det tilmed noget, der gang på gang har givet ham udfordringer. Han griner, da han fortæller om det. »Jeg kan tydeligt mærke, at min humor er anderledes. Ifølge mine spanske og amerikanske venner har jeg en klodset og absurd form for humor. De spørger mig undrende: »Synes du selv, at det er morsomt, det, du lige har fortalt? Du er jo den eneste, der ler.« Så må jeg forklare dem, at danskere ofte griner, når andre ikke gør. Det gør det faktisk kun mere morsomt,« fortæller Viggo Mortensen, da Berlingske møder ham i København. Faktisk foregår interviewsamtalen også på dansk. Før vi går i gang advarer Viggo Mortensen om, at det kan være, han bliver nødt til at slå over i engelsk, hvis han bliver træt. Men det kører flydende hele vejen igennem, med en fin accent. Viggo Mortensen fortæller videre. »Jeg er ofte blevet bedt om at definere dansk humor, og så siger jeg, at den ideelle joke egentlig ikke er særlig morsom. Jo mindre morsom den er, jo bedre er det faktisk. Og så må ham, der fortæller vittigheden, godt komme til at fremstå lidt dum, fordi han siger den. Han må ikke selv virke for smart.« Han er den slags filmstjerner, som svømmer lige godt i både kunstneriske og kommercielle cirkler. Viggo Mortensens helt store gennembrud kom som Aragorn i Peter Jacksons »Ringenes herre«-trilogi, som der faktisk er en lille henvisning til i »Til verdens ende«. Siden har han haft Oscar-nominerede roller i henholdsvis »Eastern Promises«, »Captain Fantastic« og »Green Book«. Samtidig har Viggo Mortensen fokuseret på mere eksperimenterende film. Som »Jaujo«, også en slags western, der lod billederne tale. En anmelder fra Slant Magazine kaldte filmen »forfriskende absurd«. »Hvad sker der? Hvad er der sket? Det er op til tilskuerens fantasi,« konstaterede Berlingske ved premieren i 2014. Viggo Mortensen og Ghita Nørby spillede sammen i »Jauja«, der havde verdenspremiere på filmfestivalen i Cannes i 2014. Filmen er en af de mere eksperimenterende, Viggo Mortensen har været med i. Berlingskes anmelder spurgte sig selv: » Hvad sker der? Hvad er der sket? «AFP PHOTO / VALERY HACHEFold sammenLæs mereFoto: Valery Hache/AFP/Ritzau Scanpix. »Til verdens ende« er nemmere at forstå. Historien udspiller sig i 1860ernes USA, da Vivienne (Vicky Krieps) og Holger Olsen (Viggo Mortensen) møder hinanden. Begge har immigrantbaggrund. Vivienne er fransk-canadisk, fra starten vant til at klare sig selv. Olsen er en dansk krigsveteran fra den 1. Slesvigske Krig, der forsøger at starte et liv i USA. Hans første replikker er på tøvende dansk. »Rollen var oprindeligt skrevet til en yngre skuespiller, men han måtte springe fra, og så overtog jeg. Det betød selvfølgelig, at vi måtte ændre lidt på Holger. Give ham mere livserfaring. Og da jeg spillede ham, var det nemmest at gøre ham til dansker,« siger Viggo Mortensen, der medgiver, at »Til verdens ende« er en »immigrationswestern«. »Filmen viser folk med flere forskellige baggrunde. I den lille by, hvor handlingen foregår, er der en mand, Carlos, der spiller klaver på saloonen, og som er lidt for dygtig til det job.  Han er tydeligvis også en tilrejsende.« For Viggo Mortensen handlede personernes baggrunde også om at vise USAs etniske mangfoldighed. »Selv i de små amerikanske landsbyer i 1860erne kom der folk fra hele verden. Medmindre du var del af den oprindelige befolkning, kom du udefra. Sådan har det altid været i USA, og sådan er det stadigvæk.« Ifølge Viggo Mortensen var de mange etniciteter vigtige at have med, hvis filmen skulle være historisk korrekt. På samme måde som »sadeltasker, kjoler og hatte« også skulle være rigtige i forhold til tidsperioden. I 2016 spillede Viggo Mortensen den mandlige hovedrolle i »Captain Fantastic«, en film om en mand, der overlever en katastrofe sammen med fire børn. Her er han med de andre skuespillere, Annalise Basso, George MacKay, Shree Crooks,  Matt Ross og Charlie Shotwell, ved den 69. filmfestival i Cannes.Fold sammenLæs mereFoto: Alberto Pizzoli/AFP/Ritzau Scanpix. Men der er også en anden grund til, at han er optaget af kulturer, der smelter sammen. »Jeg synes, at folks evne til at omplante sig er meget smuk. Amerika er netop bygget op omkring den samme drøm. At et folk kan blive skabt, hvis alle kommer til med deres bedste og gør sig umage. Hovedpersonerne i »Ved verdens ende« har også et valg.« Immigrantens valg er altid at omplante sig og dedikere sig til det nye sted. Eller lade være. I »Til verdens ende« vælger man den første løsning. »Da Vivenne bliver præsenteret for det sted, hun skal bo med Olsen, ser hun et område, der er tørt og grimt. Men hun vælger at pleje det og blive der, og hun gør det til en have.« I den forstand kan man godt drage en parallel mellem et kærlighedsforhold og det forhold, en immigrant kan have til sit land, siger Mortensen. »Det kræver, at man gør en indsats for at acceptere det, hun har foran sig. Det kan man også gøre med mennesker, man møder i sit liv. Man kan interessere sig for dem og forsøge at finde ud af, hvordan man kan lave en have med ham. Eller hende.« Viggo Mortensen ved, hvad han taler om. Indtil han blev 11 år, boede han i Argentina, hvor hans danske far var forretningsmand og gårdejer. Da forældrene blev skilt, flyttede Viggo Mortensen til New York med sin mor og sine søskende. Skiftet var et chok. Alt, hvad han elskede, forsvandt. Spansk kultur, fjernsynsprogrammerne. De sydamerikanske fodboldhold. Drengen, der var bedst på spansk, måtte lære sig engelsk og senere fransk, da familien flyttede tættere på Quebec.  Som voksen har han boet i Spanien og tilbragt meget tid i Danmark. Viggo Mortensen blev født i New York i oktober 1958. Siden har han både boet i Argentina og Danmark. Han taler syv sprog mere eller mindre flydende.  (Photo by Matt Doyle/Contour by Getty Images)Fold sammenLæs mereFoto: Scanpix Matt Doyle.  »Når jeg er i USA, tænker jeg aldrig over min egen identitet. Jeg ser mig selv som en blanding af forskellige erfaringer. Jeg har rejst meget og altid bevæget mig. Gennem årene er jeg begyndt at tænke sådan på det, at det er vigtigere, hvordan jeg har det, end hvor jeg er.« Måske sætter det også hans egen oplevelse i perspektiv, at det nationale er under pres. Ikke mindst i USA, hvor landet synes mere splittet end nogensinde. Viggo Mortensen sammenligner det med at leve under en ny pandemi. »Ingen kan tale sammen. Det er virkelig sært. Vi burde have alle muligheder for at kommunikere i dag. Vi har så mange teknologiske landvindinger, der burde få os til at samle hele verden, alligevel sidder vi i hver vores boks. Især i USA mærker man, hvordan tingene skrider.« Alene det amerikanske mediebillede kræver en indsats, fortæller Viggo Mortensen. Fordi det i højere grad er holdninger og ikke fakta, der fylder. »Jeg tror aldrig på én nyhedskilde. Jeg henter information fra flere kilder for at tjekke oplysningerne, og det gør jo den almindelige orientering til et større arbejde, som alle måske ikke magter eller har tid til.« Léa Seydoux, tidligere Bond-pige, kysser Viggo Mortensen på kinden under et pressemøde for »Crimes of the Future«, der var i konkurrence ved filmfestivalen i Cannes for to år siden. REUTERS/Eric Gaillard TPX IMAGES OF THE DAYFold sammenLæs mereFoto: Eric Gaillard/Reuters/Ritzau Scanpix.  Har du nogensinde overvejet at flytte til Danmark?»Jeg har overvejet at bo her, for jeg føler mig meget godt tilpas. Vi lavede meget af arbejdet på »Til verdens ende« her. Men jeg kan også godt mærke, at jeg ikke hører til i Danmark, ligesom jeg heller ikke hører til i Argentina og USA. Selvom jeg har alle tre sprog og alle landskaber i mig«. Er det en sorg eller en styrke? »Jeg forsøger at se det som noget positivt og komme med mit eget. Sådan ser jeg også på »Ved verdens ende«. Det er usædvanligt at lave en western med en kvinde i hovedrollen. Det har jeg ikke selv set før. Slet ikke med en almindelig, stædig og fejlbarlig kvinde, der må leve med de konsekvenser, det får, at hendes mand tager i krig. Den historie er ikke fortalt og den ville jeg gerne selv se. Og hvis jeg ville se den, måtte jeg selv lave den.« Måske er det ikke kun i sit privatliv, Viggo Mortensen forsøger at bryde grænserne ned. Det sker også på lærredet. Hans feministiske western »Til verdens ende« har premiere i de danske biografer torsdag.",
        "metadata": {
            "source": "https://www.berlingske.dk/skaerm/en-ting-goer-viggo-mortensen-saerlig-dansk-det-faar-ham-tit-paa-glatis",
            "image_url": null,
            "publication_time": "Onsdag d. 12. juni 2024, kl. 21.43",
            "author": "Sarah Iben Almbjerg",
            "related_links": [],
            "attachments": []
        }
    }
}