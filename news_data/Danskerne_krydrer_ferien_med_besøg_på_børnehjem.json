{
    "version": "1.0",
    "document": {
        "id": "https://www_berlingske_dk/samfund/danskerne-krydrer-ferien-med-besoeg-paa-boernehjem",
        "title": "Danskerne krydrer ferien med besøg på børnehjem",
        "content": "En ferie skal ikke længere bare være sol og strand, hvis det står til danskerne. I hvert fald er flere begyndt at krydre luksusferier og rundrejser med besøg på det lokale børnehjem i lande som Indien, Burma, Thailand og Cambodja. Det har fået flere rejsebureauer til at tilbyde muligheden for at tilføje et besøg hos de forældreløse børn i rejseprogrammet. Men det er usmageligt, uetisk og skal bremses med det samme, mener flere børneorganisationer ifølge Kristeligt Dagblad. »Det kan kun gå for langsomt. Man skal jo bare forestille sig det omvendte billede, hvor udenlandske turister tager på guidede ture gennem Jylland og besøger institutioner for udsatte børn, for at se, hvor absurd det er. Der er jo ingen forskel på sådan en udflugt til et børnehjem og en til zoologisk have,« siger formand i Børns Vilkår Peter Albæk til Kristeligt Dagblad. Anne-Sophie Dybdal børnepsykolog i Red Barnet er enig og mener desuden, at det kan være skadeligt for de i forvejen udsatte børns hverdag, når turisterne kommer og går i ét væk. »Det siger jo sig selv, at det her ikke er for børnenes skyld. De skal affinde sig med at blive kigget på og rørt ved af fuldstændigt fremmede mennesker. De bliver tingsliggjort og oplever, at de er til for, at andre kan lege med dem og måske se dem optræde. Det er meget alvorligt for de børn og helt uacceptabelt,« siger hun. Red Barnet vil nu rette henvendelse til rejsebureauerne for at få dem til genoverveje børnehjemsudflugterne. Flere rejsebureauer, der gør brug af de omdiskuterede ture stiller sig uforstående over for kritikken fra børneorganisationerne. »Jeg synes, de fratager de lokale både kritisk sans og ret til selv at tage stilling. Turisterne inviteres indenfor, fordi de med donationer og øget opmærksomhed er med til at sikre fattige børn rent vand, skolegang, tøj og tag over hovedet. Besøgene foregår på en meget værdig og respektfuld måde og er en god oplevelse – også for børnene,« siger medejer af Karavanerejser Rikke Former til Kristeligt Dagblad. Pressechef i Albatros Travel, Steen Albrechtsen er enig og understreger, at de arrangerer turene for at vise, hvordan virkeligheden er. »Vi er ikke ude på at klappe børn på hovedet. Vi vil vise et nuanceret billede af virkeligheden, og vi må bare konstatere, at pengene sidder løst, når vores rejsende ser børnehjemmene og forstår, at bidrag gør en forskel. Vi har lige afleveret en check på 110.000 kroner, som vores rejsende har samlet ind til et af de indiske børnehjem, vi samarbejder med. Det er et beløb, der rækker langt i et land som Indien, så det mener jeg ikke, man skal rynke på næsen ad,« siger han.",
        "metadata": {
            "source": "https://www.berlingske.dk/samfund/danskerne-krydrer-ferien-med-besoeg-paa-boernehjem",
            "image_url": "https://berlingske.bmcdn.dk/media/cache/resolve/image_x_large/image/46/461305/7184390-04-misbrugte-drenge-thailand.jpg",
            "publication_time": "Fredag d. 21. februar 2014, kl. 08.53",
            "author": null,
            "related_links": [],
            "attachments": []
        }
    }
}