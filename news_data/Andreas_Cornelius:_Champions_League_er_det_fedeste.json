{
    "version": "1.0",
    "document": {
        "id": "https://www_berlingske_dk/sport/andreas-cornelius-champions-league-er-det-fedeste",
        "title": "Andreas Cornelius: Champions League er det fedeste",
        "content": "Brugge. Landsholdsangriberen Andreas Cornelius er sammen med FC København sikker på at skulle spille europæiske knockoutkampe efter nytår. Men det gør en verden til forskel, om det er i Champions League eller Europa League, selv om københavnerne på papiret vil have bedre mulighed for at nå langt i Europa League. Det siger Andreas Cornelius forud for onsdagens udekamp mod Club Brugge, hvor FCK er tvunget til sejr. - Det er meget større at være i Champions League. Der er mere opmærksomhed, og det er noget, som folk går mere op i. Det er ikke kun os spillere, det er også alle tilskuere og medier. - På den måde kan man mærke, det er større, selv om man selvfølgelig godt kan blive matchet på et rigtig højt niveau i Europa League, hvor man kan rende ind i gode engelske hold. - Så Europa League er også et godt niveau, men det er bare federe at spille mod de allerbedste hold i Europa. Man vil jo helst gerne spille på så højt niveau som muligt. - Det er ikke sjovt at være i en mindre turnering, bare fordi man får en større chance for at gå videre, siger Andreas Cornelius. Ud over selv at slå Club Brugge, skal FCK have hjælp af Leicester i udekampen mod Porto. Får FCK ikke det, ryger holdet i Europa League. Andreas Cornelius tror på sit eget hold, men har svært ved at vurdere mulighederne for en hjælpende hånd. - Det bliver ikke let mod Brugge, men vi var gode på hjemmebane mod dem og vandt 4-0, så jeg tror, at vi har okay muligheder, selv om de er blevet bedre, siden sidst vi mødte dem. - Kampen mellem Porto og Leicester kan vi ikke rigtig gøre noget ved. Det er ikke til at vide, hvordan Leicester stiller op, siger Cornelius. Han fortæller, at han er kommet sig helt over den fiberskade, som han fik i midten af november. Han vil illustrere det ved at score mod Brugge, og angriberen er optimistisk. - Jeg tror, at der er udmærkede chancer for, at jeg scorer. Jeg er kommet frem til chancer i alle vores kampe i Champions League, så det tror jeg også på, at jeg kan gøre igen, siger Cornelius. /ritzau/",
        "metadata": {
            "source": "https://www.berlingske.dk/sport/andreas-cornelius-champions-league-er-det-fedeste",
            "image_url": "https://berlingske.bmcdn.dk/media/cache/resolve/image_x_large/image/9/92008/15687793-fodbold---20161206192110340_or.jpeg",
            "publication_time": "Tirsdag d. 06. december 2016, kl. 19.40",
            "author": null,
            "related_links": [],
            "attachments": []
        }
    }
}