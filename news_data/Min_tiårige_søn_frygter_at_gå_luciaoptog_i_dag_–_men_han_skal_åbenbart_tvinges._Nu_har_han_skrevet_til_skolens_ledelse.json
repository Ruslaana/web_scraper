{
    "version": "1.0",
    "document": {
        "id": "https://www_berlingske_dk/kommentarer/min-tiaarige-soen-frygter-at-gaa-luciaoptog-i-dag-men-han-skal",
        "title": "Min tiårige søn frygter at gå luciaoptog i dag – men han skal åbenbart tvinges. Nu har han skrevet til skolens ledelse",
        "content": "Jeg husker stadig min fars ophidsede stemme i telefonen: »Jeg står her med en dreng, der er ked af det.« Jeg spillede i et børne- og ungdomsorkester i starten af 90erne, og orkesterlederne var meget glade for folkedans. Det bed jeg modvilligt i mig, men jeg satte foden ned, da vi blev tvunget til at iføre os hvide kjoler og gå luciaoptog i forbindelse med en koncert i december. Jeg nægtede. Flere af de andre i orkestret havde heller ikke lyst, men de turde ikke sætte foden ned, så de bed optoget i sig. Efter optoget blev jeg udskammet og drillet af orkesterkammeraterne, uden at orkestrets ledere greb ind. Derfor ringede min far og gav vores dirigent en overhaling om aftenen. Tidsånden har ændret sig en del siden starten af 90erne, men »tvangslucia«, som min tiårige søn i fjerde klasse kalder det, har tilsyneladende overlevet. Siden midten af november har jeg næsten dagligt hørt ham beklage sig over, at fjerde årgang på hans skole i København skal gå Lucia 13. december. Det har han bestemt ikke lyst til. Han er lidt genert og har sceneskræk, så tanken om at iklæde sig hvidt tøj og gå syngende rundt med et lys i sine foldede hænder, mens et publikum kigger på ham, er skræmmende. Hans mor og jeg opfordrede ham til at tage sagen op med skolens ledelse, og det gjorde han på fin vis ved at skrive et håndskrevet brev med overskriften »Valgfri Lucia, tak!«. Her ses brevet fra Morten Wium Olesens tiårige søn. Berlingske har valgt at anonymisere det.Fold sammenLæs mereFoto: Privatfoto. Argumenterne var 1) at det ikke er alle, der brænder for at optræde foran hele skolen og 2) at børn med sceneskræk kan springe fra uden problemer og 3) at det ville være fint, hvis man kunne få mulighed for at nøjes med at kigge på, fordi det jo ikke er alle, der synes, at Lucia er det fedeste. Min søn og to kammerater blev kaldt ind på kontoret, hvor ledelsen håndterede det med at love børnene en sodavand efter optoget. Som dagen kommer nærmere, gør det dog mere og mere ondt i maven på den unge mand. En af hans venner har skaffet sig en »tandlægeaftale« på dagen 13. december. Og min søn har sine forældres opbakning til at tage en fridag på dagen. Dog med risiko for, at han skal høre for det fra de kammerater, der modvilligt vælger at bide optoget i sig. Hvorfor i alverden er det ikke frivilligt at deltage i en gammel tradition? Skolen har for eksempel et kor, der elsker at optræde. Kunne man forestille sig, at der er højere tilslutningsprocent til et Luciaoptog for dem, end der er på fjerde årgang? Ja, børn skal lære, at der er mange ukomfortable situationer i livet, som man må håndtere med oprejst pande. Men er at tvinge dem til at synge med hvide kapper og lys i hænderne den rigtige måde at lære dem det på? Og ja, jeg synes også, at lys og sang er hyggeligt i decembermørket. Men det er godt nok hyggeligst, hvis jeg ved, at børnene i optoget også hygger sig. Som min søn skrev: Valgfri Lucia, tak! Morten Wium Olesen er kommunikationsrådgiver ",
        "metadata": {
            "source": "https://www.berlingske.dk/kommentarer/min-tiaarige-soen-frygter-at-gaa-luciaoptog-i-dag-men-han-skal",
            "image_url": "https://berlingske.bmcdn.dk/media/cache/resolve/image_x_large/image/174/1744723/24592367-tidsnden-har-ndret-sig-en-del-siden-starten-af.jpg",
            "publication_time": "Onsdag d. 13. december 2023, kl. 10.16",
            "author": null,
            "related_links": [],
            "attachments": []
        }
    }
}