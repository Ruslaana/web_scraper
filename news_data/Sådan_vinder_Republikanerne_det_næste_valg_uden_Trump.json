{
    "version": "1.0",
    "document": {
        "id": "https://www_berlingske_dk/kommentarer/saadan-vinder-republikanerne-det-naeste-valg-uden-trump",
        "title": "Sådan vinder Republikanerne det næste valg uden Trump",
        "content": "Da Trump stillede op i 2015 som republikansk kandidat, trak de fleste i partiet på smilebåndet. Alligevel lykkedes det Trump under primærvalget at udradere klassiske og interne partifavoritter som Jeb Bush, Marco Rubio og Ted Cruz. Op til valget i 2016 var der fortsat en rimelig stærk #NeverTrump-bevægelse i partiet. Men da Trump blev til Præsident Trump i 2017, trak Det Republikanske Parti i Trumps retning. Ved midtvejsvalget i 2018 forsvandt de sidste markante Trump-kritikere som Bob Corker og Jeff Flake og Paul Ryan. Sidenhen har Republikanerne særligt anført af Mitch McConnell i Senatet holdt sig for næsen, når Trump gik over stregen retorisk, men alligevel blot glædet sig over, at det i det store billede er lykkedes at få klassiske konservative mærkesager igennem som skattelettelser og helt ekstraordinært udnævnelse af hele tre konservative højesteretsdommere. Men kan Det Republikanske Parti slippe af med Trump igen efter valget? For en fan af amerikansk demokrati og dets traditioner er det særligt bekymrende ved Trump den måde, hvorpå han har sået tvivl om USAs demokratiske normer. Ja, det er præsidentens prærogativ at afskedige en FBI-direktør, men Trumps normbrud ligger i at udbede sig FBI-direktørens personlige loyalitet – ikke blot til forfatningen. Ja, det undergraver tilliden til USAs system at tro mere på Putin end på USAs samlede efterretningstjenester, når det gælder indblanding i USAs valg. Og ja, tusindvis af aggressive tweets, der ofte er under bæltestedet og angriber andre amerikanske politikere, har også eroderet den politiske kultur. Det mest alvorlige kom efter valget med Trumps angreb på det amerikanske valgsystem og den skringre tone om valgsvindel.  Den internationale observatørorganisationOSCE peger ikke på systematiske uregelmæssigheder. Og indtil videre harMarco Rubio, den tidl. præsidentkandidat og senator fra Florida været den mest fremtrædende republikaner til at mande sig op til at skrive på Twitter, at hver eneste stemme skal tælles. Trump derimod kan forventes at fortsætte sin normbrydende tilgang og tale om snyd. Det opgejler desværre yderligtgående kræfter iblandt hans støtter, hvilket i værste tilfælde kan føre til vold. Det betyder også, at Trump ikke kan forventes at gennemføre et værdigt forløb som Bush og Gore i 2000, hvor Gore accepterede Højesterets afgørelse 13. december, selvom Demokraterne i Florida ville fortsætte med omtælling og søgsmål.Dengang udtalte Gore, at»for the sake of our unity as a people and the strength of our democracy, I offer my concession«og Bush svarede imødekommende, at»I was not elected to serve one party, but to serve one nation«. Det var tider – også selvom det dengang var højspændt. Partier forandrer sig. Nogle gange meget radikalt. I 1870erne var Demokraterne klare modstandere af sortes inklusion efter Borgerkrigen. I sydstaterne holdt Det Demokratiske Parti den racistiske linje indtil 1960erne, hvor Præsident Johnson lagde sig i front på borgerrettighedslovgivning. Republikanerne er Lincolns parti, der stod for frihed. Det er også Reagans parti, der udkæmpede den sidste ideologiske rest af Den Kolde Krig med bravur og fik tiltrukket et nyt vælgergrundlag med»working class Republicans«. Der er ikke noget naturgivent ved, at Det Republikanske Parti skal målrette sig mod hvide nationalister, som Trump har gjort det. Faktisk er der store muligheder for at tiltrække den stigende latino-stemme i det amerikanske samfund. Latinoer er oftest katolikker og socialt konservative,eksempelvis på abortspørgsmålet. De er ikke automatisk programmeret til at blive demokratiske kernevælgere, som mange antager. Det kræver dog bare, at der ikke længere er en præsident,der bl.a. omtaler mexicanere som »voldtægsforbrydere«. Det Republikanske Parti må også gentænke tilgangen til reformer både af illegal og lovlig indvandring, som Paul Ryan foreslog allerede i 2012 efter Mitt Romneys nederlag til Barack Obama. Derfor er det på tide, at Det Republikanske Parti genfinder sin frihedselskende sjæl og lægger Trump og hans demokrati-nedbrydende adfærd bag sig. Udfordringen herfor bliver, at Trump – selv som taber af valget – fortsætter med at bruge sin Twitter-platform til at tale direkte til den republikanske base. I bedste tilfælde bliver han blot et konstant forstyrrende element i den politiske samtale. Jonas Parello-Plesner er direktør i Alliance of Democracies Foundation og non-resident senior fellow ved tænketanken German Marshall Fund i Washington DC",
        "metadata": {
            "source": "https://www.berlingske.dk/kommentarer/saadan-vinder-republikanerne-det-naeste-valg-uden-trump",
            "image_url": "https://berlingske.bmcdn.dk/media/cache/resolve/image_x_large/image/135/1353678/23572413-donald.jpg",
            "publication_time": "Lørdag d. 07. november 2020, kl. 10.10",
            "author": "Jonas Parello-Plesner",
            "related_links": [],
            "attachments": []
        }
    }
}