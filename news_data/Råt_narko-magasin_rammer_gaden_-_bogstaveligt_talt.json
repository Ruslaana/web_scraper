{
    "version": "1.0",
    "document": {
        "id": "https://www_berlingske_dk/kultur/raat-narko-magasin-rammer-gaden-bogstaveligt-talt",
        "title": "Råt narko-magasin rammer gaden - bogstaveligt talt",
        "content": "Et helt nyt kulturmagasin har ramt gaden i København. Bogstaveligt talt. Fra i dag er Magasinet ILLEGAL! nemlig Danmarks første narkotika-magasin solgt af narkomaner på gadeplan. Formålet med udgivelsen er at give stofmisbrugerne en sideindtægt og dermed et alternativ til kriminalitet og prostitution, som ellers plager det københavnske narkomiljø særligt på Vesterbro. Af de 30 kroner, som magasinet koster i gadehandlen, går de 20 kroner til gadesælgeren selv. Inspirationen er hentet hos den populære hjemløseavis, Hus Forbi, som er udgivet siden 1996. »Vi håber på at kunne gøre stofbrugerne en smule mindre kriminelle og samtidig give dem mere værdighed i tilværelsen,« siger ILLEGAL!s ansvarshavende redaktør, Vesterbro-iværksætteren Michael Lodberg Olsen, som har stået bag en række projekter med og for stofmisbrugere. Nixon og narkokarteller I første nummer af ILLEGAL! kan man blandt andet læse om Mexicos blodige narkokrig og kartellernes lokale udgave af gangsterrap, musikgenren narcocorridos. Det lille, indbundne sort/hvid-magasin fortæller også historien om, hvordan USA uden synderlig succes har brugt omkring en billion dollar på »krigen mod narko«, siden daværende præsident Nixon blæste til kamp mod stoffer i 1971. En tabt krig, der har varet i mere end 40 år, skriver magasinet. Ud over fotokollager og billeder fra stofmisbrugernes liv på gaden indeholder ILLEGAL! også debatindlæg og information om narkomisbrug og -bekæmpelse. »Det er ikke et blad, der handler om hvor synd det er for stofbrugerne. Det er snarere et forsøg på at vise en kultur, som eksisterer under overfladen i Danmark,« siger Michael Lodberg Olsen. Han har i årevis arbejdet for at forbedre forholdene for stofmisbrugere og for at få indførtfixerumi Danmark. Blandt andet stod han bagdet mobile fixerum på Vesterbro, Fixelancen, som endte med at blive overtaget og ført videre af Københavns Kommune. Vil afkriminalisere stofbrugere ILLEGAL!s mere langsigtede mål er en total afkriminalisering af stofbrugere – ikke selve stofferne, men brugeren. I alle velfærdssamfundets tilbud bliver brugere af stoffer nemlig betragtet som kriminelle, og det bør laves om, mener Michael Lodberg Olsen. »Stofbrugerne på Vesterbro er nogle af de mest udsatte mennesker i Danmark. De er konstant på jagt efter stoffer og skal hele tiden skaffe penge til næste fix. Samtidig skal de kigge sig over skulderen og passe på, at de ikke bliver taget af politiet. Det sætter dem under et enormt pres, som ville forsvinde, hvis man afkriminaliserede det at være stofbruger. I stedet for en politiopgave ville narkobekæmpelse blive en sundhedsmæssig opgave,« siger han. Èn måde kunne for eksempel være at lovliggøre besiddelse af stoffer til eget forbrug, mener han. Første nummer af ILLEGAL! er trykt i 5.000 eksemplarer og sælges fra i dag på gader og stræder i København. Magasinet skrives, redigeres og layoutes udelukkende af frivillige og udgives med støtte fra private bidrag og sponsorer som for eksempel det velkendte skate- og streetwear brand, ALIS. Næste nummer af ILLEGAL! er allerede i støbeskeen, og det er redaktionens håb, at magasinet kan udkomme fire gange om året.",
        "metadata": {
            "source": "https://www.berlingske.dk/kultur/raat-narko-magasin-rammer-gaden-bogstaveligt-talt",
            "image_url": "https://berlingske.bmcdn.dk/media/cache/resolve/image_x_large/image/54/540839/6780973-illegal-magasin.jpg",
            "publication_time": "Fredag d. 06. september 2013, kl. 07.32",
            "author": "Steen A. Jørgenssen",
            "related_links": [],
            "attachments": []
        }
    }
}