{
    "version": "1.0",
    "document": {
        "id": "https://www_berlingske_dk/internationalt/prinsesse-ragnhild-er-doed",
        "title": "Prinsesse Ragnhild er død",
        "content": "Norske kong Haralds ældste søster, prinsesse Ragnhild, er død. Hun blev 82 år gammel. Det skriver hoffet på deres hjemmeside. - Hans majestæt kongen har med stor sorg modtaget budskabet om, at prinsesse Ragnhild, fru Lorentzen, er gået bort, skriver de. Og det bekræfter hoffets kommunikationschef, Marianne Hagen, over for den norske avis VG. - Prinsesse Ragnhild døde i sit hjem efter noget tids sygdom, siger hun. Den norske prinsesse blev født den 9. juni 1930 og var ældste datter af kong Olav V og kronprinsesse Märtha. I de sidste mange år har hun boet i Rio i Brasilien sammen med sin mand Erling Lorentzen. - Jeg ved, at kongefamilien løbende har været holdt opdateret om prinsesse Ragnhilds helbred de sidste måneder. Hun kunne ikke komme til Norge til den officielle fejring af kongeparrets 75-års fødselsdage i maj og udeblev også fra den private fejring på Bygdøy Kongsgård, siger den royale ekspert Kjell Arne Totland til VG. Prinsesse Ragnhild skal bisættes i slotskapellet, men hvornår er endnu ikke fastlagt. Hun efterlader sig sin mand samt tre børn.",
        "metadata": {
            "source": "https://www.berlingske.dk/internationalt/prinsesse-ragnhild-er-doed",
            "image_url": "https://berlingske.bmcdn.dk/media/cache/resolve/image_x_large/image/60/606059/5600033-norway-royals-ragnhild.jpg",
            "publication_time": "Søndag d. 16. september 2012, kl. 18.36",
            "author": "Jakob Flarup",
            "related_links": [],
            "attachments": []
        }
    }
}