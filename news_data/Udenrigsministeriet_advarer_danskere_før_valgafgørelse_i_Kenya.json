{
    "version": "1.0",
    "document": {
        "id": "https://www_berlingske_dk/internationalt/udenrigsministeriet-advarer-danskere-foer-valgafgoerelse-i-kenya",
        "title": "Udenrigsministeriet advarer danskere før valgafgørelse i Kenya",
        "content": "København. Udenrigsministeriets Borgerservice opfordrer danskere i Kenya til at sørge for mad, vand, medicin og benzin til nogle dage. Det skriver Borgerservice på Twitter.  KENYA: Højesterets kendelse om valgresultatet forventes den 5.9. Evt. risiko for voldelige demonstrationer. Hold dig på afstand og opdateret. Bevægelsesfriheden kan begrænses. Sørg for mad, vand, medicin og benzin til nogle dage. Ved akut behov kontakt os: +45 3392 1112/bbb@um.dk Opfordringen skyldes, at højesteret i Kenya på mandag skal komme med en kendelse om resultatet af præsidentvalget, som blev afholdt i august i landet. Udenrigsministeriets Borgerservice skriver, at der er risiko for voldelige demonstrationer, når afgørelsen kommer. Demonstrationerne kan føre til, at ens bevægelsesfrihed bliver begrænset. Opstår der demonstrationer, skal man holde sig på afstand, lyder opfordringen. Derudover bør man holde sig opdateret om sikkerhedssituationen igennem lokale medier, ens rejsearrangør eller hotel. Der har før været uroligheder i forbindelse med, at der har været valg i Kenya. I 2017 blev over 100 mennesker dræbt, efter at Kenyas højesteret annullerede valgresultatet. Ti år før mistede 1200 mennesker livet i uroligheder efter et præsidentvalg. Siden 2002 har der været uenigheder om resultatet af præsidentvalg i Kenya hver gang, der har været afholdt præsidentvalg i landet. Efter valget i august blev den 55-årige vicepræsident William Ruto udråbt som vinder. Men Kenyas oppositionsleder, Raila Odinga, anerkender ikke valgresultatet. Det er derfor, at landets højesteret, nu skal tage stilling til resultatet. Den kenyanske højesteret påbegyndte sagen onsdag og forventer at komme med en afgørelse mandag. /ritzau/ ",
        "metadata": {
            "source": "https://www.berlingske.dk/internationalt/udenrigsministeriet-advarer-danskere-foer-valgafgoerelse-i-kenya",
            "image_url": "https://berlingske.bmcdn.dk/media/cache/resolve/image_x_large/image/158/1587158/24189978-kenya-politics-elections---202.jpeg",
            "publication_time": "Torsdag d. 01. september 2022, kl. 13.15",
            "author": null,
            "related_links": [],
            "attachments": []
        }
    }
}