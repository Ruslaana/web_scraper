{
    "version": "1.0",
    "document": {
        "id": "https://www_berlingske_dk/business/business-overblik-nu-stiger-togpriserne-igen-saerligt-en-gruppe-kan-blive",
        "title": "Business-overblik: Nu stiger togpriserne igen – særligt én gruppe kan blive ramt",
        "content": "Godmorgen og velkommen til tirsdagens hurtige Business-overblik. I dag runder vi blandt andet: DA advarer om større rift om seniorpension end ventet Men vi begynder med, at prisen på at køre med toget nu igen stiger. God læselyst! Prisstigninger på offentlig transport på vej: Frygten er, at det vil ramme særligt én gruppe DSB meddelte mandag i samarbejde med de regionale trafikselskaber, Arriva og Din Offentlige Transport, at priserne for at rejse med tog vil stige ved årets udgang, efter at man er blevet enige om taksterne for næste år. Detskriver Politiken. Stigningerne vil afhænge af både område og billettype, men der vil typisk være tale om en stigning på ti procent. Steen Thomassen, pendlerrepræsentant for DSBs strækning Lille Syd, der strækker sig mellem Køge og Næstved, er særligt bekymret for én gruppe pendlere. »Jeg kan godt frygte, at der er nogen, som holder op med at køre i tog. Dem, der kommer til at mærke prisstigningerne, er også dem, som i forvejen er ramt på økonomien, og som ikke har de store indtægter,« siger han. Han håber, at politikerne fremover vil sætte ind over for prisstigninger på den offentlige transport: »Det er en politisk beslutning om, hvor meget man vil give i tilskud til offentlig transport. Jeg synes, at man skal finde ud af, hvordan man får taksterne ned. Det behøver ikke at være store ryk, men det skal snart nedad.« 1. Arbejdskonflikt truer med at lamme Ørsted i USA 215 fagforbund har sendt et åbent brev til den danske energigigant Ørsteds topchef, Mads Nipper. De truer nu med at lamme Ørsteds havvindmøller i USA, fordi de mener, at selskabet svigter havnearbejderne på den amerikanske østkyst,skriver Finans. 2. Christian Stadil er ny ejer af fynsk slot Det er Hummel-milliardæren Christian Stadil, som bliver den nye ejer af det nordfynske Harridslevgaard Slot. Det oplyser arvingen Francesca Nicola von Schimkotil B.T.Christian Stadil overtager 1. november både slottet og Herregaarden Jerstrup, som von Schimko og hendes søster har arvet efter deres mor. Tidligere har multikunstneren Jim Lyngvild villet købe de to ejendomme, men i august sprang han fra. Christian Stadil var i 2022 Danmarks 19.-rigeste med en formue på 9,6 milliarder kroner. Prisen på slottet blev i maj sænket fra oprindelig 28 millioner kroner til lige under 20 millioner kroner. 3. Guld i hjerteflimmer: Biotekselskab rejser 336 millioner Novo Holdings skyder sammen med amerikanske investorer 336 millioner kroner i biotekselskabet Acesion Pharma, der har fundet en kronisk behandling af hjerteflimmer, der kan føre til slagtilfælde som blodpropper i hjernen. Markedet vurderes at kunne være op mod 70 milliarder kroner værd om året,skriver Børsen. Alene i Europa og USA berøres omkring 25 millioner mennesker af hjerteflimmer.  1. DA advarer om større rift om seniorpension end ventet Lars Løkke Rasmussens (M) slagnummer ved valget i 2019, seniorpensionen for nedslidte danskere, er blevet en langt større magnet end forudset. Arbejdsgiverne frygter derfor stigende mangel på arbejdskraft. FH afviser.Læs historien her. 2. Energiminister vil lade temperaturen i offentlige bygninger stige igen til vinter For et år siden rasede energikrisen i Europa, og regeringen svarede med et 19 grader koldt påbud. Det er ikke længere nødvendigt, siger klima-, energi- og forsyningsminister Lars Aagaard (M). I hvert fald ikke endnu.Læs historien her. Ulrik Bie: Tysklands erhvervsliv er flyttet ned i kulkælderen Tysk økonomi har været i tilbagegang siden sidste efterår, og der er ingen tegn på, at det bliver bedre foreløbig. Signalerne fra de tyske virksomheder bliver ved med at være dystre, hvilket rammer danske virksomheder og arbejdspladser. Men alligevel er alt ikke tabt.Læs historien her. Aktier – indeks og udvikling i procent USA – lukkekurser mandag: Asien – indeks tirsdag kl. 7.20: Tak, fordi du læste med!",
        "metadata": {
            "source": "https://www.berlingske.dk/business/business-overblik-nu-stiger-togpriserne-igen-saerligt-en-gruppe-kan-blive",
            "image_url": "https://berlingske.bmcdn.dk/media/cache/resolve/image_x_large/image/171/1719528/24534351-informationstavle-til-rejsende-mod-kbenhavns-luft.jpg",
            "publication_time": "Tirsdag d. 26. september 2023, kl. 07.20",
            "author": "Thomas Breinstrup",
            "related_links": [],
            "attachments": []
        }
    }
}