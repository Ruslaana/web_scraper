{
    "version": "1.0",
    "document": {
        "id": "https://www_berlingske_dk/samfund/to-nye-broer-skal-forbinde-danmark-og-tyskland-bedre",
        "title": "To nye broer skal forbinde Danmark og Tyskland bedre",
        "content": "Danmark og Tyskland skal bindes tættere sammen med Femern Bælt-forbindelse, der af politikere og erhvervsleder beskrives som en korridor ned til resten af Europa, hvor man her igennem håber at øge den danske vækst. Men de søde tanker om nye erhvervseventyr og buldrende vækst på den anden side af havet, som man drømmer om at realisere ved anlæggelsen af en tunnel til 40 milliarder kroner mellem Rødby og Puttgarden, ville bogstaveligt ramle ind i en flaskehals på den tyske side af Femern Bælt. Her svæver den aldrende Fehmarnsundbro nemlig mellem øen Femern og det tyske fastland som det eneste ensporede bindeled, hvor der samtidig kun er plads til et tog ad gangen. Den smalle forbindelse ville simpelthen bremse vækstpotentialet. Derfor har det tyske transportministerium nu vedtaget at opføre to nye broer over Fehmarnsund.  De nye broer, hvor den ene vil være til biler og den anden til togtrafik, vil ifølge ministeriet kunne stå færdige i 2025. Beslutningen om at erstatte den nuværende bro med hele to broer blev truffet, efter en tysk beregning konkluderede, at den 51-årige Fehmarnsund-bro er utilstrækkelig, når antallet af daglige køretøjer ventes fordoblet til 10.500 i 2026, ikke mindst på grund af den ekstra trafik, den faste Femern Bælt-forbindelse ventes at bringe med sig.  På Christiansborg glæder transportminister Magnus Heunicke (S) sig over den tyske beslutning. »Det er en rigtig god nyhed for Danmark, og det viser samtidig, at tyskerne er stemplet helt ind i Femern-projektet. Man skal være opmærksom på, at tyskerne ikke forpligtigede sig til at opføre to nye broer, så at de vælger at opføre broerne af egen drift, viser al snak om tyskerne ikke vil Femern Bælt-forbindelsen må forstumme nu,« siger han. Det tyske jernbaneselskab har ifølge den nordtyske avis Lübecker Nachrichte tidligere anbefalet, at der bygges en ny Fehmarnsund-forbindelse, inden Femern Bælt-togene kommer buldrende. Simpelthen fordi den nuværende bro ikke kan klare presset. Og det er da også den nye jernbanebro, som transportministeren ser frem til, så de danske godstog kan øge afgangene til vores største eksportmarked, Tyskland. »Vi skal have masser af gods over, der skal tage genvejen igennem Femern. Den nuværende bro ville have nogle problemer, fordi den ikke ville kunne bære de tunge godstog, og derfor vil det her give mange flere muligheder for gods på jernbanen,« siger Magnus Heunicke.  Den tyske beslutningen om at opføre to nye broer vækker også glæde hos Venstres trafikordfører, Kristian Pihl Lorentzen. »Nu får vi den fulde effekt ud af Femern-forbindelsen. Det er en korridor, der binder det europæiske fastland sammen med Skandinavien, så det er uhyre vigtigt, at der kommer den fornødne infrastruktur på begge sider af forbindelsen, hvis vi skal have den fulde effekt af pengene,« siger han. Broerne ventes dog først af stå færdig fem år efter, at de første biler efter forventningerne er begyndt at suse gennem Femern Bælt-forbindelsen. »Det havde selvfølgelig været optimalt, hvis de havde været færdig samtidig med Femern Bælt-forbindelsen. Men det her er vi nødt til at glæde os over. Det er store fremskridt, at der er truffet sådan en beslutning, og så må der være fire-fem år, hvor man kører lidt langsommere på den strækning,« siger Kristian Pihl Lorentzen. ",
        "metadata": {
            "source": "https://www.berlingske.dk/samfund/to-nye-broer-skal-forbinde-danmark-og-tyskland-bedre",
            "image_url": "https://berlingske.bmcdn.dk/media/cache/resolve/image_x_large/image/32/329088/7633893-germany-architecture-weather-feature.jpg",
            "publication_time": "Fredag d. 05. september 2014, kl. 14.29",
            "author": "Thomas Albrektsen",
            "related_links": [],
            "attachments": []
        }
    }
}