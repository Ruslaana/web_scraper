{
    "version": "1.0",
    "document": {
        "id": "https://www_berlingske_dk/oekonomi/iben-brinkland-er-rystet-over-sine-moeder-med-det-offentlige-og-hun-er",
        "title": "Iben Brinkland er rystet over sine møder med det offentlige. Og hun er langtfra alene",
        "content": "Hun vidste med det samme, at der måtte være tale om en fejl. Den slags kan jo ske. Men da Iben Brinkland gjorde Skattestyrelsen opmærksom på, at de ikke havde nogen ret til pludselig at tømme hendes virksomheds skattekonto – og at de lige havde indgået en aftale med hende om en betalingsordning – afviste de blankt. Hun måtte have misforstået, for de havde ret. Det var ordlyden i svarene fra Skattestyrelsen, som Berlingske har læst. Heldigvis for Iben Brinkland er hun uddannet jurist, har 30 års erfaring fra den offentlige sektor og underviser i skatteinddrivelse ved siden af sin rådgivningsvirksomhed. Derfor vidste hun, at hun havde retten på sin side. Men der skulle måneders kamp til, før hun endelig fik medhold i sin klage – som hun også måtte presse på for at få igennem systemet. Forløbet rystede hende dybt, og den står ikke alene. Hver gang Iben Brinkland er i kontakt med den offentlige sektor i forbindelse med sin virksomhed, oplever hun at blive mødt med manglende forståelse og mistro. »Vi er på vej i den gale retning, og det er dybt bekymrende,« siger hun. Hvorfor det? »Vores samfund bygger helt grundlæggende på tillid. Hvis man ikke kan have tillid til systemet, kan det ikke lade sig gøre at drive en forretning.« Der er helt generelt en manglende forståelse for, hvad det vil sige at drive virksomhed i den offentlige sektor, mener Iben Brinkland.Fold sammenLæs mereFoto: Linda Kastrup. Iben Brinkland er langtfra den eneste, der har haft en eller flere dårlige oplevelser i mødet med den offentlige sektor. I en ny undersøgelse, som erhvervsorganisationen SMVdanmark har foretaget, svarer et betydeligt antal af de 1.400 adspurgte små og mellemstore virksomheder, at de har prøvet noget lignende. Et flertal har gode oplevelser med det offentlige, men en række resultater er nedslående, mener SMVdanmark. Brancheorganisationens administrerende direktør, Jakob Brandt, er »chokeret« over resultaterne, som ifølge ham blotlægger et større samfundsproblem. »Virksomhederne bruger unødvendigt meget tid på bøvl med det offentlige. Tid, der kunne og burde blive brugt på at skabe værdi og arbejdspladser,« siger han. Jakob Brandt kræver en dybdegående undersøgelse af, hvorfor det står så galt til med den offentlige service, som mange virksomheder er dybt utilfredse med.Fold sammenLæs mereFoto: PR-foto. På sine ture rundt i landet for at mødes med SMVdanmarks medlemmer har direktøren hørt talrige historier om dårlige oplevelser i mødet med det offentlige. Derfor satte han sig for at finde ud af, om der var tale om et generelt problem og omfanget af det. Selvom undersøgelsen blev sat i gang på baggrund af en mavefornemmelse, blev han dybt overrasket over resultaterne. »Jeg er grundlæggende rystet over det, som vores medlemmer har svaret. Antallet af virksomheder, der har dårlige oplevelser med systemet, er alarmerende højt og overgår min vildeste fantasi,« siger Jakob Brandt. Det er vigtigt for ham at understrege, at der ikke er tale om enkelte brodne kar her og der. »Det er kulturen i den offentlige sektor, der er noget galt med. Der mangler helt grundlæggende forståelse og respekt for virksomhederne,« konstaterer han. Undersøgelsen er ikke lavet før, hvorfor Jakob Brandt ikke kan sige noget om, hvorvidt det er blevet værre eller bedre med tiden. Men hans klare fornemmelse er, at der er sket en forråelse af kulturen på mange offentlige kontorer i de seneste år, hvor han tidligere så en mere tillidsbaseret og serviceminded tilgang. »Udviklingen er vendt, og det er et kæmpe problem,« siger Jakob Brandt. Er der ikke god grund til, at det offentlige holder virksomhederne i ørerne, så de ikke snyder og svindler? »Jeg har ikke set noget som helst empiri, der understøtter den påstand. Tværtimod så vi under coronakrisen, at det kun var en promille, der snød, selvom statskassen nærmest stod vidt åben,« siger Jakob Brandt. Mange virksomheder fremhæver i SMVdanmarks undersøgelse oplevelser vedrørende skat og gældsinddrivelse, hvor de har følt sig intimideret i dialogen med myndighederne. Det overrasker ikke Iben Brinkland, at hun langtfra er den eneste, der har haft udfordringer med Skattestyrelsen. Men det bekymrer hende, for de færreste har den samme baggrund som hende. »Jeg var heldig at have den viden og erfaring, jeg har. Andre ville formentlig bare have troet på systemet, når de blev afvist,« siger Iben Brinkland. For mange myndigheder overlader vurderinger af sager til it-systemer uden at tænke selv, mener Iben Brinkland.Fold sammenLæs mereFoto: Linda Kastrup. Selvom hun stadig er rystet over sin oplevelse med Skattestyrelsen, er hun overbevist om, at de offentligt ansatte i den anden ende ikke ville hende noget ondt. »Jeg tror, det handler om, at mange af medarbejderne ikke ved, hvad der egentlig foregår, og at de fagligt ikke er i stand til at vurdere det. Hvis computeren siger noget, tror de på det,« siger Iben Brinkland: »Det er ikke ond vilje, det er inkompetence. De er simpelthen blevet for dårlige.« Berlingske har forelagt kritikken fra Iben Brinkland og undersøgelsen for Skattestyrelsen, som fagdirektøren for Borger- og Virksomhedskontakt, Peter Thorgaard, forholder sig til i et skriftligt svar. Her understreger han, at man gør meget ud af at sikre »god kontakt og vejledning af virksomhederne«. »Jeg er derfor også rigtig ærgerlig over at høre om undersøgelsen fra SMVdanmark og om den konkrete virksomheds oplevelse,« skriver han. Han kan dog ikke gå ind i Iben Brinklands sag, da Skattestyrelsen er underlagt fortrolighed. Men det er vigtigt for Peter Thorgaard, at langt de fleste virksomheder er meget tilfredse med Skattestyrelsen. »Vi laver løbende tilfredshedsundersøgelser af virksomhedernes oplevelser af vores telefoniske vejledning. Her spørger vi blandt andet om virksomhedernes oplevelse med vores medarbejderes venlighed og imødekommenhed. På en skala fra 1-5 angiver virksomhederne i gennemsnit en tilfredshed i vores målinger i 2025 på mere end 4,5,« skriver han. Selvom direktøren er tilfreds med de målinger, understreger han også, at man hele tiden arbejder på at blive bedre. »Vi vil altid gerne høre konkrete forslag fra organisationerne til, hvad vi kan gøre for at forbedre vores vejledning,« skriver Peter Thorgaard. Erhvervsminister Morten Bødskov (S) mener også, at virksomheder »naturligvis« skal opleve et professionelt og godt samarbejde med det offentlige. Han ønsker dog ikke at kommentere på SMVdanmarks undersøgelse, men henviser i stedet til en måling, der viser, at 80 procent af de små og mellemstore virksomheder er tilfredse med fagligheden i landets seks erhvervshuse. »Det er præcis den form for samarbejde, som der skal være mellem det private og offentlige,« skriver han i en mail.",
        "metadata": {
            "source": "https://www.berlingske.dk/oekonomi/iben-brinkland-er-rystet-over-sine-moeder-med-det-offentlige-og-hun-er",
            "image_url": "https://berlingske.bmcdn.dk/media/cache/resolve/image_x_large/image/191/1914983/24938356-iben-brinkland-er-ejer-af-rdgivningsvirksomheden.jpg",
            "publication_time": "Mandag d. 28. april 2025, kl. 07.07",
            "author": "Kalle Kehlet",
            "related_links": [],
            "attachments": []
        }
    }
}