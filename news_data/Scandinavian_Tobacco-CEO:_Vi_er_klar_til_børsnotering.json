{
    "version": "1.0",
    "document": {
        "id": "https://www_berlingske_dk/aktier/scandinavian-tobacco-ceo-vi-er-klar-til-boersnotering",
        "title": "Scandinavian Tobacco-CEO: Vi er klar til børsnotering",
        "content": "Administrerende direktør i Scandinavian Tobacco Group (STG), Niels Frederiksen har udsigt til at blive den, der skal stå i spidsen for en børsnotering, som vil være den største transformation af den danske producent af pibetobak og cigarer siden grundstenene til selskabet blev lagt tilbage i 1750. Det skiverBørsen. STG er ejet af tre store aktionærer: Augustinus Fonden, C.W. Obel og Swedish Match, som sidste år bad eksterne rådgivere undersøge de strategiske muligheder for selskabet. Det var herigennem, en børsnotering blev anset som en mulighed.  - I sidste ende er det jo vores ejere, der beslutter, om en børsnotering er løsningen. Vores opgave som virksomhed er at være klar. Og vi er klar. Der mangler kun en beslutning fra vores ejere. Så enkelt kan det siges, siger Niels Frederiksen i et interview til Børsen. Topchefen er ligeledes klar, når det drejer sig om den fortælling som selskabet, der i 2014 omsatte for 6,1 mia. kr., skal sælge sig selv på ved en børsnotering i København.  - Det er vigtigst for mig, at vi får rygenydelsen tilbage i centrum. Jeg vil gerne have fokus tilbage på tobakken. Vi skal opfattes som dem, der er gode til at omsætte vores tobaksviden til gode produkter, ligegyldigt om det er pibetobak eller cigarer, siger Niels Frederiksen til Børsen. ",
        "metadata": {
            "source": "https://www.berlingske.dk/aktier/scandinavian-tobacco-ceo-vi-er-klar-til-boersnotering",
            "image_url": "https://berlingske.bmcdn.dk/media/cache/resolve/image_x_large/image/21/217722/11550558-st.jpg",
            "publication_time": "Onsdag d. 02. december 2015, kl. 07.16",
            "author": null,
            "related_links": [],
            "attachments": []
        }
    }
}