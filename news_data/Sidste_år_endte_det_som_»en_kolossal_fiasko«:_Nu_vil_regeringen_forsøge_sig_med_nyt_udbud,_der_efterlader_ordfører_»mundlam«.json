{
    "version": "1.0",
    "document": {
        "id": "https://www_berlingske_dk/politisk-morgenpost/sidste-aar-endte-det-som-en-kolossal-fiasko-nu-vil-regeringen",
        "title": "Sidste år endte det som »en kolossal fiasko«: Nu vil regeringen forsøge sig med nyt udbud, der efterlader ordfører »mundlam«",
        "content": "Godmorgen og velkommen til ugens sidste politiske morgenpost. Torsdag mistede justitsminister Peter Hummelgaard sin stemme. Sådan sagde han i hvert fald selv til TV 2, kort efter sin 1. maj-tale i Fælledparken. Hummelgaard var nemlig blevet mødt af røgbomber og altoverdøvende båthorn, som han selv efterfølgende beskrev som »fuldstændig udemokratisk opførsel« og »ren og skær sabotage«. Det var blandt andet propalæstinensiske demonstranter, der i Fælledparken var troppet op med »Stop folkemord«-banner. Ministeren måtte fra scenen råbe sine budskaber, som denne skribent i hvert fald aldrig nåede at fange, hvad var. Det håber Peter Hummelgaard dog, at andre i Fælledparken gjorde torsdag: »Ligesom sidste år, var jeg fast besluttet på, at jeg selvfølgelig bare taler hen over hovedet på dem, som er mødt op med det ene formål at sabotere og gøre noget meget, meget udansk,«sagde ministeren til Ekstra Bladetefter sin tale. Velkommen til den politiske morgenpost.  De propalæstinensiske demonstranter holdt sig dog til København 1. maj, mens statsminister Mette Frederiksen selv var draget til Odense. Sammen med byens borgmester, Peter Rahbek Juhl, og beskæftigelsesminister Ane Halsboe-Jørgensen, var det en storsmilende Frederiksen, der trykkede et hav af hænder, før hun indtog scenen. »Den tale, som Mette Frederiksen holdt inde foran de rød- og hvidternede duge og alle de smurte rundstykker, var renset for bomber. Ingen nyheder. Til gengæld var der masser af 'verden er utryg, vi skal stå sammen',« skriver Berlingskes politiske korrespondent i sinreportagefra torsdagens arrangement i Odense. Men på den anden side af Frederiksens tale ventede pressen på etdoorstepmed statsministeren, som dog ikke havde synderligt mange kommentarer den dag. Mette Frederiksen afviste torsdag at kommentere på Søren Gades dobbeltrolle, som har vakt kritik den seneste tid.Fold sammenLæs mereFoto: Thomas Traasdahl/Ritzau Scanpix. Adspurgt om det pensionsopgør,Frederiksen varslede sidste sommer, svarede hun, at der er god tid til at finde en model, samt at den blot skal være på plads inden 2030. »Der er ikke en konkret model endnu, og derfor er der heller ikke taget en beslutning om det ene eller det andet,«sagde hun. Frederiksen blev også spurgt til Venstre-manden Søren Gades dobbeltrolle, som har vakt kritik den seneste tid. Kritikken af Folketingets formand går på, at flere danske havne er nervøse for, om Esbjerg Havn, hvor Søren Gade er bestyrelsesformand, vil stå bedre, når det i Folketinget skal besluttes, hvor produktionen af de kommende krigsskibe skal placeres i Danmark. Flere partier har også kritiseret Søren Gade for hans dobbeltrolle, ligesom tidligere formand for FolketingetMogens Lykketoft har sagt, at Lykketoft selv var en del af en anden tradition, end den der hersker i dag under Gade. Men den massive kritik til trods havde Mette Frederiksen ikke meget at sige om den dagsorden: »Jeg bliver nødt til at sige, at det er et anliggende for Folketinget, og det kan jeg ikke kommentere på som statsminister,«svarede Frederiksen kort. Et tocifret milliardbeløb. Så meget lægger regeringen op til at bruge på nyt udbud af havvindmølleparker, som skal lokke private virksomheder til at tage opgaven på sig. Det skriver en række medier, herunder Berlingske, Altinget, TV 2, EnergiWatch og Børsen, torsdag. Regeringens forslag kommer efter, at klimaminister Lars Aagaards fiasko fra sidste år, hvor det lykkedes at indhente lige præcis nul – der blev sagt nul – bud på opførelsen af havvindmøller. Et udbud, der ellers var rekordstort, og som ministeren havde store forventninger til. Det blev rullet ud med pomp og pragt som regeringensnye store prestigeprojekt, men endte som bekendt med at blive»en kolossal fiasko«for regeringen, som nærværende avis' erhvervskommentator, Thomas Bernt Henriksen, udlagde det i december. I en række medier forklarede Aagaard dengang, at regeringen nu ville arbejde på at få afdækket, »om vi kan gøre noget for, at de havvindmølleparker kommer hurtigt i udbud igen«. Og det ser altså ud til at ske nu. IfølgeBørsenskulle udbuddet i denne omgang dog være halvt så stort som sidst, til trods for at det bliver meget dyrere. Op mod 60 milliarder er regeringen klar til at bruge, skriver avisen. Tre havvindmølleparker skulle være i udbud, to i Nordsøen og én ved Hesselø, og her vil private energiselskaber kunne blive tilbudt op mod 62 milliarder kroner i støtte over 20 år,skriver Altinget. Mediet er kommet i besiddelse af forhandlingsoplægget fra regeringen, som du kan seher. Hos Det Konservative Folkeparti er energiordfører Dina Rabjerg »mundlam« over, at udbuddet står til at blive så dyrt, ligesom hun er »ked af det på skatteborgernes vegne«: »Vi har haft en udbudsproces med projekter, hvor man var advaret på forhånd. Vi kunne have sluppet langt billigere, hvis man havde taget kritikken seriøst sidste forår. Det er dyrt ikke at høre efter. Det er en kæmpe dummebøde,« siger Dina Rabjerg tilTV 2om regeringens milliarddyre udbud. 1.De Konservatives Mette Abildgaard er tilbage fra barsel og er dermed sit partis nye gamle politiske ordfører igen, ligesom hun vender tilbage som formand for Statsrevisorerne. »1. maj er jo den perfekte dag at genoptage arbejdet, så her har I mig tilbage,«skriver hunpå sine sociale medier. Siden sidste sommer, hvor Abildgaard gik på barslen, har Frederik Bloch Münster vikarieret for hende i rollen som politisk ordfører, imens Mei Mercado tog sig af Statsrevisorerne. 2.Den nye ombudsmand Christian Lundblad varsler, at han i rollen agter at være mere synlig samt holde øje med kunstig intelligens. Det gør han i et interview medPolitiken. »Det er en ordning, der skal være der for befolkningen, og derfor skal de jo også vide, at ombudsmanden er der,« siger Lundblad, der netop er tiltrådt som Folketingets ombudsmand 1. maj. 3.Medlem af Regionsrådet i Region Midtjylland, Lone Langballe, blev vraget som spidskandidat tirsdag, som også var den dag, hvor Lone Langballe begravede sin mand, den tidligere DF-politiker Christian Langballe. »Jeg ved ikke, hvad der er sket. De må åbenbart ikke mene, at jeg er egnet som spidskandidat. Jeg ved ikke, om Majbritt Birkholm er valgt på forhånd. Jeg har ikke nået at sætte mig ind i det,« siger Lone Langballe tilTV Midtvest. Partisekretær i DF, Erik Bjørn Møller, oplyser dog, at valget tirsdag er foregået helt efter bogen og på demokratisk vis. Anders Fogh Rasmussen udgiver bogen »At turde« I dag udgiver forlaget Gyldendal en ny bog af tidligere statsminister Anders Fogh Rasmussen. Bogen handler om hans liv fra han blev medlem af Folketinget og frem til nu, heriblandt tiden som NATOs generalsekretær. Bogen handler også om verdens stormagter, hvor et helt kapital omhandler Rusland og Foghs egne møder med Ruslands præsident, Vladimir Putin. 09.00: Møde i salen I dag er der møde i Folketingssalen, hvor en række lovforslag bliver behandlet. Det drejer sig blandt andet om forslag om at den danske stat, offentlige myndigheder mv. kun skal anerkende to køn, forslag om at indføre grundvandsparker og forslag om anerkendelse af en selvstændig palæstinensisk stat i FN. 12.30: Regeringen holder pressemøde om Hus Forbis fremtid Fredag lancerer regeringen sammen med Hus Forbi, Stenbroens Jurister og Danske Bank en løsning, der sikrer den sociale avis Hus Forbis fremtid. I den forbindelse holdes pressemøde med præsentation af løsningen. Fra regeringen deltager erhvervsminister Morten Bødskov (S). Tilmelding er nødvendig. 16.00: Åbent samråd om råderummets størrelse og den finanspolitiske holdbarhed Finansudvalget har finansminister Nicolai Wammen (S) i åbent samråd om råderummets størrelse. Derudover har udvalget bedt ministeren oplyse, om Folketingets partier vil blive indkaldt til drøftelser om et »kasseeftersyn« af dansk økonomi, så der kan skabes klarhed over den finanspolitiske holdbarhed på længere basis end de intervaller, der hidtil har været fremlagt. Det var alt for i dag. Tak fordi du læste med!",
        "metadata": {
            "source": "https://www.berlingske.dk/politisk-morgenpost/sidste-aar-endte-det-som-en-kolossal-fiasko-nu-vil-regeringen",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917492/24943035-.jpg",
            "publication_time": "Fredag d. 02. maj 2025, kl. 10.38",
            "author": "Camille Koeller",
            "related_links": [],
            "attachments": []
        }
    }
}