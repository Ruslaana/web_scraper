{
    "version": "1.0",
    "document": {
        "id": "https://www_berlingske_dk/indland/besoegstallet-er-i-bund-genaabningen-slaar-ikke-til-for-mange-zoologiske",
        "title": "Besøgstallet er i bund: Genåbningen slår ikke til for mange zoologiske haver og forlystelsesparker",
        "content": "Fra 1. marts måtte udendørs kulturinstitutioner som forlystelsesparker, zoologiske haver og udendørsmuseer slå dørene op. I mange tilfælde har genåbningerne dog ikke haft den ønskede effekt, skriverB.T. Blandt zoologiske haver og forlystelsesparker har mange borgere valgt at gå hus forbi og dermed vælge forlystelserne fra, lyder det til B.T. fra flere direktører. Årsagen, formoder flere, bunder i kravet om at kunne fremvise en negativ coronatest ved indgangen, hvilket især afskrækker de spontane besøgende, fordi en negativ test unægtelig stiller højere krav til planlægningen af besøget. I Odense Zoo står det slemt til, og påsken blev langtfra, hvad den zoologiske have havde håbet på. »I starten gik det meget godt, men påsken gik virkelig ringe, og efter påsken har vi under halvdelen af det normale besøgstal. Det ser rigtig skidt ud. Der er flere ting, der spiller ind, men kravet om negative coronatest er helt klart en barriere. Det har en væsentlig betydning for antallet af spontane besøg,« siger Bjarne Klausen, direktør for Odense Zoo til B.T. Københavns Zoo oplyser, at besøgstallene ikke er prangende, men ligger på omtrent 50 procent af normalen. I Københavns Zoo har gæster dog mulighed for at få foretaget en kviktest ved indgangen til haven. Alligevel er besøgstallet såvel som mængden af penge, gæsterne lægger i haven, under niveau, og det går hårdt ud over økonomien, oplyser havens pressechef. Ole Andersen, der er direktør for Dyrehavsbakken, oplyser til B.T., at forlystelsesparken ville ligge 30 til 35 procent bedre, hvis ikke kravet om test gjaldt. Samtidig har Dyrehavsbakkens lukkede forlystelser og restauranter indflydelse på den haltende omsætning. Især de borgerlige partier har i ugevis efterlyst en større lempelse af restriktionerne for de liberale erhverv herunder restauranterne og cafeerne. Grundlaget for partierne er, at skrækscenariet for indlæggelser i midten af april ikke er nær så højt, som prognoserne tidligere på året forudså. Dengang lød det, at der i midten af april kunne være 870 indlagte på landets intensivafdelinger. I de seneste uger er antallet af indlæggelser faldet og er nu på under 200.",
        "metadata": {
            "source": "https://www.berlingske.dk/indland/besoegstallet-er-i-bund-genaabningen-slaar-ikke-til-for-mange-zoologiske",
            "image_url": "https://berlingske.bmcdn.dk/media/cache/resolve/image_x_large/image/141/1410437/23716857-.jpg",
            "publication_time": "Onsdag d. 14. april 2021, kl. 09.05",
            "author": "David Rue Honoré",
            "related_links": [],
            "attachments": []
        }
    }
}