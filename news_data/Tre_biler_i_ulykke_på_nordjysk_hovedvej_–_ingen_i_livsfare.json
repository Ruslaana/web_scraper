{
    "version": "1.0",
    "document": {
        "id": "https://www_berlingske_dk/indland/tre-biler-i-ulykke-paa-nordjysk-hovedvej-ingen-i-livsfare",
        "title": "Tre biler i ulykke på nordjysk hovedvej – ingen i livsfare",
        "content": "Flere biler har søndag aften været involveret i en trafikulykke ved Tingskoven nær Fjerritslev i Nordjylland. Det fremgår af et tweet fra Nordjyllands Beredskab.  Station Fjerritslev og Station Brovst er kaldt til færdselsuheld ved Tingskoven.Flere biler er impliceret.Vi er lige ankommet. Anmeldelsen om ulykken indløb klokken 18. Vagtchef ved Nordjyllands Politi René Kortegaard oplyser, at der var tre biler involveret i ulykken. Alle de involverede personer er uden for livsfare. I den ene bil sad en familie på tre personer -–mor, far og en dreng på to et halvt år. De er alle bragt til Aalborg Universitetshospital. I den anden sad en mand, som har brækket begge ben i ulykken. Han behandles på sygehuset i Hjørring. Manden i den tredje bil har fået små skrammer og er blevet bragt til sygehuset i Thisted. På grund af ulykken blev Rute 11 -–Ålborgvej – fra Aalborg mod Fjerritslev spærret mellem frakørslerne mod Hjortdal og mod Bonderup. Det fremgik af trafikinformation fra Vejdirektoratet. Et par timer efter ulykken lyder meldingen, at stedet kan passeres med forsigtighed. »Vi er stadigvæk ved at rydde op derude,« siger politiets vagtchef René Kortegaard. Der er tilkaldt en bilinspektør, som undersøger ulykkesstedet. En bilinspektør tilkaldes sædvanligvis, når der er tale om alvorlige trafikulykker. Bilinspektøren kan blandt andet vurdere, hvor hurtigt der er blevet kørt, eller om der er foretaget opbremsning eller lignende. /ritzau/ ",
        "metadata": {
            "source": "https://www.berlingske.dk/indland/tre-biler-i-ulykke-paa-nordjysk-hovedvej-ingen-i-livsfare",
            "image_url": "https://berlingske.bmcdn.dk/media/cache/resolve/image_x_large_vertical/image/161/1615246/24261970-politi---20221113194408466_org.jpeg",
            "publication_time": "Søndag d. 13. november 2022, kl. 19.48",
            "author": null,
            "related_links": [],
            "attachments": []
        }
    }
}