{
    "version": "1.0",
    "document": {
        "id": "https://www_berlingske_dk/internationalt/meldinger-om-nordkoreanske-tropper-i-rusland-kan-betyde-flere-ting",
        "title": "Meldinger om nordkoreanske tropper i Rusland kan betyde flere ting, siger ekspert: Mediestunt, afgørende for krigen eller den spæde start på en verdenskrig?",
        "content": "Krigen i Ukraine fortsætter. Og nu kan den have taget en »opsigtsvækkende« drejning. Sådan lyder det fra Anders Puck Nielsen, der er militæranalytiker ved Forsvarsakademiet. De seneste par dage har der nemlig været meldinger om, at Nordkorea agter at sende – eller har sendt –12.000 soldater til Ruslandfor at deltage i krigen. Meldingen kommer fra Ukraines præsident, Volodymyr Zelenskyj, og udsagnet har senere mødt opbakning af den sydkoreanske efterretningstjeneste, NIS, som lørdag delte satellitbilleder af baser, der skulle huse nordkoreanske soldater i Rusland. Og selvom intet officielt er blevet bekræftet endnu – hverken fra USA eller NATOs side eller Nordkorea og Rusland – overrasker det Anders Puck Nielsen: Søofficer, sprogofficer og militæranalytiker Anders Puck Nielsen er forsker på center for militære operationer ved Forsvarsakademiet.Fold sammenLæs mereFoto: Mads Claus Rasmussen/Ritzau Scanpix. »Det er et meget markant skridt, hvis man ligefrem sender soldater til at kæmpe ved frontlinjen. Også i perspektivet af, at Nordkorea efter sigende skal til at blande sig i europæisk sikkerhed. Det er opsigtsvækkende,« siger han til Berlingske. Ifølge militæranalytikeren kan meldingerne dog betyde flere forskellige ting. Som følge af meldingerne de seneste dage fortalte tidligere chefanalytiker i Forsvarets Efterretningstjeneste Jacob Kaarsbo i gårtil Ekstra Bladet, at krigen nu kan få en ny betegnelse, og hele situationen trækker mod en »verdenskrig«. Især fordi Rusland ifølge Kaarsbo ikke har kunnet rekruttere nordkoreanske soldater »uden Kinas stiltiende accept«. Og Kinas involvering i en krig på det europæiske kontinent tegner ikke godt. Ifølge Anders Puck Nielsen er det heller ikke »helt utænkeligt«, at man vil kunne kalde situationen en verdenskrig, siger han til Berlingske: »Lige nu ser vi også nogle spændinger på grænsen mellem Nord- og Sydkorea, og hvis det her fører til uro på den koreanske halvø, så er det jo en krig, der på en eller anden måde udspiller sig i to forskellige dele af verden, og så er det vel deromkring, ikke? Men der er selvfølgelig meget langt endnu, til det ligner noget fra Første eller Anden Verdenskrig.« Nordkorea er ikke en lille spiller, men en kæmpe militær magt. Og trykker de for alvor på speederen, kan de være en kæmpe allieret for Rusland og Putin.Fold sammenLæs mereFoto: KCNA/Reuters/Ritzau Scanpix. Han vil dog se soldaterne kæmpe i Ukraine, før han tror på det, siger han: »Vi hører, at de er ved at blive trænet i det fjerne Østen for at blive klar til at komme til Ukraine, men at se dem komme til Ukraine, det er alligevel et langt skridt. Viser det sig at være sandt, er spørgsmålet, om hvor mange de er. På papiret har Nordkorea en hær, der er større end Ruslands hær,« siger Anders Puck Nielsen og påpeger, at antallet af soldaterne også er afgørende: »Hvis der er tale om 10-12.000 soldater, er det ikke noget, der afgør krigen. Men hvis der efterfølgende kommer 10-20 gange så mange i alt, så er det måske noget, der for alvor betyder noget. Men potentielt set kan det være ret afgørende. Nordkorea er ikke et lilleputland. De er en kæmpe militær magt. Nordkorea har leveret meget mere ammunition til Rusland, end Vesten har til Ukraine, bare for at sætte det i perspektiv.« Men skepsissen emmer stadig i militæranalytikeren. Meldingerne kan nemlig også være et regulært mediestunt ifølge ham. En informationsoperation, der handler om at puste til frygten for en verdenskrig. Det kan sågar også handle om, at man vil påvirke det amerikanske præsidentvalg. Donald Trump er vælgernes foretrukne præsident, når det kommer til at håndtere verdens krige. I hvert fald hvis man ser på en ny undersøgelse, som The Wall Street Journal har foretaget, hvor man spurgte 2.100 amerikanere i de såkaldte svingstater om, hvem de synes kan håndtere krigene bedst.Fold sammenLæs mereFoto: Brian Snyder/Reuters/Ritzau Scanpix. Meldingerne om, at Nordkorea donerer soldater til Rusland, kan – om de er sandfærdige eller ej – være til fordel for Donald Trump og hans antikrigsdagsorden, fortæller Anders Puck Nielsen. »Han har markeret sig som kandidaten imod krig. Han siger, at hvis Kamala Harris bliver valgt, så kommer der en verdenskrig. Der kan lige præcis sådan noget som det her godt være noget, der kan spille ind i det. Fordi det giver Trump muligheden for at sige, der kan I bare se, at I er nødt til at vælge mig, for ellers går det her jo helt galt.« En meningsmåling,som The Wall Street Journalfor nylig foretog, viser også, at Donald Trump ifølge amerikanerne er meget mere populær end Kamala Harris,når det kommer til at håndtere begge krige. »De her rygter kan sagtens være for at påvirke en folkestemning op til valget,« siger Anders Puck Nielsen og afslutter: »Men vi er nødt til at vente og se, hvad Nordkorea gør, når det kommer til stykket.«",
        "metadata": {
            "source": "https://www.berlingske.dk/internationalt/meldinger-om-nordkoreanske-tropper-i-rusland-kan-betyde-flere-ting",
            "image_url": null,
            "publication_time": "Søndag d. 20. oktober 2024, kl. 14.22",
            "author": "Malthe Håkonssen",
            "related_links": [],
            "attachments": []
        }
    }
}