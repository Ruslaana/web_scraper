{
    "version": "1.0",
    "document": {
        "id": "https://www_berlingske_dk/ledere/berlingske-mener-ja-tak-til-brugerbetaling-hos-laegen-hvis-skatten-foelger",
        "title": "Berlingske mener: Ja tak til brugerbetaling hos lægen – hvis skatten følger med ned",
        "content": "Brugerbetaling har i årevis været et tabu i dansk politik. Selv de politikere, der egentlig går ind for det, tør sjældent sige ordet højt af frygt for reaktionen hos både politiske modstandere og hos vælgerne. Det er egentlig mærkeligt, for vi har jo allerede rigtig meget brugerbetaling i dag. Mellem 15 og 20 procent af de samlede sundhedsudgifter er direkte finansieret af borgerne selv i form af brugerbetaling. For eksempel skal man selv betale hos tandlægen, og man skal selv købe sin medicin. Med det stigende antal private sundhedsforsikringer in mente er tallet sandsynligvis endnu højere, vurderer eksperter. Naturligvis bør vi kunne diskutere, om det er et passende niveau, og om brugerbetalingen ligger de rigtige steder. Ikke mindst fordisundhedsvæsenet er så presset, som det er: Vi bliver flere ældre og færre i den erhvervsaktive alder, vi har svært ved at rekruttere personale, medicin og behandlingsmuligheder bliver bedre og dyrere, og befolkningens forventninger til sundhedsvæsenet stiger i takt med den generelle velstandsstigning. Derfor er det velgørende, atmedlemmer af regeringens såkaldte Robusthedskommission nu har åbnet ballet. Professor i sundhedsøkonomi Mickael Bech kalder brugerbetaling for »et væsentligt instrument til at foretage de nødvendige prioriteringer«, mens FOA-formand Mona Striib foreslår egenbetaling for patienter, der har brug for behandling efter fejlslagne kosmetiske operationer foretaget i udlandet. Brugerbetaling er helt grundlæggende fornuftigt. Det er basal økonomisk lærdom, at gratis goder skaber et overforbrug, og det er irrationelt. Brugerbetaling giver simpelthen en mere fornuftig adfærd. Det ville for eksempel være rimeligt at skulle betale for eksempel 100 kroner for et besøg hos sin praktiserende læge, mens for eksempel kronikere, borgere med meget lav indkomst og andre grupper kunne undtages eller være beskyttet af et loft. Ifølgeen ældre ekspertrapportville et gebyr i den størrelsesorden få borgerne til at gå sjældnere til læge og bruge mindre medicin, så man årligt ville kunne spare mellem tre og fire milliarder kroner, hvilket svarer til to-tre procent af de samlede offentlige sundhedsudgifter. Betaling for lægebesøg fungerer fint i Sverige, Norge og Finland, så hvorfor ikke også i Danmark? Der er dog en afgørende betingelse: I en borgerlig optik siger det sig selv, at brugerbetaling naturligvis må følges med skattelettelser. Hvis der ikke bare skal være tale om en de facto skattestigning, skal provenuet direkte tilbage i borgernes lommer. Men så får vi også skabt en gunstig spiral, hvor skattelettelserne øger arbejdsudbuddet og dermed væksten, mens de frigivne ressourcer ved færre lægebesøg kan bruges andre og mere gavnlige steder i det pressede sundhedsvæsen. Desværre bekymrer regeringen sig tilsyneladende mere om de elendige meningsmålinger end om at skabe et fornuftigt sundhedssystem.Sundhedsminister Sophie Løhde (V) afviser i hvert fald Robusthedskommissionens ideer om brugerbetalinguden videre begrundelse, mens hun blot henviser til et såkaldt »prioriteringsråd«, som regeringen gerne vil nedsætte. I sig selv er der ikke noget galt med et sådant råd. Men det ville være mere ærligt – og også mere demokratisk – hvis regeringen ikke brugte det til på den måde at skubbe de svære diskussioner fra sig. AMALIE LYHNE",
        "metadata": {
            "source": "https://www.berlingske.dk/ledere/berlingske-mener-ja-tak-til-brugerbetaling-hos-laegen-hvis-skatten-foelger",
            "image_url": "https://berlingske.bmcdn.dk/media/cache/resolve/image_x_large/image/172/1720081/24535560-betaling-for-lgebesg-fungerer-fint-i-sverige-no.jpg",
            "publication_time": "Torsdag d. 28. september 2023, kl. 16.28",
            "author": null,
            "related_links": [],
            "attachments": []
        }
    }
}