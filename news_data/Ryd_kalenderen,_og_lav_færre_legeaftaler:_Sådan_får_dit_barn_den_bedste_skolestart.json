{
    "version": "1.0",
    "document": {
        "id": "https://www_berlingske_dk/indland/ryd-kalenderen-og-lav-faerre-legeaftaler-saadan-faar-dit-barn-den-bedste",
        "title": "Ryd kalenderen, og lav færre legeaftaler: Sådan får dit barn den bedste skolestart",
        "content": "Flere af landets fem-seksårige er allerede begyndt i førskole-sfo på deres fremtidige skoler. Selvom den første officielle skoledag først er 1. august, så er overgangen fra børnehaven til sfo’en for mange børn allerede starten på skolegangen. Men førskoleordningen giver ikke ligefrem en glidende start. Rådet for Børns Læring har blandt andet kritiseret ordningen og påpeget, at den fører til stigende mistrivsel og voksende fravær blandt skolebørn. Så hvordan hjælper man bedst sit barn til at få en god start på en af de største overgange i børnelivet? Spørgsmålene er lige så mange som bekymringerne. Men bekymringen kan hurtigt smitte af på børnene, advarer børnepsykolog i Børns Vilkår Malene Angelo »Det er ikke altid hjælpsomt for børn, når forældre bliver bekymrede. Børnene spejler sig i den bekymring, og de kan miste troen på, at de kan klare de udfordringer, de står over for,« siger hun. I stedet kan man med fordel tage nogle konkrete tiltag til sig, der kan hjælpe med at gøre overgangen mere overkommelig. »Det kan godt for mange forældre være en kæmpe omvæltning, når man har børn, der skal starte i skole. Men i stedet for at gå rundt og bekymre sig er der nogle konkrete ting, man kan gøre, for at støtte sit barn,« siger Malene Angelo, der giver fem konkrete råd. Alene det at vende sig til at stå tidligt op kan gøre hverdagen og skolegangen for barnet nemmere. Alt efter barnets døgnrytme og evne til at vende den om kan det være relevant at forsøge at vende den allerede få uger op til den store dag.Fold sammenLæs mereFoto: Liselotte Sabroe. 1. Sæt klare rammer for barnet Skolestarten byder ikke bare på en masse nye indtryk, men også en uforudsigelighed for barnet. Det er en helt naturlig omvæltning at vænne sig til at gå fra børnehaven til enten førskole-sfo eller direkte i skole, fordi det genkendelige bliver erstattet med noget ubekendt. »For alle børn er det en stor omvæltning, fordi der gælder helt andre rutiner, rammer og krav. Der er en masse nye børn og voksne, som de skal møde, og det kræver mange ressourcer for børnene,« forklarer Malene Angelo. Det er derfor en god idé at forsøge at gøre dagen mere forudsigelig og overskuelig for barnet. Det kan man med fordel gøre ved at fortælle og forberede dem på, hvad der skal ske, hvor lang skoledagen vil være, og hvem af forældrene der henter efter skole. Men det handler også om at skabe forudsigelighed. »Børn har brug for, at man giver dem en fornemmelse af, hvad de er på vej ind til. Det kan man blandt andet gøre ved at tage over og besøge skolen, som de skal til at starte på,« siger Malene Angelo. 2. Giv barnet færre eller kortere legeaftaler God leg erafgørende, ikke bare for børnenes udvikling, men også for deres glæde. Det kan dog for en periode være en god idé at begrænse mængden af legeaftaler. »Når vi siger det på den måde, så handler det om at finde en balance, hvor barnet lige får lov at lande,« siger Malene Angelo og uddyber: »Det handler om, at man ikke får proppet for meget ind i barnets kalender. De bruger i forvejen meget energi og ressourcer på at være til stede i løbet af skoledagen og kan være så trætte, at det kan blive for meget med en legeaftale.« Børn har brug for leg. Med nye klassekammerater kan nye legeaftaler hurtigt hobe sig op, men mens barnet er i tilvænningsfasen, kan det være en god idé at begrænse legen en smule.Fold sammenLæs mereFoto: Linda Kastrup. Og det gælder hele det første år af skoleperioden, forklarer Malene Angelo. Det betyder ikke, at legeaftalerne skal begrænses i et helt år, men at de nærmere bør rykkes til weekenderne, så dagene ikke bliver for lange for barnet. 3. Ryd familiens kalender Der er i den grad brug for, at barnet har tid til at lade batterierne op, så de kan vende tilbage til en ny skoledag veludhvilede og med fornyet energi. Man kan derfor som familie hjælpe ved at begrænse eller helt rydde kalenderen, når overgangen finder sted. »Det handler i det hele taget om at sætte tempoet ned i familien og drosle ned for antallet af aktiviteter i den periode, hvor skolen starter,« siger Malene Angelo. Helt konkret kan noget så banalt som bare at sætte sig på sofaen, når man er kommet hjem med barnet efter en skoledag, være måden. Her handler det ikke bare om at skabe rolige omgivelser i hjemmet, men nærmere, at man er tilgængelig for sit barn. »Efter en skoledag, hvor et barn har brugt sig selv og er blevet udfordret på nye måder, er det vigtigt, at forældre er tilgængelige for et kram, fysisk kontakt og for at kunne lytte til barnets oplevelser fra dagen,« siger Malene Angelo. Tilgængeligheden kan netop give barnet overskud til at komme tilbage i skolen til en ny dag og klare alle de nye udfordringer. Netop dét at være nærværende og tilgængelig for sit barn i den periode binder sig lidt an til det sidste råd. For overgangen fra børnehave til skole kan nemlig få barnet til at reagere med store følelser. 4. Giv barnet tid til at finde sig til rette Den store overgang kan give barnet anledning til at reagere på måder, der ikke ligner dem. Og det kan være helt ned til de mindste ting, der gør, at alt pludselig koger over. »Småting kan pludseligt blive meget store. Her handler det som forældre om at vide, at barnet kan mangle overskud og har brug for lidt ekstra omsorg og forståelse i den periode,« siger Malene Angelo og uddyber: »Og det kræver ekstra tålmodighed fra forældrenes side.« Det kan være noget så småt som at skulle binde sine egne snørebånd, der kan ende ud i gråd eller raseri. De nye indtryk skal ikke bare bearbejdes, men barnet kan også finde sig selv i helt uvante situationer. »Det handler om at møde barnet med en forståelse af, at de er på hårdt arbejde i øjeblikket. Det skal vi give tid og plads til,« siger Malene Angelo. 5. Få godt fat om hverdagen Først og fremmest handler det om, hvilken døgnrytme barnet har i forvejen. Som forælder har man typisk en fornemmelse af, hvor mange timers søvn barnet har brug for, og det vil variere fra familie til familie. For de børn, der før første skoledag i 0. klasse i august har tilbragt nogle måneder i førskole-sfo'en, er det muligvis en mindre udfordring. »Når man kommer direkte fra førskole-sfo, så har ens forældre ofte været i arbejde. Så døgnrytmen er nu måske ikke helt så skæv i forhold til at skulle møde klokken otte om morgenen,« siger Malene Angelo. Men hvis man allerede nu kan se, at det er en udfordring for ens barn at vænne sig til at møde i børnehaveklasse klokken otte eller førskole-sfo, så er det en god idé at lægge dem i seng tidligere end normalt og vende døgnrytmen, forklarer Malene Angelo. »Det kan godt tage nogle dage at vende sådan en rytme, og det vil jo være afhængigt af, hvad man plejer at gøre som familie.«",
        "metadata": {
            "source": "https://www.berlingske.dk/indland/ryd-kalenderen-og-lav-faerre-legeaftaler-saadan-faar-dit-barn-den-bedste",
            "image_url": "https://berlingske.bmcdn.dk/media/cache/resolve/image_x_large/image/179/1790273/24693161-skolestarten-er-en-af-de-strste-overgange-i-barnd.jpg",
            "publication_time": "Onsdag d. 01. maj 2024, kl. 21.10",
            "author": "Ines Kajkus",
            "related_links": [],
            "attachments": []
        }
    }
}