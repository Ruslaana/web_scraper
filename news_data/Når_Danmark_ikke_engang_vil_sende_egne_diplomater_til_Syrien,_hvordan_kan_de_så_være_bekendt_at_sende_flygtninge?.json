{
    "version": "1.0",
    "document": {
        "id": "https://www_berlingske_dk/kommentarer/naar-danmark-ikke-engang-vil-sende-egne-diplomater-til-syrien-hvordan",
        "title": "Når Danmark ikke engang vil sende egne diplomater til Syrien, hvordan kan de så være bekendt at sende flygtninge?",
        "content": "Dette er en del af en pro et contra. Du kan læse, hvad Eva Selsing, filosof, mener om sagenher. Historien om min veninde Aya Abu-Daher åbner for debatten om flere tusinde mennesker, som Danmark agter at sende til det krigsramte Syrien, uden garanti for deres sikkerhed. Unge mennesker bliver sendt fra klasselokalet, hvor de lærer om demokratiet, til et diktatur, som de får at vide, at de skal genopbygge. Et sted, hvor borgere kommer i fængsel og bliver tortureret, når de modsiger regimet, eller bare hvis de er i familie med en, der har været kritisk over for Assads regime. Et sted, hvor mænd bliver tvunget i militærtjeneste. Et sted, hvor kvinder bliver udsat for vold, voldtægt og andre former for undertrykkelse uden en ordentlig lovgivning, der beskytter dem. Det sker på trods af, at Danmark er medunderskriver påistanbulkonventionen, der forpligter os alle til at beskytte kvinder mod enhver form for undertrykkelse. Og det sker på trods af, at blandt andet FNs flygtningeorganisation og Amnesty har vurderet situationen i Syrien som værende farlig.  Mens alle andre lande tager disse betragtninger alvorligt, er Danmark det eneste land i Europa, der inddrager opholdstilladelser for syriske flygtninge. Men kan politikerne stå inde for det? Kan politikerne garantere, at disse menneskers skæbne ikke vil ende ligesom den endte for to afghanske brødre, Vahid Vaziri og hans lillebror? De blev udvist til Afghanistan i 2015, og det endte med, at lillebroren blev dræbt i Kabul. Danmark sender ikke engang sine egne diplomater til Syrien, fordi det er for farligt. Hvordan kan det så være sikkert for de syriske flygtninge? Når det ikke er sikkert for danskere, er det heller ikke sikkert for syrere. Danmark har ikke nogen hjemsendelsesaftaler med Assad, og det betyder, at Aya og andre i samme situation vil blive sendt på et udrejsecenter. Det er meningsløst at sende mennesker fra klasselokalet og arbejdsmarkedet til et udrejsecenter. Vi ved, at vi kommer til at mangle arbejdskraft om få år. Vi ved ifølge udlændinge- og integrationsministeriet, at det koster samfundet300.000 kroner per personom året at bo på et udrejsecenter. Hvorfor skal mennesker rådne op på et udrejsecenter i stedet for at bidrage til samfundet? Skal de bo der, til det bliver forsvarligt at rejse til Syrien? Eller planlægger regeringen at indgå en hjemsendelsesaftale med diktatoren Assad? Det ville være det største svigt i årtier! At sige at Syrien er et sikkert sted at leve i, er en klar anerkendelse af, at man kan leve i sikkerhed i et diktatur. Det kan Danmark ikke være bekendt. I hvert fald ikke det Danmark jeg kender og elsker. Rahima Abdullah er gymnasieelev og næstforperson i DFUNK – Dansk Flygtningehjælp Ungdom",
        "metadata": {
            "source": "https://www.berlingske.dk/kommentarer/naar-danmark-ikke-engang-vil-sende-egne-diplomater-til-syrien-hvordan",
            "image_url": "https://berlingske.bmcdn.dk/media/cache/resolve/image_x_large/image/140/1408951/23713003-al-hol-brn.jpg",
            "publication_time": "Lørdag d. 10. april 2021, kl. 15.00",
            "author": null,
            "related_links": [],
            "attachments": []
        }
    }
}