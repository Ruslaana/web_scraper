{
    "version": "1.0",
    "document": {
        "id": "https://www_berlingske_dk/sceneanmeldelser/naar-big-motherholder-oeje",
        "title": "Når Big Motherholder øje",
        "content": "»Emma! Kom ind, sid ned!« Sådan begynder den tilsyneladende troskyldige samtale mellem Emma og hendes chef bag den lukkede dør, den første samtale af mange i stykket »Kontrakten« på Teatret ved Sorte Hest. Emmas kærlighedsrelation til en anden ansat er nemlig et brud på virksomhedens etiske regler - og det kommer den ellers så dygtige UG-pige til at betale en dyr pris for. Men hvad er chefens motiver? Er hun bare firmaets kvinde, en regelrytter, der står fast på arbejdspladsens politik - eller er hun i virkeligheden en ødelægger, misundelig på den yngre kvinde og hendes lykke? Nægter hun hende simpelt hen det kærligheds - og familieliv, hun ikke selv har?  Den dualisme spiller Karen-Lise Mynster naturligvis flot og ikke så lidt vittigt igennem i kattens konstante leg med musen på kanten af skrivebrodet. Grusomt smilende og iskold, men ikke uden sprækker bag businesspanserets manicurerede fernis. Små stressede knæk med nakken, når ingen ser, og et par høje sko, der sparkes af i forkostpausen, vidner om de omkostninger, arbejdspladsens perverterede kultur også har længere oppe i systemet. Og Laura Bro er mindst lige så glimrende som den tjenstvillige spejderpige, der først møder anklagerne med sund skepsis i de store øjne og naturlig trods, men siden knækker noget så gevaldigt i takt med at skruen strammes, armen vrides rundt og truslerne om fyring hænger over hovedet. Deres nøje afstemte samspil på den intime scene er naturligvis en fornøjelse at følge.  Den unge britiske dramatiker Mike Bartletts stykke var oprindeligt et radiodrama, som siden blev omsat til teaterscenen. Det fornægter sig trods alt ikke i Søren Iversens iscenesættelse, der ikke kan skjule stykkets primitive skelet. Tematikken er bestemt interessant: Arbejdslivet æder sig ind på gennemsnits­tilværelsen i stadig højere grad, og hvor går så grænsen for, hvor meget arbejdspladsen skal bestemme? Men det eskalerende pres på stakkels Emma ender også med at blive lidt for forudsigeligt, til trods for en stadigt mere grotesk tone, der nærmer sig den sorte absurdisme i takt med, at kravene til Emma tager grovere proportioner. Emnekredsen var den samme i CaféTeatrets »Under is« i sidste sæson, men »Kontrakten« er desværre mere præget af kalkuleret og håndfast angelsaksisk teatersnedkeri end af tysk formeksperiment og forsøg på at vise lønslavens føjelighed indefra. Men ses for Karen-Lise Mynster og Laura Bro kan den bestemt.",
        "metadata": {
            "source": "https://www.berlingske.dk/sceneanmeldelser/naar-big-motherholder-oeje",
            "image_url": "https://berlingske.bmcdn.dk/media/cache/resolve/image_x_large/image/81/818242/3276758-teater-ved-sorte-hest.jpg",
            "publication_time": "Mandag d. 08. november 2010, kl. 22.30",
            "author": null,
            "related_links": [],
            "attachments": []
        }
    }
}