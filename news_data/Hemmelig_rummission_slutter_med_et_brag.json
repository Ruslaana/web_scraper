{
    "version": "1.0",
    "document": {
        "id": "https://www_berlingske_dk/virksomheder/hemmelig-rummission-slutter-med-et-brag",
        "title": "Hemmelig rummission slutter med et brag",
        "content": "Selv om missionen er hemmelig, er landingen det bestemt ikke. Titusinder af beboere i det centrale Florida i USA hørte nemlig braget, da et hemmeligt, ubemandet rumfly fra det amerikanske luftvåben søndag morgen, lokal tid, brød lydmuren og landede oven på en rundrejse om Jorden på to år. »Jeg troede, at nogen smadrede ind i min garage. Det var bare et lydmursbrag. Tak, NASA, for forskrækkelsen!« skrev Felicity Smoak på Twitter X-37B er navnet på testflyet, der ligner en lille rumfærge og netop er bygget til at skulle kunne sendes op igen og igen. Det landede søndag på NASAs rumcenter, Kennedy Space Center, med et øredøvende brag efter 718 dage i luften. Det soldrevne fly, der er omkring ni meter langt, er bygget af Boeing-flyfabrikkerne og har dermed slået en tidligere flyvning med samme flytype, som klarede 614 dage i luften. Sammenlagt har flyene været i kredsløb om Jorden i 2.085 dage, oplyser det amerikanske luftvåben.  »Vi er umådeligt begejstrede for rumfartøjets ydelse og er spændt på at gennemse de data, som det har samlet sammen til støtte for videnskaben og rumforskningen,« siger Ron Fehlen, der er ansvarlig for X-37B-missionerne, i en pressemeddelelse efter landingen. Hvad rumflyenes mission er, holdes hemmeligt. Dog vides det, at det landede fly var med til at teste en opgraderet, elektrisk trykmotor på satellitter, der bruges som led i USAs sikkerhed, og ligeledes bidrog til et NASA-eksperiment. Derimod mener eksperter at kunne udelukke, at flyene kan bruges til at angribe mål på Jorden. Til gengæld menes flyene at medbringe udstyr til indsamling af efterretninger, skriver avisen Orlando Sentinel.  Det var første gang, at X-37B-flyene landede i Florida, hvorfra rumfærgerne tidligere var blevet sendt op og bragt ned igen - den sidste var Atlantis i juli 2011. De tidligere landinger med X-37B er sket på Vandenberg Air Force Base i Californien på vestkysten, skriver Florida Today. Dette var den fjerde rumtur for X-37B, der blev sendt op 20. maj 2015. Den femte er programsat til senere i år. Og selv om det heller ikke vil blive meddelt på forhånd, vil man helt sikkert høre om det. ",
        "metadata": {
            "source": "https://www.berlingske.dk/virksomheder/hemmelig-rummission-slutter-med-et-brag",
            "image_url": "https://berlingske.bmcdn.dk/media/cache/resolve/image_x_large/image/3/30230/17185714-pix-x-37b.jpg",
            "publication_time": "Mandag d. 08. maj 2017, kl. 08.35",
            "author": "Thomas Breinstrup",
            "related_links": [],
            "attachments": []
        }
    }
}