{
    "version": "1.0",
    "document": {
        "id": "https://www_berlingske_dk/business/landskrona-vil-ogsaa-have-biltunnel-til-danmark",
        "title": "Landskrona vil også have biltunnel til Danmark",
        "content": "Der er kamp mellem de svenske byer om at få etableret fast forbindelse til Danmark. Nu melder Skånes femtestørste by, Landskrona, sig yderligere ind i kampen og foreslår, at der også oprettes en biltunnel til København fra byen, der ligger mellem Helsingborg i nord og Malmø i syd. Den skal gå parallelt med den jernbanetunnellinje til godstransport, som i forvejen er på tegnebordet mellem Landskrona og København. »Hvis man undersøger det og kommer frem til, at det fungerer og stemmer med dansk infrastruktur, bliver det vældig effektivt,« siger Christian Alexandersson, som er Landskronas ansvarlige for projekt »Europaspåret« (Europasporet), til dagbladet Sydsvenskan. Landskrona, der ligger på højde med Hørsholm i Danmark, har længe arbejdet med sit 50 milliarder svenske kroner (36,9 milliarder danske kroner) dyre jernbanetunnelprojekt – en sænketunnel med dobbeltspor, som strækker sig over 20 kilometer og skal efterfølges af en otte kilometer boret tunnel på dansk side, som når ind under Københavns Hovedbanegård og Tivoli med fire gennemgående spor. Samtidig skal der anlægges ti kilometer ny jernbane på den svenske side og etableres en vendebanegård for dansk persontrafik ved Nordhavn. Dette skal nu suppleres med en biltunnel til anslået ekstra 20 milliarder svenske kroner (14,8 mia. danske), der får fat i Danmark ved den nye havnetunnel i København, mener Landskronas bystyre, hvis kommune tæller lige over 46.000 indbyggere. Dermed vil tunnelen både have plads til tog og biler, ganske som det erplanlagt med Femern-forbindelsen mellem Lolland og Nordtyskland. Europasporet ligger i konkurrence med planerne om at etablere fast forbindelse mellem Helsingør og Helsingborg længere mod nord. Her afventes fortsat en analyse fra de svenske myndigheder i Trafikverket. Den skulle have været klar inden udgangen af 2020, men ventes ifølge dagbladet Kvällsposten først at kunne fremlægges inden for en måned. Landskrona mener, at byens placering gør en tunnel mod Danmark herfra mere oplagt, når de forventede stigninger i godstransporten med tog fra Sverige kommer, så snartFemern-forbindelsen er på plads og åbnet i 2029. FAKTAFemern-forbindelse skal stå klar i 2029Tirsdag har forvaltningsdomstolen i Leipzig afvist seks klager, der omhandlede den tyske godkendelse af Femern-projektet.Dermed er vejen banet for, at det første spadestik til Femern-projektet på tysk side kan blive taget.Læs mere om Femern-projektet her:Forbindelsen mellem Rødby og Puttgarden vil blive en 18 kilometer lang sænketunnel med vej og jernbane.Forbindelsen står til at blive den længste sænketunnel i verden med dobbeltsporet motorvej med nødspor i hver retning – og en dobbeltsporet, fuldt elektrificeret jernbane.Tunnelen vil blive bygget med 89 betonelementer, som støbes på land og derefter sænkes ned på havbunden.Det vil tage ti minutter at køre i bil gennem tunnelen og syv minutter i tog.Prisen forventes at være på 52,6 milliarder kroner for tunnelen og 9,5 milliarder kroner for vej og jernbane i Danmark. Danmark garanterer for lån, men projektet er brugerfinansieret. Der regnes i 2015-kroner.Femern-forbindelsen skal efter planen stå klar i 2029.Prisen for at køre igennem tunnelen vil blive besluttet politisk før åbningen. Femern A/S regner dog med en pris omkring 500 kroner for en enkelt tur i en personbil.Kilde: Femern A/SFOLD UD Tirsdag har forvaltningsdomstolen i Leipzig afvist seks klager, der omhandlede den tyske godkendelse af Femern-projektet. Dermed er vejen banet for, at det første spadestik til Femern-projektet på tysk side kan blive taget. Læs mere om Femern-projektet her: Kilde: Femern A/S",
        "metadata": {
            "source": "https://www.berlingske.dk/business/landskrona-vil-ogsaa-have-biltunnel-til-danmark",
            "image_url": "https://berlingske.bmcdn.dk/media/cache/resolve/image_x_large/image/137/1372893/23622120-pix-landskrona.jpg",
            "publication_time": "Torsdag d. 31. december 2020, kl. 11.00",
            "author": "Thomas Breinstrup",
            "related_links": [],
            "attachments": []
        }
    }
}