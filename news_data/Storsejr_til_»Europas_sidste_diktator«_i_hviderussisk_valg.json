{
    "version": "1.0",
    "document": {
        "id": "https://www_berlingske_dk/internationalt/storsejr-til-europas-sidste-diktator-i-hviderussisk-valg",
        "title": "Storsejr til »Europas sidste diktator« i hviderussisk valg",
        "content": "HVIDERUSLAND: Den hviderussiske præsident, Aleksandr Lukasjenko, får fem år mere som præsident, viser tre forskellige exit polls, skriver nyhedsbureauet Tass ifølge Reuters. De tre målinger giver præsidenten mellem 80 og 84 procent af stemmerne. Dermed tegner han til at få en anelse flere stemmer end ved det seneste valg i 2010, hvor Aleksandr Lukasjenko fik 80 procent af stemmerne. Selve valghandlingen har modsat valget i 2010 foregået forholdsvis roligt, og det kan give en anerkendende gulerod til Lukasjenko fra EU. Og da den hviderussiske præsident afgav sin personlige stemme, forklarede han, at der er udsigter til et bedre forhold til Vesten, skriver Reuters. »Vi har gjort alt, hvad Vesten har ønsket af os, frem mod valgaftenen. Hvis Vesten virkelig vil have et bedre forhold til os, så kan intet forhindre det,« sagde han og tilføjede, at bolden nu er på Vestens banehalvdel. EU-kredsen mødes mandag for at diskutere, om man skal lette sanktioner mod Hviderusland og Lukasjenko. Flere end 80 procent af de stemmeberettigede hviderussere afgav deres stemme ved valget, lød det fra det den hviderussiske valgkommission, kort før valgstederne lukkende ifølge Reuters. Aleksandr Lukasjenko har været præsident i Hviderusland siden juli 1994.",
        "metadata": {
            "source": "https://www.berlingske.dk/internationalt/storsejr-til-europas-sidste-diktator-i-hviderussisk-valg",
            "image_url": "https://berlingske.bmcdn.dk/media/cache/resolve/image_x_large_vertical/image/17/178163/10975480-belarus-politics-election.jpg",
            "publication_time": "Søndag d. 11. oktober 2015, kl. 20.57",
            "author": null,
            "related_links": [],
            "attachments": []
        }
    }
}