{
    "version": "1.0",
    "document": {
        "id": "https://www_berlingske_dk/kultur/jeg-har-altid-droemt-om-at-vaere-vaertinde-i-et-stort-varmt-hjem-hvor-alle-til-hver",
        "title": "»Jeg har altid drømt om at være værtinde i et stort, varmt hjem, hvor alle til hver en tid var velkomne. Den drøm har jeg indtil videre måttet sætte på standby«",
        "content": "Har du et ar, der fortæller en særlig historie? »Mit store smil på maven er arret efter to kejsersnit. Det husker mig både på livet og på døden. Livet, fordi mine to elskede drenge kom ud den vej – gennem smilet på min mave. Og døden, fordi min egen bedstemor døde i barselssengen. Det at give sit eget liv for liv – det har været en følgesvend for mig, så længe jeg kan huske. At blive ven med sine ar og bruge dem til at minde sig selv om, at havde du ikke ar, så var du her måske slet ikke. Begge mine fødsler var voldsomme. Jeg ville selvfølgelig ikke have været dem foruden, men havde det været som i min bedstemors tid, ja, så var jeg her nok slet ikke på jorden i dag. Så mit store smil på maven er en smuk påmindelse om at værdsætte at leve nu. Og være taknemmelig for at kunne opleve livet. Hvad er din største succes i livet – også professionelt? »At jeg kom ind på Skuespillerskolen ved Odense Teater er min største succes. Det gjorde hele forskellen. Det var et nåleøje, der åbnede nogle muligheder for mig, som jeg er dybt taknemmelig for. Jeg blev klædt på til mit fremtidige liv der. Og så mødte jeg også min store kærlighed der: Min mand.« Hvad er du ikke lykkedes med i tilværelsen? »Jeg har altid drømt om at være værtinde i et stort, varmt hjem, hvor alle til hver en tid var velkomne, og der altid sad nye spændende gæster om bordet, som var veldækket, duftende og smukt. At der var en heftig dialog hen over spisebordet, og mange meninger blandede sig i spisestuen. At jeg havde stort overskud, rummelighed og forståelse. Et ægte kunstnerhjem, som lukkede alle ind på alle mulige tider af døgnet. Den drøm har jeg indtil videre måttet sætte på standby. Jeg er alt for travl til at udleve den. Når jeg kommer hjem, er jeg ofte ekstremt træt. Og jeg beundrer virkelig min mand og mine børn for, at de kan holde mig ud. Tit falder jeg i søvn midt i en sætning. Og overskud til de mange gæster, langbordsmiddage og store meningsudvekslinger i mit eget hjem – det må vente, til jeg bliver gammel. Hvis jeg bliver det. Til gengæld vil jeg glæde mig til at samle op på det punkt. Jeg har noget at indhente!« Hvad er dit yndlingsord? »Vildt! Jeg elsker, når noget er vildt. Uforudsigeligt. Overraskende. Overskridende. I det vilde ser jeg de fleste muligheder. Og jeg føler adrenalinen, som giver mig et voldsomt kick af energi. At tage ud i det vilde er dér, eventyret opstår for mig. Der hvor de store grin og den største energi ligger. Det bedste er så at følges med andre derud og gøre eventyret til virkelighed. Og det er netop det,som vi står midt i på Bellevue Teatret. Jeg er meget taknemmelig for alle de skønne mennesker, som arbejder sammen med mig og løfter de kæmpe visioner, vi de seneste måneder har udviklet sammen. Indenfor oplevelsesøkonomi vil man nok kalde det at turde gå ud i det blå ocean. Bellevue Badehotel som totaloplevelse, hvor publikum bliver gæsterne til åbningen på Badehotellet. Det bliver vildt!«  Hvad må man ikke udsætte dig for? »Magtmisbrug, usagte agendaer og uærlighed. Hvis det rammer mig, bliver jeg modløs, og min ordblindhed overrumpler mig med usammenhængende sætninger, ord og argumenter, der ikke kan falde på plads i min mund. I selskab med mennesker, der til gengæld udviser gennemsigtighed, ærlighed og ydmyghed, der får jeg ro til at både handle og udvikle mig professionelt og privat. Det er et grundvilkår for mig i relationer med andre mennesker. Ligesom det forhåbentlig er for alle andre.« Hvad er det bedste råd, du nogensinde har fået? »At række ud. At være gavmild med sine ideer, sig selv og sin tid. At stille sig til rådighed. Da det gik op for mig – for alvor – hvilken styrke det har at række ud, så ændrede mit liv sig. Både privat og professionelt. Det gav mig energi. Jeg søger selv derhen, hvor der er energi til stede. Hvis den ikke er der – energien – så kan jeg ikke arbejde og være kreativ. Tørre energiforladte sammenhænge er som et floddelta, hvor vandet er løbet fra, fordampet, tørret ud.« Hvis du måtte ændre noget ved dit udseende, hvad skulle det være? »Hvis mine ben kunne blive dobbelt så lange – det ville jeg elske.« Hvordan føles kærlighed? »Det føles trygt. Dybt inde i knoglemarven.«",
        "metadata": {
            "source": "https://www.berlingske.dk/kultur/jeg-har-altid-droemt-om-at-vaere-vaertinde-i-et-stort-varmt-hjem-hvor-alle-til-hver",
            "image_url": "https://berlingske.bmcdn.dk/media/cache/resolve/image_x_large/image/99/997679/21297474-25bkupia-jette-hansen-15555jpg.jpeg",
            "publication_time": "Søndag d. 24. juni 2018, kl. 10.00",
            "author": "Trine Munk-Petersen",
            "related_links": [],
            "attachments": []
        }
    }
}