{
    "version": "1.0",
    "document": {
        "id": "https://www_berlingske_dk/samfund/muhammed-tegner-akkaris-onde-fortid-er-ikke-glemt",
        "title": "Muhammed-tegner: Akkaris 'onde' fortid er ikke glemt",
        "content": "»Han har været en ond, ond mand, og hans fortid bliver aldrig glemt.« Sådan lyder det fra Franz Füchsel, der i et læserbrev i torsdagens udgave af Berlingske åbent fortæller om sin holdning til Ahmed Akkari - manden der de sidste uger har stjålet overskrifterne i både danske og udenlandske medier, efter han stod frem i BT og åbent fortrød sine handlinger under Muhammed-krisen tilbage i 2005. Franz Füchsel, der var en af de 12 Muhammed-tegnere, finder det forrykt, at Ahmed Akkari \"med et fingerknips forlanger, at vi alle skal slå en streg over\" alt det onde, som den tidligere imam og islamist ifølge Franz Füchsel har forvoldt.  Som eksempel nævner Franz Füchsel kollegaen Kurt Westergaard, hvis tegning af Muhammed med en bombe i turbanen blev et symbol på Muhammed-krisen, der blev den største udenrigspolitiske krise i Danmark siden Anden Verdenskrig - og som kostede mere end 100 mennesker livet og var skyld i flere brændte danske ambassader og Dannebrog. Kurt Westergaard og Ahmed Akkari valgte torsdag den 1. august - i kølvandet på Ahmed Akkaris opgør med fortiden - at drikke kaffe og udveksle smil, håndtryk og gode minder. »Kurt Westergaard sidder i dag noget nervesvækket i rullestol og med et større politiopbud bag sig – og hvis skyld er det – det er Akkaris«, siger Franz Füchsel til bt.dk og tilføjer. »Ahmed Akkari en lille upålidelig mand, der kun tænker på sin egen succes - også når han mødes med Kurt Westergaard«.  »Nu er han så træt af at være muslim eller såkaldt muslim. Nu vil han i stedet gerne ind på de blankpolerede gulve i Danmark eller alle steder i verden for den sags skyld - og inviterer sig derfor ind hos Kurt Westergaard. Manden er kun ude på at få sig noget succes efter at have været en ond ond mand«, siger Franz Füchsel. Den i dag 34-årige Akkari var som bekendt talsmand for en række muslimske organisationer, er protesterede mod de 12 Muhammed-tegninger i Jyllands-Posten. Han var desuden med til at genoplive hele krisen, da han deltog i en delegation, som rejste rundt i Mellemøsten med et krav om, at det officielle Danmark skulle undskylde for tegningerne.",
        "metadata": {
            "source": "https://www.berlingske.dk/samfund/muhammed-tegner-akkaris-onde-fortid-er-ikke-glemt",
            "image_url": "https://berlingske.bmcdn.dk/media/cache/resolve/image_x_large/image/24/249514/6698980-ds.jpg",
            "publication_time": "Torsdag d. 08. august 2013, kl. 21.52",
            "author": null,
            "related_links": [],
            "attachments": []
        }
    }
}