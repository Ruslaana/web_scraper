{
    "version": "1.0",
    "document": {
        "id": "https://www_berlingske_dk/virksomheder/spotify-spiller-op-til-starbucks",
        "title": "Spotify spiller op til Starbucks",
        "content": "De to mastodonter på hver deres område, den svenske musiktjeneste Spotify og den amerikanske kaffekæde Starbucks, slår pjalterne sammen. Partnerskabet giver belønninger til de loyale kunder, der er medlem af Starbucks’ reward-system, der kommer til at få gratis adgang til Starbucksmusik på Spotify.  Musikken har længe været en vigtig brik for Starbucks, der er glade for at kunne tilbyde deres kunder Spotify direkte. »I mere end 40 år har musik spillet en vital rolle i ”Starbucks Third Place-oplevelse” (Starbucks er det tredje sted, man er udover arbejde og hjem, red.). Det er inspirerende på en uventet måde, som har hjulpet til at forme den globale popkultur,« siger Starbucks’ topchef, Howard Schultz. I en pressemeddelelse kaldes samarbejdet et musikalsk økosystem, og det er det første af sin slags. Som en del af aftalen, skal Spotify promoveres i kaffebutikkerne. »Starbucks har en stor musikarv og mange kunder, der er passionerede musikfans. Det gør os utroligt stolte over at være deres musikalske partner,« siger musiktjenestens topchef, Daniel Ek, om samarbejdet.  Ifølge planen starter det musikalske samarbejde med, at Starbucks’ ansatte i USA får et medlemskab til Spotify Premium, hvorefter det følger for de ansatte i Canada og Storbritannien. De ansatte skal så være med til at vælge musikken og forme den i kaffekædens butikker. På sigt skal disse playlister så blive tilgængelige for medlemskunderne via en Starbucks-app på mobilen, så de til hver en tid kan streames. Starbucks’ My Starbucks Reward har ti mio. medlemmer, og Spotify har mere end 60 mio. brugere på verdensplan.",
        "metadata": {
            "source": "https://www.berlingske.dk/virksomheder/spotify-spiller-op-til-starbucks",
            "image_url": "https://berlingske.bmcdn.dk/media/cache/resolve/image_x_large/image/13/135736/8962342-pix-starbucks.jpg",
            "publication_time": "Tirsdag d. 19. maj 2015, kl. 11.25",
            "author": "Iben Sørensen",
            "related_links": [],
            "attachments": []
        }
    }
}