{
    "version": "1.0",
    "document": {
        "id": "https://www_berlingske_dk/scene/julen-er-reddet-ronja-roeverdatter-maa-vaere-lige-det-vi-har-brug-for",
        "title": "Julen er reddet: »Ronja Røverdatter« må være lige det, vi har brug for",
        "content": "Hvad skulle dansk teater dog gøre udenAstrid Lindgren? Hun er rare menneskers idé om LEGO-klodser, Brio-tog og puslespil af træ – i bogform. Dramatiseringerne af hendes slidstærke, klassiske børnebøger er garanti for en eventyrlig aften med en opbyggelig morale. Lige noget for alle dem, der gerne vil give deres egen barndoms oplevelser videre til den næste generation, ikke mindst op mod en tilstundende højtid, hvis det ikke skal være så julet, at det gør noget. Sådan har man også tænkt påFolketeatret,hvor historien om Ronja Røverdatter går sin humørfyldte gang over scenen i en gedigen udgave. Nu som før er det fortællingen om den livlige røverdatter, der ikke alene er sød og fornuftig, men også har temperament, så det rækker. Ronja har i hvert fald tilpas med ben i næsen til, at hun er i stand til at trodse sin far, den buldrende røverkonge. I hemmelighed bliver hun gode venner med den lidt ældre Birk, der jo så altså er søn af en rivaliserende røverhøvding på den anden side af den kløft, der naturligvis ikke kan skille dem ad.Dette Romeo og Julie-par i børnehøjde må endda flygte ud i den lokkende, men også farefulde skov, hvor de på skift redder hinanden fra rumpenisser, grålinge og vildhekse, og hvor de etablerer sig i eksil i pagt med naturen: »Skoven er sin egen!« som de synger. Her overkommer de det meste, selvom de længes hjem. Voldsomt trængsel og alarm i røverkulen.Fold sammenLæs mereFoto: Gudmund Thai. Til sidst er alle blevet klogere, selv de latterligt uforsonlige røverhøvdinge, og minsandten om så ikke moralen om fred og fordragelighed, forbrødring og forsoning vinder til sidst, når de trodsige teenagere Ronja og Birk endda annoncerer, at de vil gøre op med den sociale arv og vælge en anden og mere lovlydig livsbane. Støttet af de varme og stærke kvinder, der hele vejen igennem har måttet ryste på hovedet af deres latterlige mænd, som leger røvere og soldater og slår hinanden oven i hovedet: Kvinder for fred. Jo, det er lige før, man synes, at »Ronja Røverdatter« er svaret på alle vores bønner i en verden, hvor uforsonligheden råder. Og varmen får da også lov til at brede sig i det gamle folketeater, hvor forestillingen er af den solide, fodtrampende slags. Muligvis ikke synderligt elegant hele vejen igennem, men i hvert fald med hjertet på rette sted. Instruktøren, Mads M. Nielsen, har i hvert fald formået at give den så tilpas meget fart og tempo, liv og lyst, humør og halløj trods det skabelonagtige i dramatisering, figurtegning og replikker. Men det havde ikke været Astrid Lindgren, hvis ikke også vi ind imellem havde haft et par tænksomme stunder om værdien af venskab, dødens uundgåelighed og ideen om, at piger også sagtens kan lade være med at lade frygten råde. Monica Isa Andersen med det skægge lille ansigt er en ilter, letbevægelig Ronja, der både kan fylde lungerne med livskraftig forårslængsel og tage kampen op med et hvilket som helst mandfolk. Fint suppleret af Sigurd Thomsens drenget naive Birk, der har svært ved at skjule sine gryende følelser for den skrappe, selvstændige Ronja. Begge synger de Sebastians trallevenlige, lad os venligt kalde dem lige-ud-ad-landevejen sange, kønt i det, der lejlighedsvis forvandler sig fra en traditionel familieforestilling til en halv musical. Rasmus Fruergaard og Charlotte Guldberg som røverhøvdingen Matti og hans gæve hustru.Fold sammenLæs mereFoto: Gudmund Thai. Rasmus Fruergaard er rigtig god som dumstædig røverhøvding, primitiv af natur, men god nok på bunden – hans flotte stemme gør sangen om savnet efter den bortrømte datter til et højdepunkt. Og Charlotte Guldberg er lige i hælene på ham som overbærende, håndfast røverhustru, der ikke bare styrer ægtemanden, men også alle de andre banditter med fast, kærlig hånd. Jakob Højlev Jørgensen supplerer med eventyrstemning som en hyggelig Skalle-Per. Bakket op af et muntert korps af folk og røvere med højt humør, strithår og skæg i alle retninger. Et følsomt øjeblik midt i hurlumhejet: Jakob Højlev Jørgensen og Monica Isa Andersen.Fold sammenLæs mereFoto: Gudmund Thai Gudmund Thai. Og så har scenograf Nadia Nabil Korsbæk også skabt en glimrende, stræbende røverborg, der kan bruges til det meste – de lidt klodsede sceneskift får man endda gjort til bevidst småkiksede danse i fri dressur, der bidrager til morskaben. Læg dertil masser af fantasifulde eventyrfigurer, nogle af dem halvautomatiserede, blinkende og på hjul – lidt uhyggelige, men ikke så meget, at det gør noget. At dømme efter reaktionen hos de børn i alle aldre, der overværede premieren, går Ronja i hvert fald rent hjem. »Ronja Røverdatter« af Astrid Lindgren. Scenebearbejdelse: Anniona Enckell. Oversættelse, sangtekster og musik: Sebastian. Iscenesættelse: Mads M. Nielsen. Scenografi: Nadia Nabil Korsbæk. Folketeatret, Store Scene, til 22. december. Danmarksturné 16. januar – 17. marts. Anbefales fra seks år og opefter.",
        "metadata": {
            "source": "https://www.berlingske.dk/scene/julen-er-reddet-ronja-roeverdatter-maa-vaere-lige-det-vi-har-brug-for",
            "image_url": "https://berlingske.bmcdn.dk/media/cache/resolve/image_x_large_vertical/image/185/1856125/24829659-ung-krlighed-monica-isa-andersen-og-sigurd-thoma.jpg",
            "publication_time": "Lørdag d. 09. november 2024, kl. 18.23",
            "author": "Jakob Steen Olsen",
            "related_links": [],
            "attachments": []
        }
    }
}