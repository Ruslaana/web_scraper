{
    "version": "1.0",
    "document": {
        "id": "https://www_berlingske_dk/indland/et-sted-i-nordsjaelland-kaempes-der-med-naeb-og-kloeer-mod",
        "title": "Ét sted i Nordsjælland kæmpes der »med næb og kløer« mod affaldssortering",
        "content": "Skrald er ikke bare skrald længere. Der er madaffald, papir, pap, forskellige typer plast – en hel række kategorier, som de fleste danskere efterhånden har vænnet sig til at skulle sortere deres efterladenskaber i. Men i én nordsjællandsk kommune forholder det sig anderledes. Efterhånden er Gribskov Kommune efterhånden en af de eneste kommuner tilbage i landet, som ikke har indført affaldssortering i ti fraktioner.Det skriver sn.dk. Her er der én spand til bioaffald og én til restaffald. Det har fået Miljøstyrelsen til at rette henvendelse til Gribskovs Udvalg for Klima, Teknik og Miljø, som blev orienteret pået møde 20. februar. Der er grund til at have røde ører, skriver udvalgsmedlem Jens Rane Holck (SF)i et opslag på Facebook. Anderledes ser udvalgets formand, Brian Lyck Jørgensen (DF), på sagen. Overfor sn.dk tilkendegiver han, at hans ører er blå af kulde. »Jeg er iskold. Det hele bunder jo i den beslutning, som Folketinget tog for en del år siden, som handler om, at kommunerne skal til at sortere i ti fraktioner. Det har jeg hele tiden syntes, at vi skulle udfordre dem i, og det har vi jo også gjort undervejs i Gribskov Kommune, fordi vi gerne ville have dem ned i så få fraktioner som muligt,« siger han – og påpeger samtidig, at ordningen er på vej. Over for TV 2uddyber udvalgsformanden, at han har det »helt fint« med, at det ikke er gået hurtigere. Faktisk, fortæller han, har han »kæmpet med næb og kløer« for, at Gribskovs borgere skal sortere i så få kategorier som muligt: »Vi mener ikke, at borgerne heroppe skal påtvinges en masse ekstra udgifter. For det er sådan, det bliver,« siger han til TV 2. Det var på baggrund af et EU-direktiv, at Folketinget i 2020 vedtog, at landets kommuner skal sortere affald i ti fraktioner. Kravet trådte i kraft i juli 2021, men langtfra alle kommuner har overholdt fristen. Til TV 2 siger Brian Lyck Jørgensen, at han forventer, at en løsning vil være klar til at blive udrullet i Gribskov i midten af 2025.",
        "metadata": {
            "source": "https://www.berlingske.dk/indland/et-sted-i-nordsjaelland-kaempes-der-med-naeb-og-kloeer-mod",
            "image_url": "https://berlingske.bmcdn.dk/media/cache/resolve/image_x_large_vertical/image/176/1769461/24648080-de-fleste-kommuner-har-efterhnden-implementeret-a.jpg",
            "publication_time": "Onsdag d. 28. februar 2024, kl. 14.30",
            "author": "Anne Baungaard",
            "related_links": [],
            "attachments": []
        }
    }
}