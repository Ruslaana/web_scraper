{
    "version": "1.0",
    "document": {
        "id": "https://www_berlingske_dk/internationalt/uhyre-sjaeldent-vejrfaenomen-koster-seks-personer-livet-i-melbourne",
        "title": "Uhyre sjældent vejrfænomen koster seks personer livet i Melbourne",
        "content": "Et uhyre sjældent vejrfænomen, hvor et kraftigt uvejr kolliderer med et usædvanligt højt pollental, har taget livet af seks personer i Australien. Fænomenet fandt sted mandag og havde indtil søndag kostet fire personer livet. De første fire ofre var mellem 18 og 35 år. Natten til søndag dansk tid er yderligere to personer afgået ved døden. Deres alder er fortsat ukendt. Yderligere tre er i kritisk tilstand, oplyser myndighederne. Det skriver nyhedsbureauet Reuters.  - Vi har nu seks dødsfald, der sandsynligvis er sket som følge af vejrfænomenet mandag, siger en talsmand for delstaten Victorias sundhedsministerium i en pressemeddelelse. - Fem patienter bliver fortsat tilset af specialister i Melbourne. Tre af dem er stadig i kritisk tilstand, står der videre i meddelelsen. Fænomenet bliver i Australien omtalt som \"astmastormen\". Det fandt sted mandag i Victoria, hvor Australiens næststørste by, Melbourne, ligger. Delstaten, hvor der netop nu er forår, blev ramt af en særlig kraftig regn og vind. Det betød, at pollen kunne absorbere fugt og dele sig i mindre partikler.  Det sendte pollentallene på himmelflugt og skabte voldsomme problemer for astmatikere i delstaten. Sundhedsministeren i Victoria, Jill Hennessy, sagde torsdag, at behovet for ambulancer var akut. - Det var som om, at 150 bomber gik af i et bestemt område af Melbourne på samme tid, sagde ministeren ifølge nyhedsbureauet AFP. I alt blev mere end 8500 personer med astma og høfeber kørt til hospitaler rundt omkring i delstaten som følge af det sjældne vejrfænomen. Regeringen i Victoria har nu iværksat en undersøgelse af, hvordan redningsfolk kan blive bedre rustet til at håndtere usædvanlige episoder som \"astmastormen\". Ifølge AFP har det sjældne vejrfænomen kun fundet sted i Australien. /ritzau/",
        "metadata": {
            "source": "https://www.berlingske.dk/internationalt/uhyre-sjaeldent-vejrfaenomen-koster-seks-personer-livet-i-melbourne",
            "image_url": "https://berlingske.bmcdn.dk/media/cache/resolve/image_x_large/image/4/48430/15589079-australia-weatherpollen.jpg",
            "publication_time": "Søndag d. 27. november 2016, kl. 03.41",
            "author": null,
            "related_links": [],
            "attachments": []
        }
    }
}