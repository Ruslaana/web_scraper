{
    "version": "1.0",
    "document": {
        "id": "https://www_berlingske_dk/videnskab/google-lukker-endnu-en-tjeneste",
        "title": "Google lukker endnu en tjeneste",
        "content": "Google bekræfter, at Google Labs lukker ned. Google Labs har været et udstillingsvindue til alle de små og skæve eksperimenter, som Google-ansatte har lavet, og som i nogle tilfælde ender med at blive til »rigtige« produkter. Google har som arbejdsplads fået ry for at være lidt af en legeplads. De fleste ansatte har den såkaldte 20 procent-tid, hvor det står dem frit for at eksperimentere og arbejde på andre ting, end de plejer at gøre.  Google Labs var et synligt bevis på de mange eksperimenter i firmaet, men Google afviser, at lukningen af Google Labs betyder, at det er slut med at give de ansatte plads til at lege. »Google Labs har altid været adskilt fra vores 20 procents-tid...vi vil fortsætte med at afsætte arbejdstid til nye og eksperimentale projekter,« siger en Google-talsmand til Mashable.com. Nogle af de Google-produkter, der oprindeligt kom til live i Google Labs erGoogle Goggles, Google Reader, iGoogle og Google Groups. Den varslede lukning af Google Labs kommer efterandre lukningertidligere på sommeren. Lukninger, der er tegn på en øget fokusering hos Google efter Larry Page indtog chefstolen. På Googles blog kan man læse, at den aktuelle lukning sker af samme årsag.  »I dette kvartal har det været et vigtigt område for mig at blive mere fokuseret. I sidste måned offentliggjorde vi, at vi lukker Google Health og Google PowerMeter. Vi har også lavet omfattende internt arbejde i forhold til at simplificere og strømline vores udvalg af produkter. Mange af de ting er ikke synlige for omverdenen endnu, men jeg er personligt meget tilfreds med, hvordan tingene udvikler sig,« skriver Larry Page. Rygter siger også, at ledelsen i højere grad opfordrer de ansatte til at arbejde videre og innovere på eksisterende produkter og ikke mindst Google+. En af de seneste ting fra Google Labs erSwiffy. Et simpelt redskab til at konvertere Flash-filer om til HTML5-indhold. Du kan se alle eksperimenterne påGoogle Labs. Læs artiklen på Comon.dk",
        "metadata": {
            "source": "https://www.berlingske.dk/videnskab/google-lukker-endnu-en-tjeneste",
            "image_url": "https://berlingske.bmcdn.dk/media/cache/resolve/image_x_large/image/33/331239/4366918-us-it-google-logo-files.jpg",
            "publication_time": "Fredag d. 22. juli 2011, kl. 12.00",
            "author": null,
            "related_links": [],
            "attachments": []
        }
    }
}