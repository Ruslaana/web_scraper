{
    "version": "1.0",
    "document": {
        "id": "https://www_berlingske_dk/internationalt/i-svingstaterne-ser-mange-trump-som-antikrigskandidaten-kan-have",
        "title": "I svingstaterne ser mange Trump som »antikrigskandidaten« – kan have kæmpe betydning for valgets udfald",
        "content": "Hvis Donald Trump bliver USAs næste præsident, vil han afslutte krigen i Ukraine »meget hurtigt«,fortalte han for nylig, da han mødtes med Volodymyr Zelenskyj: »Vi (Zelenskyj og Trump, red.) har et virkelig godt forhold, og jeg har – som I ved – også et meget godt forhold til præsident Putin. Og jeg tror, hvis vi vinder, så får vi løst det meget hurtigt. Men det – som I ved – kræver to til en tango.« Den hurtige, løsningsorienterede retorik – somThe Guardianblandt mange har beskrevet – lader til at have givet Trump en klar fordel i de famøse svingstater. Det viser en ny meningsmåling,som The Wall Street Journal har foretaget. Her stillede det amerikanske medie 2.100 stemmeberettigede amerikanere en række spørgsmål om, hvem af de to præsidentkandidater der er bedst egnet til at håndtere Ruslands krig i Ukraine og krigen i Mellemøsten. Tallene taler sit tydelige sprog: Trump er ifølge amerikanerne meget mere populær, når det kommer til at håndtere begge krige. 27. september mødtes Ukraines præsident, Volodymyr Zelenskyj, med Republikanernes præsidentkandidat, Donald Trump, i New York.Fold sammenLæs mereFoto: Handout/AFP/Ritzau Scanpix. Når det kommer til spørgsmålet om, hvem der er bedst egnet til at håndtere Ruslands krig i Ukraine, svarer 50 procent af de adspurgte i svingstaterne Donald Trump, mens 39 procent peger på Kamala Harris. Når det kommer til krigen mellem Israel og Hamas, sætter 48 procent sin lid til Trump. 33 procent mener, at Harris vil håndtere krigen bedst. Tallene er ikke gode for Demokraternes Kamala Harris – for svingstaterne i Rustbæltet – Pennsylvania, Wisconsin og Michigan – anses som helt afgørende for hendes muligheder for at vinde præsidentvalget 5. november. Selvom udenrigspolitik ikke er den mærkesag, som amerikanerne går mest op i, vil USAs næste præsident umiskendeligt komme til at arve to konflikter, der – som det ser ud nu – ikke ser ud til at slutte lige foreløbig. Derfor er spørgsmålet om, hvilken kandidat der ifølge vælgerne tager sig bedst ud i relation til konflikterne, stadig et vigtigt et af slagsen, skriver The Wall Street Journal. Når det kommer til de uafhængige vælgere – de, som ikke er knyttet til et specifikt politisk parti – ligger Trump også langt foran Harris ifølge meningsmålingerne. Næsten halvdelen mener, at han vil håndtere krigen mellem Rusland og Ukraine bedre end Harris, hvorimod en tredjedel af vælgerne mente det omvendte. Kamala Harris.Fold sammenLæs mereFoto: Brandon Bell/AFP/Ritzau Scanpix. I krigen mellem Israel og Hamas vurderer 43 procent af de uafhængige, at Trump er bedre, mens 26 procent siger det samme om Harris. Resten valgte ikke at svare. »Da Trump var præsident, oplevede vi ikke nogen krige. Med Biden-Harris er der bestemt blevet mere uro i verden, og basen i Det Demokratiske Parti, hvad angår Israel og Hamas, kæmper imod hinanden,« siger David Lee, der blandt andet har været med til at udarbejde undersøgelsen, til The Wall Street Journal. Trump har lovet at afslutte krigen i Ukraine og udtrykt modstand mod at sende yderligere militær og finansiel bistand til Kyiv. Han har jævnligt kritiseret den ukrainske præsident, Volodymyr Zelenskyj, som han mødtes med i sidste måned. Desudennægtede Trump at sige, om Ukraines sejr var i USAs interesse, da han 10. september var i præsidentdebat med Kamala Harris. »Jeg tror ikke, han støtter Ukraine,« siger 45-årige Leon Ferenti, der er republikaner og stemte på Trump i 2016 og Joe Biden i 2020, til The Wall Street Journal: »Jeg tror, ​​at han og Putin er meget tættere, end han giver udtryk for.« Under Biden-administrationen har USA brugt mere end 100 milliarder dollar på hjælp til Ukraine. Harris har i store træk også bekræftet sin støtte til Ukraine, skriver The Wall Street Journal. En anden vælger ved navn Ruby Zolnier ser dog Trump som »antikrigskandidaten«. Hun er registreret demokrat og stemte både på Joe Biden og Hillary Clinton i henholdsvis 2020 og 2016. Men nu hælder hun til at stemme på Trump: »Jeg ved, at han er imod det pengebeløb, vi bruger på udenlandske konflikter, og han siger, at han ønsker, at folk skal stoppe med at dø, og det lyder godt,« siger hun til den amerikanske avis. Valget 5. november tegner til at blive historisk tæt.For nylig beskrev Berlingske, at Trump nu tager snævre føringer i de to vigtige svingstater Michigan og Pennsylvania. Ifølge mediet RealClearPolitics’ gennemsnit fører Donald Trump med 0,7 procent i nøglestaten Michigan. Samtidig har Trump overhalet Kamala Harris i den nok vigtigste svingstat – Pennsylvania. Du kan bliveklogere på alle tallene i artiklen her.",
        "metadata": {
            "source": "https://www.berlingske.dk/internationalt/i-svingstaterne-ser-mange-trump-som-antikrigskandidaten-kan-have",
            "image_url": "https://berlingske.bmcdn.dk/media/cache/resolve/image_x_large/image/184/1846187/24811859-file-photo-former-us-president-donald-trump-in.jpg",
            "publication_time": "Søndag d. 13. oktober 2024, kl. 15.10",
            "author": "Malthe Håkonssen",
            "related_links": [],
            "attachments": []
        }
    }
}