{
    "version": "1.0",
    "document": {
        "id": "https://www_berlingske_dk/virksomheder/rockwool-direktoer-ser-meget-faa-positive-tegn-i-europa",
        "title": "Rockwool-direktør ser meget få positive tegn i Europa",
        "content": "Den europæiske økonomi stagnerer, og senest har det hidtidige vækstlokomotiv, Tyskland, tilsluttet sig landene, som i øjeblikket er i økonomisk modvind, og det er noget, der rammer den danske stenuldsproducent. - Dele af Skandinavien og Østeuropa klarer sig udmærket, men resten af Europa klarer sig bestemt ikke positivt. Især Frankrig og Tyskland leverer ikke de ønskede resultater, og særligt i Frankrig ser vi ikke, at billedet vender i den nærmeste fremtid, siger Henrik Frank Nielsen.  Boligbyggeriet i Frankrig er på det laveste niveau i mange år, og en del af forklaringen er ifølge Henrik Frank Nielsen, at den franske regering for to år siden ophævede en række skattelettelser i byggeindustrien, og det har fået byggebranchen i Frankrig i strid modvind. Det tyske marked halter også efter, men Frankrig er dog hårdest presset. - Vi kommer ikke til at få franske tilstande i Tyskland, men vi ser en flad udvikling i markedet. Selvom det europæiske marked har set bedre dage for Rockwool, så er det danske selskab overbevist om, at Europa stadig er grundkernen for stenuldsproducenten i fremtiden.  - Europa vil stadig være en solid platform for vækst, da kontinentet er frontløberen på energiområdet, som er en vigtig faktor for dette marked. Vi ser den tendens, at flere og flere efterspørger bygninger, der er i energiklassen a, b, eller c, og det er positivt for os. Vi ser gode muligheder for både nybyggerier og renoveringsprojekter, fortæller Henrik Frank Nielsen. Han oplyser, at opkøb i fremtiden ikke kan afvises, så længe det giver mening for forretningen. Rockwool har 16 fabrikker i Europa og beskæftiger omkring 6000 personer.    ",
        "metadata": {
            "source": "https://www.berlingske.dk/virksomheder/rockwool-direktoer-ser-meget-faa-positive-tegn-i-europa",
            "image_url": "https://berlingske.bmcdn.dk/media/cache/resolve/image_x_large/image/28/282414/7957383-rockwool.jpg",
            "publication_time": "Tirsdag d. 25. november 2014, kl. 13.23",
            "author": null,
            "related_links": [],
            "attachments": []
        }
    }
}