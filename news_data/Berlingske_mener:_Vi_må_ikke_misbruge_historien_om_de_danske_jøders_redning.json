{
    "version": "1.0",
    "document": {
        "id": "https://www_berlingske_dk/ledere/berlingske-mener-vi-maa-ikke-misbruge-historien-om-de-danske-joeders",
        "title": "Berlingske mener: Vi må ikke misbruge historien om de danske jøders redning",
        "content": "For Max Friediger var det hele »som en ond drøm«. Overrabbineren var en af de danske jøder, der ikke undslap til Sverige i oktober 1943, og han blev tvunget ombord på det tyske troppetransportskib, »Wartheland«, der lå ved Langelinie i København som led i en nazioperation for at rydde Danmark for jøder. »Så var jeg på dækket, og landgangsbroen bag mig blev hejst op! Et sidste blik mod Langelinie, mod molen, mod Marmorkirkens vældige kuppel, mod de store petroleumsbeholdere – og atter et hæst kommandoråb: Ned med dig, dit jødesvin!« skrev Friediger senerei en erindringsbog. I disse dage mindes vi den nærmest mirakuløse redning af det store flertal af de danske jøder for 80 år siden. 472 blev deporteret i løbet af få dage, men omkring 7.000 danske jøder blev smuglet til Sverige. Redningen er en historisk undtagelse. I resten af Europa var der sørgeligt mange eksempler på myndigheder og befolkninger, der alt for velvilligt bidrog til den nazistiske rædselsmaskine. Holocaust kostede omkring seks millioner jøder livet, og derfor er historien om de danske jøders flugt også blevet hyldet internationalt. Danske fiskerbåde fra flugten i oktober 1943 er en del af samlingen på både det store Holocaust-museum,Yad Vashem, i Jerusalem og på Museum of Jewish Heritage i New York, som snart lukker dørene op foren ny særudstillingom den danske historie.  Thrilled to announce: tickets are officially available for our newest exhibition, Courage to Act: Rescue in Denmark, opening 10/15 for visitors 9 and up. Reserve your tickets today athttps://t.co/xjflS3PsHI. Do you have the#CourageToAct?pic.twitter.com/xK3ymTTmgp Det historiske lys må dog ikke forblænde os. Historikeren Bo Lidegaard, som også er tidligere chefredaktør på Politiken, har fremført, at det var takket være den danske samarbejdspolitik, at nazisternes aktioner mod danske jøder blev»udsat igen og igen«. Det udsagn er der noget sandhed i, men det kan ikke bruges til at rehabilitere hele samarbejdspolitikken. Da Danmark kapitulerede over for den tyske invasion 9. april 1940, var det åbenlyst, at den manglende danske modstand gjorde det nemmere for Hitler at udleve sine ambitioner, og samarbejdspolitikken sikrede herefter en omfattende eksport af landbrugsprodukter til Tyskland, våben fra Riffelsyndikatet og en rolig besættelseszone, hvor tyske soldater kunne komme til kræfterne. Det var alt sammen med til at styrke Nazityskland og dermed med til at forlænge hele krigen og lidelserne for alle mulige andre end netop danske jøder i tyske udryddelseslejre. Danske jøder er ankommet til Sverige og får smørrebrød og mælk på Borgerskolen i Malmø.Fold sammenLæs mereFoto: Svenskt Pressfoto/Ritzau Scanpix. Bent Blüdnikow, historiker og mangeårig journalist på nærværende avis, udtrykte det klart forleden i et afsnit af Danmarks Radios podcast»Kampen om historien«: Det nationale perspektiv er ikke nok. Vi er nødt til at få hele billedet med og forstå, at kompromiserne med nazisternes ondskab havde en pris. Vi må heller ikke glemme, at de tyske nazister i Danmark i oktober 1943 kunne seskriften på væggen: Nazitysklands dage var talte, og derfor kunne de redde deres eget skind ved at lade det sive til danske politikere, at en aktion var på vej. Derfor skal vi passe på med forsøgene på at kapre historien om redningen af de danske jøder. Lad os i stedet være ydmyge og mindes ofrene, som ikke slap væk – 51 voksne og to danske spædbørn døde i kz-lejren Theresienstadt. Og lad os hædre alle de fiskere, havnefogeder, læger, modstandsfolk, chauffører, landmænd og mange andre, som i løbet af få døgn hjalp jøderne ud af landet. De udviste mod og medmenneskelighed, da det gjaldt. PIERRE COLLIGNON",
        "metadata": {
            "source": "https://www.berlingske.dk/ledere/berlingske-mener-vi-maa-ikke-misbruge-historien-om-de-danske-joeders",
            "image_url": "https://berlingske.bmcdn.dk/media/cache/resolve/image_x_large_vertical/image/172/1722057/24539776-dr-werner-best-og-nils-svenningsen-direktr-i-ud.jpg",
            "publication_time": "Mandag d. 02. oktober 2023, kl. 19.04",
            "author": null,
            "related_links": [],
            "attachments": []
        }
    }
}