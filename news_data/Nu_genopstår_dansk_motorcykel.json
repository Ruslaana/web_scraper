{
    "version": "1.0",
    "document": {
        "id": "https://www_berlingske_dk/dine-penge/nu-genopstaar-dansk-motorcykel",
        "title": "Nu genopstår dansk motorcykel",
        "content": "Det varer ikke længe, før et dansk ikon igen kommer til syne på danske veje. Motorcyklen Nimbus er ved at genopstå på en fabrik i Gram med planlagt præsentation i foråret 2025. I modsætning til motorcyklens forfader, der i forskellige udgaver varet udbredt køretøj i Danmark fra 1934, bliver Nimbus nu drevet af el. Projektet har været undervejs i et stykke tid med Claus Støvlbæk Clausen, direktør og grundlægger af Nimbus Motorcycles, i spidsen. Virksomheden er nu gået i gang med at skaffe de sidste ti millioner kroner gennem en aktieemission til at få projektet helt i mål – både den egentlige motorcykel og en elcykel i samme stil. »Produktionen af elcyklerne gik i gang 1. december, men motorcyklen er hovedmotoren i projektet,« siger han. Nimbus' elmotorcykel er foreløbig en prototype.Fold sammenLæs mereFoto: Nimbus. I øjeblikket arbejder virksomheden med at tilrette prototype nummer to, som skal ende med en produktionsklar model til foråret. Derefter skal den typegodkendes i Spanien, som er et af de lande i Europa, der har mest erfaring med at typegodkende motorcykler. Nu skal den sidste finansiering til at komme over målstregen skaffes gennem den femte og efter planen sidste aktieemission. Den skal sende motorcyklen det sidste stykke gennem en typegodkendelse og frem til produktion i 2025. Motorcyklen forventes at få en pris på godt 200.000 kroner. Men sideløbende er de første e-cykler allerede fra 5. december blevet hentet af de første kunder, og den nye aktiekapital skal også bruges til at opskalere produktionen af cyklerne. »De to første gange vi satte aktier til salg, købte folk ind på baggrund af nogle skitser på en krøllet serviet, så vi tror i høj grad på, at vi kan lykkes nu, hvor e-cyklen er lanceret og e-motorcyklen også er godt på vej. Det er Nimbus-navnet, visionen og det danske design, der betyder noget for investorerne,« siger Claus Støvlbæk Clausen. Manden bag genoplivningen af Nimbus, Claus Støvlbæk Clausen, i 2021.Fold sammenLæs mereFoto: Tobias Kobborg. Foreløbig har 1.225 danskere siden 2020 købt aktier for 11,5 millioner kroner i virksomheden, og Claus Støvlbæk Clausen satser på, at investorerne vil prioritere Nimbus’ danske baggrund og produktion. »E-cyklen er danskproduceret, og det er et særsyn i sig selv – særligt i vores branche. Det er også en bærende del af vores brand, og vi vil bevare det hele inden for landets grænser, også selvom det er dyrere,« siger Claus Støvlbæk Clausen. I løbet af 2023 blev der ifølge Danmarks Statistik importeret 114.200 elcykler til Danmark. Nimbus e-cyklen er designet i Aarhus, udviklet i Gram og produceret i Thisted.",
        "metadata": {
            "source": "https://www.berlingske.dk/dine-penge/nu-genopstaar-dansk-motorcykel",
            "image_url": null,
            "publication_time": "Tirsdag d. 17. december 2024, kl. 19.01",
            "author": "Povl Dengsøe",
            "related_links": [],
            "attachments": []
        }
    }
}