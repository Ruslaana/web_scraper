{
    "version": "1.0",
    "document": {
        "id": "https://www_berlingske_dk/politik/professor-nationalpartiets-eneste-haab-er-indvandrere",
        "title": "Professor: Nationalpartiets eneste håb er indvandrere",
        "content": "Dødeligheden blandt nystiftede danske partier er stor - og de færreste formår at samle de mange tusinde vælgererklæringer, som det kræves for at blive opstillingsberettiget. Derfor vil professor i statskundskab Peter Nannestad fra Aarhus Universitet ikke vædde mange kroner på, at det nystiftede Nationalpartiet kommer i Folketinget ved næste valg. »Historien viser, at det er virkelig svært for nye partier at få så bred opbakning i befolkningen, at de kommer over spærregrænsen. Og når man samtidig ikke udfylder noget hul i det politiske landskab, er det virkelig svært,« siger Peter Nannestad.  Nationalpartiets tre stiftere, brødrene Kashif, Asif og Amer Ahmad, slår sig op på at ville genskabe tolerancen i Danmark - blandt andet ved at afskaffe 24-års reglen og tilknytningskravet. Men det er mærkesager, der allerede findes på Christiansborg, påpeger Peter Nannestad: »Den eneste mulighed, jeg ser for Nationalpartiet, er, at de mobiliserer de mange indvandrere, der hidtil ikke har stemt. Men selv hvis de gør det, tvivler jeg på, at det er nok.«  Partiformand Kashif Ahmad, der sidder i kommunalbestyrelsen i Hvidovre, vil stjæle stemmer fra begge sider af folketingssalen. Men ifølge Peter Nannestad kan Nationalpartiet maksimalt regne med at høste nogle radikale proteststemmer. »De kan nok samle nogle proteststemmer fra radikale vælgere, der er vrede over de stramninger, som de Radikale er gået med til på asylområdet,« siger han med henvisning til, at regeringen vil begrænse adgangen til familiesammenføring for flygtninge med midlertidigt asyl det første år.  Heller ikke den famøse personeffekt vil være nok til at vinde de fornødne stemmer, mener professoren. De tre Ahmad-brødre gjorde sig første gang bemærket, da de i 2005 arrangerede en støttekoncert i Cirkusbygningen for jordskælvsofre i Pakistan. »Det kan muligvis have en effekt i deres cirkler, men det kan nok ikke nå ud til den brede befolkning. Selv Uffe Elbæk, der har været kulturminister, har tilsyneladende svært ved at indsamle nok vælgererklæringer,« siger Peter Nannestad. Nationalpartiet har efter eget udsagn fået 7.000 tilkendegivelser om vælgererklæringer, der er på vej. De skal have 20.260 underskrevne vælgererklæringer for at blive opstillingsberettiget. TV: Se Nationalpartiets første pressemøde: ",
        "metadata": {
            "source": "https://www.berlingske.dk/politik/professor-nationalpartiets-eneste-haab-er-indvandrere",
            "image_url": "https://berlingske.bmcdn.dk/media/cache/resolve/image_x_large/image/78/789603/7784367-tivoli.jpg",
            "publication_time": "Torsdag d. 16. oktober 2014, kl. 14.59",
            "author": null,
            "related_links": [],
            "attachments": []
        }
    }
}