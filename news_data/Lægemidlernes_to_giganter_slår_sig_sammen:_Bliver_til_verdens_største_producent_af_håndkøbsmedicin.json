{
    "version": "1.0",
    "document": {
        "id": "https://www_berlingske_dk/virksomheder/laegemidlernes-to-giganter-slaar-sig-sammen-bliver-til-verdens",
        "title": "Lægemidlernes to giganter slår sig sammen: Bliver til verdens største producent af håndkøbsmedicin",
        "content": "Et gigantisk joint venture er i støbeskeen og ser ud til at blive verdens største udbyder af håndkøbsmedicin. Det er lægemiddelvirksomhederne GlaxoSmithKline og Pfizer, som onsdag annoncerede planerne om et joint venture. Det skriver flere internationale medier herunder Wall Street Journal, Financial Times og Bloomberg. Aftalen er en uventet finale på en længerevarende proces, hvor Pfizer ellers har fokuseret på receptpligtig medicin, som har en højere indtjeningsmargin – men samtidig ofte kommer med større usikkerhed,skriver Wall Street Journal. GlaxoSmithKline har tidligere haft samme fokus på receptpligtig medicin, men virksomheden har samtidig været tro mod forretningsområdet for håndkøbsmedicin, som topchefen, Emma Walmsley, stod i spidsen for frem mod sin forfremmelse tilbage i marts 2017. GlaxoSmithKline får en ejerandel på 68 pct., mens Pfizer får de resterende 32 pct. af det nye joint venture. Deres kombinerede omsætning sidste år var på 12,7 milliarder dollar, svarende til omkring 83 mia. kr., ifølge Wall Street Journal. Investorerne hilste onsdag handlen velkommen på markedet i London og sendte umiddelbart GlaxoSmithKline-aktien op med syv pct. – den største stigning i et årti. Ifølge GlaxoSmithKline forventes aftalen at blive lukket helt i andet halvår af 2019. De to selskaber er kendte for medicin som Panodil, tandpastaen Sensodyne, Advil og Voltaren. Med det fælles projekt ser de to virksomheder ud til at få en markedsandel på 7,3 pct. inden for håndkøbsmedicin. De nærmeste konkurrenter er Johnson & Johnson, Sanofi og Bayer, som alle har omkring fire pct. af markedet,skriver Financial Times. Topchefen i GlaxoSmithKline, Emma Walmsley.Fold sammenLæs mereFoto: Ben StanSsall/AFP/Ritzau Scanpix/Arkiv. Som et led i planen splitter GlaxoSmithKline virksomheden op. Dermed kan man fokusere forretningsdelen med håndkøbsmedicin i det nye joint venture, mens man kan fokusere på den receptpligtige medicin i den resterende del af virksomheden. Det er blandt andet udviklingen af vacciner, som forbliver der. Pfizer sælger ligeledes vacciner, ligesom de sælger generisk medicin, som er kendetegnet ved at være kopier af andre typer medicin. Tidligere på året banede GlaxoSmithKline vejen for handlen ved at købe Novartis AGs aktieandel af et tidligere joint venture for 13 mia. dollar. Ifølge Wall Street Journal har den administrerende direktør, Emma Walmsley, lagt vægt på, at opsplitningen styrker den farmaceutiske afdeling med øgede investeringer i forskning. Aftalen tillader nemlig GlaxoSmithKline at starte et helt ny virksomhed, som fokuserer på lægemidler og vacciner, hvor forskning og udvikling bliver fokuseret omkring videnskab relateret til immunforsvaret, genetik og avanceret teknologi, skriver Wall Street Journal. »Fordelene ved at opdele det i to virksomheder – en, der fokuserer på receptpligtig medicin og en, der fokuserer på håndkøbsmedicin – er større, end fordelene ved at have en struktur med stor diversitet,« udtalte Emma Walmsleyifølge Bloomberg. FAKTAGlaxoSmithKlineSælger produkter i mere end 100 lande verden over. I Danmark blandt andet Panodil, Nicotinell, Voltaren, Otricin, Sensodyne m.fl.Distribuerede i 2016 833 mio. doser vacciner.Globalt arbejder over 11.000 forskere i GSK, der har 86 fabrikker verden over og forskningscentre i Storbritannien, Kina, USA og Belgien.Brugte i 2016 30,3 mia. kr. på forskning og udvikling af nye lægemidler og vacciner.Kilde: GSKFOLD UD Kilde: GSK For Pfizers vedkommende har man højst sandsynligt vurderet, at man ikke var store nok alene til at klare sig på det hårde marked for håndkøbsmedicin. Den New York-baserede virksomhed har tidligere forsøgt at sælge forretningsdelen med håndkøbsmedicin, men missionen mislykkedes, da flere potentielle købere sprang fra under udbuddet, skriver Bloomberg. Analytikeren Timo Kuerschner fra Landesbank Baden-Wuerttemberg udtaler til Bloomberg, at »Pfizer fandt ud af, at man var for lille, og man stod over for en stigende, hård konkurrence«. Ifølge Bloomberg vil navnet på det nye joint venture blive GSK Consumer Healthcare, som ligeledes er navnet på GlaxoSmithKlines afdeling for håndkøbsmedicin i dag. Den administrerende direktør for denne, Brian McNamara, og den nuværende finansdirektør, Tobias Hestler, vil fortsætte i de roller i den nye opsætning. FAKTAPfizerGrundlagt i New York i 1849 af fætrene Charles Pfizer og Charles Erhart.Investerer hvert år omkring 40 mia. kr. i forskning.Producerer blandt andet 100 receptpligtige lægemidler.Hvert år behandles godt 150 mio. mennesker med Pfizers lægemidler.90.000 medarbejdere over hele verden.Kilde: PfizerFOLD UD Kilde: Pfizer",
        "metadata": {
            "source": "https://www.berlingske.dk/virksomheder/laegemidlernes-to-giganter-slaar-sig-sammen-bliver-til-verdens",
            "image_url": "https://berlingske.bmcdn.dk/media/cache/resolve/image_x_large_vertical/image/109/1098135/22526263-glaxo-avandiadiabetes.jpg",
            "publication_time": "Onsdag d. 19. december 2018, kl. 17.20",
            "author": "Sebastian Persson",
            "related_links": [],
            "attachments": []
        }
    }
}