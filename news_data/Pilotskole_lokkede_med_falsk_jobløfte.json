{
    "version": "1.0",
    "document": {
        "id": "https://www_berlingske_dk/karriere/pilotskole-lokkede-med-falsk-jobloefte",
        "title": "Pilotskole lokkede med falsk jobløfte",
        "content": "Skolen har i blandt andet pressemeddelelser og reklamer garanteret de studerende job efter uddannelsen. Desuden har skolen lovet, at de unges indskud var sikret takket være en bankgaranti. Men løfterne var varm luft, skriver Politiken. Og nu står mindst 19 unge uden færdiggjort uddannelse og med enorm gæld. »Det er ret kritisable metoder. Det er på kanten til at være decideret vildledende«, siger formanden for de danske erhvervspiloters fagforening DALPA, Mogens Holgaard, til Politiken om DACs fremgangsmåde. Adskillige af eleverne har op mod 300.000 kroner i klemme i skolen - penge, de typisk har lånt i banken. Flere af dem fortæller til Politiken, at de blandt andet gik med til at betale de store summer på forhånd, fordi DAC ved flere lejligheder garanterede eleverne højtlønnede job i store luftfartsselskaber som Cimber Air efter eksamen. I en pressemeddelelse fra DAC fra 2007 står der eksempelvis: »Ved gennemførelsen af uddannelsen er der sikkerhed for ansættelse som pilot i Cimber Air. Og netop dette garanterer, at eventuelle lån kan tilbagebetales straks efter endt uddannelse«. Men Cimbers flådechef Søren Byrjalsen siger nu til Politiken, at selskabet aldrig har haft en sådan aftale med DAC. Parterne samarbejdede blot om uddannelsesforløbet. Om pressemeddelelsen siger han: »Det er ikke en korrekt formulering. Vi kan ikke garantere dem job, for vi ved jo ikke, hvad der vil ske i branchen. Så jeg ville ikke have godkendt formuleringen, hvis jeg havde læst den på forhånd«, siger han til Politiken. ",
        "metadata": {
            "source": "https://www.berlingske.dk/karriere/pilotskole-lokkede-med-falsk-jobloefte",
            "image_url": "https://berlingske.bmcdn.dk/media/cache/resolve/image_x_large/image/46/468848/4129660-fly_business.jpg",
            "publication_time": "Søndag d. 05. juni 2011, kl. 11.19",
            "author": null,
            "related_links": [],
            "attachments": []
        }
    }
}