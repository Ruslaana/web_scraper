{
    "version": "1.0",
    "document": {
        "id": "https://www_berlingske_dk/litteratur/her-er-der-tale-om-en-ualmindeligt-vellykket-debut-der-er-bare-et-og",
        "title": "Her er der tale om en ualmindeligt vellykket debut. Der er bare et »og«",
        "content": "Kært barn har som bekendt mange navne, og det samme kan siges om byer. Tag for eksempelParis, der ikke bare er »kærlighedens« og »lysets« by, men såmænd også »byernes by«. Det erHelsingeikke i nærheden af at være. Tværtom. I tidens løb er Helsinge nemlig blevet kaldt alt lige fra »Hæslinge« og »Danmarks grimmeste by« til »Nordsjællands røvhul« og »3200 Helvede«. Fair nok, måske. Og så alligevel ikke. For læser man Christian Mohr Boisens dugfriske debutroman, »Helsinge-evangeliet«, så er 3200 Helsinge noget helt særligt. I hvert fald på skrift. Således er Boisens selvbiografiske mosaikroman intet mindre end et festfyrværkeri af farverige originaler. En flok særlinge, der, trods deres særegenhed, alle har haft det tilfælles, at de på et eller andet tidspunkt var en del af Boisens mildest talt gakkede opvækst. Originaler a la Taxa-Sven, Vinkelmanden, Benny, Bjerre og Kuffertmorderen. For slet ikke at tale om Fætter Lars-Arne, Bølle-Bob, Børge-Post, Onkel Danny, Farfar, Farmor, Flaske-Finn og Bakteriedamen. Den største original i Helsinges Hall of Fame var dog byens über-excentriske og brutal-idealistiske verdensmand af en præst, Bent. Ham, der iført hvid netundertrøje, røde seler og sorte Jacoform-sko var kompromisløs forkæmper for alverdens (men primært lokalsamfundets) svageste, fattigste, skæveste og mest fortabte og sindssyge eller på anden måde udstødte. Bent Boisen var dog mere end det. Han var nemlig også Christian Mohr Boisens far, og hvis bare en brøkdel af alt det, der står på evangeliets 220 sider, nærmer sig sandheden, så har sønnikes barndom været et eldorado af tåkrummende episoder. Christian Mohr Boisens debutroman, »Helsinge-evangeliet«, er blandt meget andet et fandenivoldsk, hjertevarmt og vidunderligt vanvittigt tilbageblik på forfatterens opvækst i 3200 Helsinge.Fold sammenLæs mereFoto: Grønningen 1 (PR). Omvendt, så har Boisens barndom i 3200 Helsinge sandt for dyden også været et spektakulært slaraffenland af Guds nåde. Takket været netop Bent Boisen. En opvækst i 1980ernes Provinsdanmark, der var så fuldt af fandenivoldsk hjertevarme, vidunderligt vanvid, store armbevægelser og popkulturelt tidsfordriv, at det halve kunne være nok. Så ja, »Helsinge-evangeliet« er god underholdning til både hjernen, hjertet og maven, men også lattermusklerne. Faktisk er Boisens debutroman hist og pist så underholdende, at man som læser klasker sig på lårene af grin. Debutantens sprog er nemlig i besiddelse af en timing, der er lige dele sylespids og selvironisk – og finurlig og begavet. Endda i en sådan grad, at forfatterens indkapsling af egen hukommelse ofte føles som et miks af poetry slam og standup på skrift. I »Helsinge-evangeliet« griner man dog ikkeafnogen, men derimod i kormedalle dem, som Boisen har valgt at bade i mindernes lune fremkaldervæske – inklusiv ham selv, og, ja, bogens læser, ej at forglemme. Læg dertil, at Boisens måde at skrive på også er gennemsyret af rå flabethed og sarkasme, der gør skitseringen af bogens omfattende persongalleri til alt andet end politisk korrekt og woke om en hals. Og heldigvis for det. For hverken Helsinge, byens indbyggere og deres fælles bidrag til den danske verdenshistorie, som »Hæslinge« på sin helt egen måde har været storleverandør til og storforbruger af, ville kunne komme til sin ret, hvis Boisens tilbageblik var båret af plantebaseret cancel culture. Alligevel sidder Boisens debutroman ikke lige i skabet. Og det skyldes ganske enkelt, at Boisen starter stort set samtlige sætninger med »Og«. Og, og, og atter og, og så ellers bare ud over hukommelsens stepper indtil et nyt »og« ser dagens lys. Tanken bag er god nok, og den er båret af ønsket om at skabe en form, der flugter indholdets strøm af fremkaldte fragmenter af store og små fortidsminder. Men i praksis giver og-tanken desværre bagslag. Det bliver simpelthen alt for tit alt for hakkende og alt for opremsende. Øv! For selve indholdet af »Helsinge-evangeliet« fejler ingenting. Tværtimod. Det er indholdet, der gør, at Boisen i sandhed har skrevet en ualmindeligt vellykket debutroman. »Helsinge-evangeliet« Forfatter:Christian Mohr Boisen.Sider:220.Pris:249,95.Forlag:Grønningen 1",
        "metadata": {
            "source": "https://www.berlingske.dk/litteratur/her-er-der-tale-om-en-ualmindeligt-vellykket-debut-der-er-bare-et-og",
            "image_url": null,
            "publication_time": "Tirsdag d. 23. april 2024, kl. 15.05",
            "author": "Jakob Genz",
            "related_links": [],
            "attachments": []
        }
    }
}