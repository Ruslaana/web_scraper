{
    "version": "1.0",
    "document": {
        "id": "https://www_berlingske_dk/virksomheder/verdens-fjerdestoerste-handel-er-taet-paa",
        "title": "Verdens fjerdestørste handel er tæt på",
        "content": "Det er bl.a. en stærk tilstedeværelse på det afrikanske kontinent, som får det belgisk-baserede AB InBev til at betale den store sum. John Colley, professor ved Warwick Business School og ekspert i store handler, mener, det er en pæn pris, som AB InBev må betale. Det stiller krav om, at der skal komme betydelige synergier ud af handlen. »AB InBev har haft succes med tidligere akkvisitioner. Men forvent betydelige afskedigelsesrunder og omkostningsbesparelser i de kommende år,« siger Colley.  Handlen kom langt om længe i stand efter en hektisk mandag med forhandlinger i London mellem Jan du Plessis, bestyrelsesformand for SABMiller, og Carlos Brito, adm. direktør for AB InBev. Igen tegnede det til, at handlen kunne falde til jorden, men Olivier Goudet, formand for AB InBev, intervenerede og tilbød at løfte tilbuddet på SABMiller for femte gang. Buddet hedder nu 44 pund pr. aktie i SABMiller – en sum som bestyrelsen i det britisk-sydafrikanske bryggeri »i princippet har accepteret«, som det hedder. Branchen står til at få en klar nummer ét. Det nye selskab vil komme til at sidde på over 30 pct. af verdensmarkedet. Nummer to Heineken står bag 9,1 pct. af den globale omsætning, mens Carlsberg sidder på 6,1 pct.  Baggrunden for AB InBevs interesse er bl.a. SABMillers dominans på det afrikanske kontinent. Den voksende afrikanske middelklasse har længe vakt de to bryggeriers interesse, og Carlos Brito har tidligere betegnet Afrika som nøglen til at forstå handlen. Nu skal den nye fusion godkendes af AB InBev og konkurrencemyndighederne. Sker det mod forventning ikke, skal AB InBev betale SABMiller et såkaldt break-up-fee på 19 mia. kroner. Men falder det hele på plads vil det være det mest ambitiøse opkøb fra AB InBev, der har en lang historie af opkøb bag sig. Fra at være et relativt mindre belgisk bryggeri står selskabet nu som den ukronede konge af ølbranchen efter bl.a. at have slugt det store amerikanske Anheuser-Busch-bryggeri, som står bag Budweiser-øllene.  De 700 mia. kr. er nok til at placere handlen som den fjerdestørste nogensinde. Verdenshistoriens største opkøb kom i 2001, da internetgiganten America Online (AOL) overtog mediekonglomeratet Time Warner for over 1.200 mia. kroner. Her gik stort set alt galt, og året efter måtte det nye selskab fremlægge et tab på omkring 650 mia. kroner – det største underskud, en virksomhed nogensinde har præsteret. Syv år efter, da begge selskaber ikke havde skabt de ventede synergier, gik de to parter hver til sit. Det fik Time Warners chef, Jeff Bawkes, til at udtale, at handlen var den største fejltagelse i historien for virksomheder. Både verdens anden- og tredjestørste handel involverede den britiske telegigant Vodafone. I 2000 købte Vodafone tyske Mannesmann i en fjendtlig handel. Efter et dramatisk forløb blev handlen gennemført til lidt over 1.200 mia. kroner. ",
        "metadata": {
            "source": "https://www.berlingske.dk/virksomheder/verdens-fjerdestoerste-handel-er-taet-paa",
            "image_url": "https://berlingske.bmcdn.dk/media/cache/resolve/image_x_large/image/20/203598/11002520-sabmiller-maab-inbev.jpg",
            "publication_time": "Tirsdag d. 13. oktober 2015, kl. 22.30",
            "author": "Lasse Friis",
            "related_links": [],
            "attachments": []
        }
    }
}