{
    "version": "1.0",
    "document": {
        "id": "https://www_berlingske_dk/samfund/her-er-jobbene-med-de-hoejeste-og-laveste-sygefravaer",
        "title": "Her er jobbene med de højeste og laveste sygefravær",
        "content": "Hvor mange sygedage har du haft i år, hvis du tæller sammen? Har du otte dages sygefravær årligt, er der ingen grund til bekymring. Det er helt gennemsnitligt. Specialpædagoger har det højeste sygefravær, 16 dage, mens ingeniører har det laveste, nemlig knap fire dage om året. Det viser nye tal, som Berlingske har hentet hos Danmarks Statistik. Det er næppe nogen nyhed, at »velfærdsleverandørerne« som pædagoger, sosuer, socialrådgivere og sygeplejersker har højt sygefravær.  Ifølge tallene fra 2015 er disse gruppers fravær 13 til 17 dage om året, og det har ikke ændret sig i en bestemt retning de senere år. Men hvorfor har ingeniørerne så få sygedage? Det er ikke antallet af dage med hoste, ondt i halsen og den slags fysiske dårligdomme, der kan forklare forskellene i sygefraværet mellem de forskellige job, lyder forklaringen fra flere eksperter, som Berlingske har talt med. »Graden af influenza rammer os nogenlunde ligeligt. De fysiske sygdomme fylder mange dage, men forklaringen på de store forskelle mellem de forskellige job handler om det psykiske arbejdsmiljø,« siger Laust Høgedahl, postdoc ved Center for Arbejdsmarkedsforskning ved Aalborg Universitet. »At ingeniører ligger så langt nede på listen, hænger blandt sammen med, at de har ekstremt lav ledighed. Dermed er de i en meget bedre position til at forhandle sig til gode arbejdsvilkår,« forklarer han.  Den forklaring er IDA, ingeniørernes fagforening, enig i. Her lyder det endda, at ingeniørerne er så glade for deres job, at nogle af dem tager af sted om morgenen, selv om de er syge. Det psykiske arbejdsmiljø betyder meget for sygefraværet, tyder IDAs spørgeskemaundersøgelser på. »Sygefraværet i de virksomheder, hvor det står skidt til, er helt oppe på 16,6 dage ( årligt, red.). Blandt de ikke-stressede er sygefraværet 3,3 dage. Det kan derfor godt betale sig for virksomhederne at lave stressforebyggende programmer,« siger formand for Ansattes Råd i IDA Juliane Marie Neiiendam. Et notat, som Fængselsforbundet offentliggjorde tidligere på ugen på baggrund af tal fra Kriminalforsorgen, viste, at sygefraværet blandt fængselsbetjente var oppe på 23 dage.  ",
        "metadata": {
            "source": "https://www.berlingske.dk/samfund/her-er-jobbene-med-de-hoejeste-og-laveste-sygefravaer",
            "image_url": "https://berlingske.bmcdn.dk/media/cache/resolve/image_x_large/image/10/105482/15611537-sygefravr.jpg",
            "publication_time": "Tirsdag d. 29. november 2016, kl. 15.59",
            "author": "Philip Sune Dam",
            "related_links": [],
            "attachments": []
        }
    }
}