{
    "version": "1.0",
    "document": {
        "id": "https://www_berlingske_dk/eksistens/han-naermede-sig-skyggen-paa-vejen-et-lille-bump-og-saa-hoppede-kaeden",
        "title": "Han nærmede sig skyggen på vejen. Et lille bump. Og så hoppede kæden af – på mere end én måde",
        "content": "Det lignede en skygge på asfalten, men det var mere end det. Det var et få centimeter dybt sort hul, der rakte ud efter hans fortælling. Nu ved vi, at han ikke lod det få ham. Han sejrede, og det på mere end én måde. I dag søndag bliver sidste etape i årets Giro d’Italia kørt. Men løbet blev reelt vundet i går med en sejr til sloveneren Primoz Roglic, som dermed kørte sig fri af den forbandelse, han har kørt i skyggen af siden september 2020. »Det var enormt dramatisk at se på. Og også meget smerteligt, hvis en defekt skulle sætte ham definitivt ud af spillet.« siger cykelekspert Lars B. Jørgensen om de sekunder, der tikkede af sted med hørbar styrke, mens Primoz Roglic på det norditalienske bjerg Monte Lussari baksede med sin cykelkæde og sin fortælling. Først et par ord om sportens anatomi. Bevares, fra tennis- og fodboldkampe og til cykelløb er der tale om underholdning. I det konkrete tilfælde med Giro d’Italia blev løbet skudt i gang i 1909 af den lyserøde sportsavis La Gazzetta dello Sport – avisen havde spottet, at omtale af et sådant løb ville sælge aviser. Det gjorde det også. Men det kan argumenteres, at enhver, der har involveret sig følelsesmæssigt i kappestrid mellem sportsfolk, ved, at sporten reflekterer livet. Der bliver stræbt og kæmpet efter at blive tilnoget. For nogle lykkes det. For andre er nederlagene ægte. Og den, der ikke føler noget ved det, må have det til gode. Etapen blev kørt i Norditalien tæt på den slovenske grænse. Dermed var det tæt på at være hjemmebane for slovenske Primoz Roglic.Fold sammenLæs mereFoto: Luca Bettini. Tilbage til Giroens 20. og næstsidste etape, som Roglic og det øvrige felt tog hul på i går. En 18,6 kilometer lang enkeltstart fra den italienske by Tarvisio helt tæt på den slovenske grænse og op til toppen af bjerget Monte Lussari. En rute, der startede fladt, men halvvejs steg direkte opad med stigninger på op til 22 procent – ni kilometer med en gennemsnitlig stigning på 15 procent. Ved stigningens begyndelse skiftede Roglic – ligesom de øvrige ryttere – til en cykel bedre egnet til at køre opad. »Op til enkeltstarten havde man eksperimenteret med hans cykel og sat en ret vild gearing på. Han har en 34-klinge foran og en 35-klinge bagpå. Det betyder, at det er meget svært at holde kæden stram,« siger Lars B. Jørgensen. Med hurtigt tråd nærmede han sig skyggen på vejen. Et lille bump. Og kæden hoppede af. Et øjeblik skal vi efterlade Roglic baksende på bjerget. For situationen kan kun forstås i rette kontekst. Roglic lå, inden gårsdagens etape blev skudt i gang, sammenlagt nummer to i Giroen. 26 sekunder foran ham lå løbets førende rytter, waliseren Geraint Thomas. Ikke et gigantisk forspring. Men det lignede, at waliseren ville ende med at tage den samlede sejr – i øvrigt som 37-årig og dermed som den ældste Giro-vinder nogensinde. »Mange havde nok forventet, at Geraint Thomas ville kunne forsvare sig, selvom forspringet kun var 26 sekunder. Det er ikke meget, men det kan være rigeligt. Og når man taler enkeltstarter, så er Geraint Thomas en meget kapabel størrelse,« siger Lars B. Jørgensen og tilføjer: »Nu skulle man i virkeligheden se, om Roglic kunne uddrive den dæmoniske deroute, han havde med i bagagen.« Waliseren Geraint Thomas kæmper på den voldsomme stigning for at bevare sin førertrøje.Fold sammenLæs mereFoto: Luca Bettini. Den »dæmoniske deroute« bringer os til Tour de France 2020. Her stod Primoz Roglic til at tage den største sejr i sin karriere med en samlet føring i Tour de France på 57 sekunder. En sidste etape – en enkeltstart, der sluttede på bjerget La Planche des Belles Filles – stod mellem ham og den endelige sejr. Men inden Roglic kørte ud på ruten, blev hans på det tidspunkt 21-årige landsmand Tadej Pogacar sendt af sted. »På det tidspunkt stod Roglic til at vinde Tour de France for første gang i karrieren og dermed cementere sin status som den bedste etaperytter i årtiet. Det lignede et komfortabelt forspring, som man ikke lige kunne se forsvinde,« siger Lars B. Jørgensen. Roglic kørte ikke dårligt. Han blev nummer fem på etapen. Han var bare oppe mod noget større. »Ud sprangdjævlen i form af Pogacar. På det tidspunkt vidste man ikke, at han var det fænomen, han siden har vist sig at være,« siger Lars B. Jørgensen om den unge slovener. »Det var et virkelig stort nederlag.« Roglic var sidste mand på enkeltstartsruten, og undervejs blev han klar over, at den sikre sejr var blevet til et nederlag. Da han kørte over målstregen sad hjelmen omme i nakken, og meget kunne tolkes ind blikket. Kameraer sendte billeder, der gjorde ondt. Af Roglic, der sad på asfalten efter etapen. Benene ud til siden. Cykelskoene akavet foran sig. Den gule trøje, som han kort efter skulle tage af, var ikke længere den farve, livsdrømme blomstrer i. I stedet havde den fået en kulør som uønskede belægninger eller nikotinaflejringer. Tabet af den samlede sejr i Tour de France 2020 var en tung erkendelse for Primoz Roglic.Fold sammenLæs mereFoto: Christophe Ena/Pool. »Det var et sportsligt banesår, der i nogen grad har præget Roglic sidenhen. Dels i form af uheld, dels i form af en meget dygtig holdkammerat ved navn Jonas Vingegaard, der viste sig at kunne vinde Tour de France,« siger Lars B. Jørgensen og tilføjer: »Sidste år udgik han af Vuelta a España efter et ret voldsomt styrt. I løbet af efteråret og vinteren har han været rekonvalescent. Han er også gået hen og blevet 33 år, hvor den fede dame synger rent karrieremæssigt. Så der har været en del spørgsmål til, om han var færdig rent karrieremæssigt.« Tilbage på Monte Lussari i går viste uret, at han havde kørt mærkbart hurtigere end Geraint Thomas, da kæden faldt af. Sekunderne, der skulle farve ham lyserød, forsvandt ud i intetheden, mens hjælpen kom løbende til med en skiftecykel. Det blev ikke nødvendigt. Kæden kom på, og Roglic kørte videre op.  #GiroNail-biting TTpic.twitter.com/7PFEYPkNQ2 Trods det sorte hul på vejen kunne han omskrive sin fortælling og køre enkeltstarten 40 sekunder hurtigere end Geraint Thomas.Han fører nu Giro d’Italia med 14 sekunder, hvilket er usandsynligt, at Geraint Thomas kan tage fra ham på løbets sidste dag, som med al sandsynlighed ender i en massespurt. »Faktum er, at Roglic lavede et mindre mirakel. Og det skete foran mange tilrejsende slovenske tilskuere, som skabte en ret vild kulisse og en flot afslutning på løbet,« siger Lars B. Jørgensen. Som den amerikanske journalist, Kate Wagner, der er bosiddende i Slovenien, skriver om Primoz Roglic på cykelmediet »Escape Collective«: »Hvis han er i stand til det her, så er han, og dermed også alle os andre, i stand til alt. Forbandelser er ikke virkelige. De er skabt i mønstersøgende sind desperate efter at skabe mening i det meningsløse. Roglic er nu blevet fri for en stor og frygtelig byrde. Byrden af en fortælling.« Cykelløb er bare underholdning. Men der kan argumenteres for, at det også reflekterer livet. Der bliver stræbt og kæmpet efter at blive tilnoget. For nogle lykkes det. For andre er nederlagene ægte. Primoz Roglic holder af lyserød.Fold sammenLæs mereFoto: Luca Zennaro.",
        "metadata": {
            "source": "https://www.berlingske.dk/eksistens/han-naermede-sig-skyggen-paa-vejen-et-lille-bump-og-saa-hoppede-kaeden",
            "image_url": "https://berlingske.bmcdn.dk/media/cache/resolve/image_x_large/image/168/1681238/24441269-cycling-ita-giro.jpg",
            "publication_time": "Søndag d. 28. maj 2023, kl. 16.16",
            "author": "Christina Hilstrøm",
            "related_links": [],
            "attachments": []
        }
    }
}