{
    "version": "1.0",
    "document": {
        "id": "https://www_berlingske_dk/internationalt/kaerlighed-redder-60-aarig-fra-paedofilidom",
        "title": "Kærlighed redder 60-årig fra pædofilidom",
        "content": "ITALIEN: Højesteret i Italien har omstødt dommen over en 60-årig mand, der har haft sex med 11-årig pige, da der ikke var blevet taget højde for deres »lidenskabelige forhold«. Pietro Lamberti, en socialarbejder i den syditalienske by Catanzaro, blev i februar 2011 idømt fem års fængsel for sex med en mindreårig. Dommen blev senere stadfæstet ved en appeldomstol. Foruden kærligheden lagde den italienske højesteret til grund, at Pietro Lamberti ikke har været voldelig over for pigen, skriver nyhedsbureauet AFP. Beslutningen ventes at skabe røre i Italien. Da beslutningen om at genoptage sagen blev offentliggjort 15. oktober, flød det over med kritiske bemærkninger om det italienske retssystem på de sociale medier. Ifølge avisen Il Quotidiano della Calabria kommer pigen fra en fattig familie, og hun har angiveligt fuld tillid til Pietro Lamberti. Avisen skriver også, at politiet fandt den 60-årige mand nøgen i sengen sammen med pigen efter at have aflyttet hans telefon.",
        "metadata": {
            "source": "https://www.berlingske.dk/internationalt/kaerlighed-redder-60-aarig-fra-paedofilidom",
            "image_url": "https://berlingske.bmcdn.dk/media/cache/resolve/image_x_large/image/91/910920/7067740-italy-politics-berlusconi-trial-tax-fraud.jpg",
            "publication_time": "Mandag d. 30. december 2013, kl. 18.04",
            "author": null,
            "related_links": [],
            "attachments": []
        }
    }
}