{
    "version": "1.0",
    "document": {
        "id": "https://www_berlingske_dk/internationalt/derfor-spreder-usa-dronebaser",
        "title": "Derfor spreder USA dronebaser",
        "content": "USA: Økonomiske hensyn og stigende modvilje mod USAs store, militære tilstedeværelse i Afghanistan og Irak er årsagerne til, at USA i stedet satser påsmå, fleksible og ofte hemmelige militærposter kloden rundt- populært kaldet »Lily Pads« - på dansk: Åkander. Det fortæller militærekspert Peter Kim Laustsen, souschef ved Forsvarsakademiets Institut for Strategi. - USA har været til stede tungt i lande som Irak, Afghanistan og Kosovo, og det har haft alvorlige konsekvenser. Man har fået befolkningens modvilje imod sig, det har været dyrt, det har krævet meget mandskab, og det skal USA væk fra, fordi man skal spare, siger han til Berlingske Nyhedsbureau. - Med åkanderne får man en masse baser rundt omkring, som man kan operere fra mere eller mindre fra det skjulte. Det giver USA en fortsat global rækkevidde, som landet gerne vil have, da det er en supermagt, forklarer Peter Kim Laustsen.  På baggrund af interview med flere amerikanske professorer og historikere med speciale i USAs militær skriver Politiken torsdag, at der er godt og vel 50 åkander i Centralasien og Asien, og at Asien ventes at få flest i fremtiden. - Tidligere forsvarsminister Robert Gates har meldt ud, at Asien bliver det nye, store interesseområde for USA. Årsagen er risikoen for, at Kina vil føre en ekspansiv udenrigspolitik i området. Derfor er det også i Asien, at der er risiko for større konflikter i fremtiden, vurderer Peter Kim Laustsen. Risikerer at øge spændinger Ifølge David Vine, professor ved American University i Washington, er åkanderne en potentiel katastrofal udvikling. Han fortæller til Politiken, at de i værste fald skærper USAs spændinger med Kina og Rusland i Den Persiske Golf samt magtkampen om oliens veje i Vest- og Østafrika. - Hvis andre skulle finde på at bygge Lily Pads i USAs interessesfære, ville USA kalde det helt uacceptabelt og sammenligne det med Den Kolde Krigs værste konflikt om Sovjetunionens missiler i Cuba, siger han til avisen. Ifølge Pentagon har USA 666 baser på verdensplan, men reelt er der over 1.000, da åkander enten er hemmelige eller ikke tælles med blandt de permanente baser. ",
        "metadata": {
            "source": "https://www.berlingske.dk/internationalt/derfor-spreder-usa-dronebaser",
            "image_url": "https://berlingske.bmcdn.dk/media/cache/resolve/image_x_large/image/14/143347/5303366-pakistan-usadrones.jpg",
            "publication_time": "Torsdag d. 26. juli 2012, kl. 14.21",
            "author": null,
            "related_links": [],
            "attachments": []
        }
    }
}