{
    "version": "1.0",
    "document": {
        "id": "https://www_berlingske_dk/virksomheder/louis-vuitton-brik-i-eksklusiv-butikskabale-paa-stroeget",
        "title": "Louis Vuitton brik i eksklusiv butikskabale på Strøget",
        "content": "Når Louis Vuitton lørdag klokken 10 åbner på adressen Amagertorv 2, så markerer det en sejr for de ejendomsmæglere, der servicerer de absolutte luksusmærker, når de skal finde lokale i København. Som Berlingske Business tidligere på ugen kunne fortælle, så er der lige nu en kæmpe tilstrømning af pengestærke kunder,ikke mindst fra Kinaog Rusland, der er på jagt efter luksusvarer i København. Den store efterspørgsel på luksus er også med til at gøde jorden for, at luksusstrækningen på Strøget kan udvides. Louis Vuitton tilhører en liga af luksusbrands, der kun vil ses i selskab med andre top-luksusmærker. De har hidtil huseret lidt længere nede ad strøget på Østergade-strækningen, hvor der blandt andet ligger Gucci- og Burberry-forretninger, og hvor Louis Vuittons butik hidtil har ligget i nummer 18. Selv om der kun er tale om en flytning på få meter, så er placeringen på den anden side af Købmagergade-krydset ved Strøget en stor sejr, lyder det fra Absalon & Co. i ejendomsmæglernes branchemedie Estate. \"Vi er i øjeblikket meget begejstrede over, at vores bestræbelser på at flytte Louis Vuitton og dermed at strække luksusgaden Østergade helt til Amagertorv, er lykkedes. Vi har fået fornyet interesse fra andre luksusbrands og er i dialog med flere om etablering i København,\" siger Henrik Lund fra Absalon & Co. til Estate. Mæglerfirmaet har tidligere været med til at udvikle Grønnegade-kvarteret, der ligger parallelt med Østergade, for butikslokaler. Der foregår i disse år desudenen større butiksrokade i det centrale København, og for at kabalen kan gå op i forhold til top-luksusmærkerne har Absalon & Co. været nødt til at udvikle nye butikslokaler til Benetton i Købmagergade, så der kunne blive plads til Louis Vuitton på Amagertorv.  \"På den måde fik de (Benneton,red.) bedre plads til deres sortiment, og også en beliggenhed, der bedre matcher deres brand. Det er grundlæggende for vores tankegang og arbejde med fordeling af butikker, at hvis ikke København Citys gader og ejendomme udvikles og dermed gøres attraktive for spændende og gerne internationale retailers og brands, mister byen sin tiltrækning. I sidste ende finder kunderne så byen uinteressant og vælger butikscentrene i stedet,\" siger Henrik Lund til Estate. ",
        "metadata": {
            "source": "https://www.berlingske.dk/virksomheder/louis-vuitton-brik-i-eksklusiv-butikskabale-paa-stroeget",
            "image_url": "https://berlingske.bmcdn.dk/media/cache/resolve/image_x_large/image/33/331700/5749527-amagertorv-2.jpg",
            "publication_time": "Lørdag d. 27. oktober 2012, kl. 09.58",
            "author": "Morten Bang Jørgensen",
            "related_links": [],
            "attachments": []
        }
    }
}