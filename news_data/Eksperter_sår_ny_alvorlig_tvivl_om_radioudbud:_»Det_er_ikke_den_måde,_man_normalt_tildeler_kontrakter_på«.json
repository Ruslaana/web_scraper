{
    "version": "1.0",
    "document": {
        "id": "https://www_berlingske_dk/danmark/eksperter-saar-ny-alvorlig-tvivl-om-radioudbud-det-er-ikke-den-maade-man",
        "title": "Eksperter sår ny alvorlig tvivl om radioudbud: »Det er ikke den måde, man normalt tildeler kontrakter på«",
        "content": "Burde radiokanalen Loud have været afvist som byder, allerede da samarbejdet bag – Kulturradio Danmark – ansøgte om at drive Danmarks nye DAB-kanal? Eksperter mener, det er højst usædvanligt, at Radio- og TV-nævnet lader en virksomhed vinde et udbud, når nævneti en rapporttilsyneladende tvivler på, om virksomheden overhovedet lever op til mindstekravene for at deltage i udbudskonkurrencen. I forvejen er der massiv kritik af forløbet om Danmarks nye kultur- og taleradio på DAB. Et udbud, som Kulturradio Danmark i sidste uge vandt, så de fra næste forår skal sende radio på en ny DAB-kanal. Berlingske beskrev lørdag, hvordaneksperter mener, at der er problemer i den matematiske model bag udbuddet, og derfor vurderer, at udbuddet muligvis bør gå om. Venstre og Liberal Alliance har efterfølgende meldt sig i koret af kritikere, som taler for det samme.  I evalueringsrapporten fra Radio- og TV-nævnet konstaterer nævnet, at der er flere steder i Louds ansøgning, hvor det ikke fremgår klart, hvorvidt en række personer er tiltænkt en rolle på Loud. »Nævnet har tillagt uklarheden negativ vægt, da det giver anledning til at betvivle Louds evne og mulighed for at opfylde minimumskrav til public service-virksomheden,« hedder det. Kort efter i samme rapport finder nævnet igen anledning til at »betvivle Louds evne og mulighed for at opfylde minimumskrav«, fordi kanalen ikke »viser reservevolumen« i organisationsdiagrammet. Det er disse formuleringer i evalueringsrapporten, som får eksperterne til at spærre øjnene op. Carina Risvig Hamer er lektor i udbudsret ved Syddansk Universitet, og hun mener, det er en fejl, at Loud fik lov til at byde på DAB-kanalen, uden at Radio- og TV-nævnet tilsyneladende undersøgte, om Loud levede op til minimumskravene. »Jeg har aldrig set et udbud, hvor en offentlig institution skriver, at de betvivler, hvorvidt en virksomhed lever op til mindstekravene for udbuddet, og den alligevel vinder kontrakten. Man kan selvfølgelig ikke tildele en kontrakt til en kvart milliard kroner til en virksomhed, hvis man er i tvivl om, hvorvidt den overholder mindstekravene,« siger Carina Risvig Hamer. Hun mener, at Radio- og TV-nævnet var forpligtet til at undersøge sagen nærmere, inden det traf sin afgørelse. »Og hvis Loud ikke levede op til mindstekravene, burde de have været afvist,« tilføjer hun. Ole Helby Petersen, professor MSO og ekspert i offentligt udbud ved Roskilde Universitet, er enig i, at den indbyggede »elastik«, som han kalder det, i udbudsmaterialet er usædvanlig: »Normalt er det enten-eller. Enten lever man op til kravene, eller også gør man ikke. Det ser umiddelbart besynderligt ud for mig, at man i virkeligheden kan stå tilbage med den tvivl, om byderen lever op til de minimumskriterier, som normalt er den juridiske forudsætning for, om tilbuddet overhovedet skal behandles – eller om det skal smides ud,« siger Ole Helby Petersen. Han mener, at problemet allerede er opstået i udbudsmaterialet, som tre steder indeholder formuleringen »der vil blive foretaget reduktion for mangler vedrørende dokumentation, som giver anledning til at betvivle ansøgers evne og mulighed for at opfylde minimumskrav«. »Det starter med, at man i beskrivelsen af pointgivningen har skrevet noget, man nok ikke burde have skrevet; nemlig at hvis der er anledning til tvivl, så vil man reducere pointgivningen. Allerede dér har man skabt problemer for sig selv. Man skaber en tvivl, som man normalt ikke ser. Det følger ikke de principper, man normalt tildeler kontrakter efter,« siger Ole Helby Petersen. Carina Risvig Hamer forklarer, at det ikke er en sjældenhed, at offentlige udbud må gå om. Omtrent en fjerdedel af alle offentlige udbud bliver annulleret, fordi man eksempelvis finder ud af, at udbuddet er forkert opbygget, eller fordi nogen efterfølgende klager og får medhold. »Der er stor sandsynlighed for, at Klagenævnet for Udbud har kompetence til at behandle en klage, hvis Radio24syv klager. Klagenævnet kan annullere beslutningen om at tildele kontrakten til Loud, hvilket formentlig vil ske, hvis klagenævnet vurderer, at Loud ikke har levet op til mindstekravene i udbuddet,« siger hun. Berlingske har forelagt Kulturministeriet og Radio- og TV-nævnet eksperternes vurdering og blandt andet spurgt, hvorfor Loud kunne behandles som kvalificeret byder, hvis der var tvivl om, hvorvidt radiokanalen kunne leve op til minimumskravene.  Via en pressemedarbejder oplyser sekretariatet for nævnet i et skriftligt svar: »Radio- og tv-nævnet finder samlet set, at de ledelses- og medarbejdermæssige kompetencer ligger på niveauet lige over tilfredsstillende, hvilket er udtryk for, at nævnet vurderer, at det samlet set er realistisk, at Loud vil opfylde minimumskravene til public service-virksomhed.« De »uklarheder«, som beskrives i evalueringsrapporten, har haft negativ indflydelse på de point, som Loud har fået, forklarer Radio- og TV-nævnets sekretariat i sit skriftlige svar: »Men samlet vurderer nævnet det altså realistisk, at Loud vil opfylde minimumskravene til public service-virksomhed,« skriver nævnets sekretariat. Er I enige i, at I muligvis slet ikke burde have ladet Loud byde på opgaven? »Nej,« lyder det skriftlige svar. Ann Lykke Davidsen, direktør for Kulturradio Danmark, der skal drive Loud, siger om sagen: »Det må fra nu være op til Radio- og TV-nævnet at udtale sig om deres arbejde og deres valg. Vi er i fuld gang med at ansætte og etablere os som radiokanal, og vi har allerede travlt med de mange ansøgere, der melder sig på banen.« Fungerende kulturminister Rasmus Prehn (S) sagde mandag til TV 2 Nyhederne, at han vil undersøge, om Radio24syv kan fortsætte på en anden DAB-kanal, men at der også er juridiske og økonomiske vanskeligheder forbundet med dette. ",
        "metadata": {
            "source": "https://www.berlingske.dk/danmark/eksperter-saar-ny-alvorlig-tvivl-om-radioudbud-det-er-ikke-den-maade-man",
            "image_url": "https://berlingske.bmcdn.dk/media/cache/resolve/image_x_large/image/121/1217439/23243770-slo-jeve.jpg",
            "publication_time": "Mandag d. 28. oktober 2019, kl. 20.32",
            "author": "Chris Kjær Jessen",
            "related_links": [],
            "attachments": []
        }
    }
}