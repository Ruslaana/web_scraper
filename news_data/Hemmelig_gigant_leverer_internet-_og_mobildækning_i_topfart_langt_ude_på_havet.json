{
    "version": "1.0",
    "document": {
        "id": "https://www_berlingske_dk/virksomheder/hemmelig-gigant-leverer-internet-og-mobildaekning-i-topfart-langt-ude",
        "title": "Hemmelig gigant leverer internet- og mobildækning i topfart langt ude på havet",
        "content": "De har et fibernet med lynhurtige internetforbindelser og et 4G-mobilnet, som dækker et område større end Storbritannien og med bedre forbindelser, end man kan få mange steder i Danmark, selv om der kun er vand og intet land, så langt øjet rækker. De betjener en række af de største danske og udenlandske selskaber. Og så er de halvt dansk ejet. Mød Tampnet – en gigant, som ingen har hørt om, men som er med til at sikre, at verdens hjul ruller. »Olie- og offshoreselskaberne er vores kunder. De kender os godt. Udenfor er vi en velbevaret hemmelighed,« ler Frode Støldal. Han er nordmand med humor og digital direktør i Tampnet, som har hovedsæde i den norske oliehovedstad Stavanger og siden 2019 har været 50 procent ejet af den danske pensionskasse ATP, som sammen med 3i Infrastructure, der er indregistreret på den britiske kanalø Jersey, købte Tampnet af den svenske kapitalfond EQT.ATP er også en af de fire ejere af den danske telekoncern TDC. 3i betalte 226 mio. euro (1,6 mia. kroner) for sin halvdel af Tampnet, som blev stiftet tilbage i 2001 af det norske olieselskab Statoil, der i dag hedder Equinor. Tampnetlægger fibernetkablerfra Norge, Danmark, Holland og Storbritannien ud til og rundt idet kæmpe område af Nordsøen, hvor olieboreplatforme og rigge er forankret. Dermed får både mandskab og maskiner internetforbindelse i topfart, ligesom der er etableret 4G-mobildækning, så også forbipasserende skibe – inklusive fiskefartøjer og krydstogtskibe – altid har signal uden at skulle koble sig på meget dyre satellitforbindelser. Rederigiganten Mærsk og energikæmpen Ørsted er blandt de mange kunder. Lidt over 4.500 kilometer fiberkabler har Tampnet nu på havbunden i Nordsøen samt i Den Mexicanske Golf syd for USA, hvor selskabet også arbejder. Det er verdens største højhastighedsnet til havs. I alt 350 offshoreinstallationer på boreplatforme og borerigge er i drift. Dertil kommer, at omkring 100 konstruktions-, mandskabs- og serviceskibe tilknyttet dem konstant er koblet på, og forretningen, der sidste år omsatte for 80 mio. euro (cirka 600 mio. kroner), udvides hele tiden. »Vi kommer fra olie- og gasverdenen, men nu er vi også med inden for vindenergi, og 4G-dækningen gør, at vores maritime aktiviteter er blevet et helt forretningsområde. Samtidig bruger internationale selskaber vores fiberkabler mellem landene til datatrafik for at servicere andre industrier end olie og gas. Vores infrastruktur leverer flere veje ind til land, hvilket gør den robust. Det er vældig vigtigt, når olieselskaber skal digitalisere, så de kan klare så meget som muligt fra land og undgå at skulle sende folk ud,« forklarer Per Atle Sørensen, der er administrerende direktør for Tampnets nordsøaktiviteter. Hele det mørke område af Nordsøen er dækket ind med fibernet og 4G-mobilforbindelser, som også kan benyttes af fiskefartøjer og krydstogtskibe, hvis teleselskaberne har en roamingaftale med Tampnet. På land ses Tampnets hovedfærdselsårer, som transporterer data videre, og som store datacentre og f.eks. den amerikanske Nasdaq-børs også anvender.Fold sammenLæs mereFoto: Tampnet. Det er både voldsomt dyrt og besværligt at skulle flyve reparatører og servicefolk så langt ud til manuel kontrol og vedligeholdelse, ligesom det koster på klimabudgettet. I stedet udstyres maskiner og materiel på boreplatforme, rigge, havvindmøller, skibe m.m. nu med sensorer, som ersmå følere, der sender data over mobilnettetog derefter ned gennem fiberkablerne, så man på land kan følge alle detaljer – og ofte opdage problemer, før de opstår og i værste fald skaber produktionsstop, fordi udstyret selv giver besked. Det giver et langt grønnere aftryk. Der kan sagtens sidde 200.000-300.000 sensorer på en boreplatform. De slipper nu for kabler, men kan bruge mobilforbindelsen til at levere deres data. Oveni får mandskabet så bedre internet- og mobildækning, også indendørs. FAKTASådan kommer der forbindelseTampnet trækker, ligesom andre større selskaber, søkabler fra landjorden og ud i for eksempel Nordsøen. Kablerne, der ligger på havbunden, men ikke graves ned i denne, rummer fiberkabler, som bruger lys til at sende datasignalerne af sted i topfart.Det koster som tommelfingerregel cirka 730.000 kroner at lægge en kilometer fiberkabel til havs.På centrale steder ved fiberkablerne opsættes mobile basestationer – anlæg med antenneudstyr. De skaber 4G-mobildækning i området, hvor de står, mellem mobiltelefoner, bærbare pc'er med modem og små sensorer/målere med indbygget SIM-kort og så antennen. Ligesom på land sendes data og samtaler fra antennen ned i fiberkablerne og transporteres videre.Fiberkablerne suppleres af såkaldte radiolinjer. Det er stærkt retningsbestemte antenner, som benytter mikrobølger for at erstatte et fysisk kabel og kan danne en hel kæde af punkt-til-punktforbindelser, når de står med op til 100 kilometers afstand.Inde på land er søkablerne koblet på hovedfærdselsårer af fiberkabler, som gennemskærer Sydnorge, Vestsverige, Danmark, Holland, Belgien, Nordfrankrig og lodret op gennem Storbritannien til Aberdeen i Skotland.FOLD UD »Størrelsen på vores mobilnet er 240.000 kvadratkilometer. Det er lidt større end Storbritannien. Samtidig ejer Tampnet selv spektrum (mængden af kapacitet i mobilnettet,red.), så vi kan drive et maritimt mobilnet, der fungerer ligesom et landbaseret og er koblet sammen med fiberkablerne. Kablerne betyder, at Tampnet har mange af de store kunder, heriblandt den amerikanske Nasdaq-børs, fordi vi kan levere forbindelser med vældig lave dataforsinkelser. Samtidig går over 30 procent af internettrafikken fra og til Norge gennem Tampnet,« fortæller Frode Støldal for at anskueliggøre omfanget af nordsøhemmelighederne. Også datatrafikken til og fra mange af de nye datacentre – store fabrikshaller med kraftige computerservere –som blandt andre teknologigiganterne er ved at bygge i Danmark, Sverige og Norge, suser gennem Tampnets kabler, der fungerer som en motorvej for data. De forbinder i øjeblikket 30 datacentre i 12 europæiske og amerikanske byer. Tampnets tommelfingerregel er, at det i gennemsnit koster en million norske kroner (cirka 730.000 danske) at lægge en kilometer fiberkabel på havet. Dertil kommer alt udstyret, som skal kunne tåle salt, vand og hårdt vejr. »Man skal vide, hvad man gør. Det er meget mere kostbart at installere offshore end på en fjeldtop eller øverst på en bygning mellem landkrabberne. Både omkostningerne og kompleksiteten er langt højere, når man skal beregne placeringer, styrker og højder på antennetårne med videre. Tillige er vi afhængige af fint vejr med få bølger, når fiberkablerne skal etableres,« siger Per Atle Sørensen. I Den Mexicanske Golf giver vejret endnu større udfordringer. »Her har der været otte orkaner i kategori 4 og 5 det seneste år. Vi går mod en verden med endnu hårdere vejrforhold. Derfor skal vi forstå problemstillingerne,« understreger Frode Støldal. Tampnets 4G-mobilnet skal udnyttes bredere end nu. Derfor forhandler selskabet med store europæiske teleselskaber som britiske Vodafone og hollandske KPN om en roamingaftale, så mobiltelefoner fra disse og andre selskaber automatisk kan koble sig på 4G-dækningen til havs. »Europa på land er reguleret af EU. På havet er der ingen regulering. Vi arbejder hårdt med europæiske teleselskaber på at få priserne ned på det rigtige niveau, så man kan få samme priser som på land. Det er en udfordring,« fastslår Frode Støldal. Tampnet har også fokus på den danske del af Nordsøen. »Danmark har sin egen infrastruktur fra Esbjerg og ud, hvor vi gennem en del år har leveret backupløsningen. Vi vil gerne dække den danske sektor bedre ved at installere 4G, så der er fuld dækning her. Vores drøm er at bygge infrastrukturen videre ind i den danske sektor. Det vil også forbedre mobildækningen for danske brugere hos for eksempel Telia og TDC,« siger Per Atle Sørensen. Vindmøller i havmølleparker udstyres med sensorer, som hele tiden indsamler data, også om møllernes tilstand, og sender dem over mobilnettet ind til land, hvor eksperter kan holde nøje øje med dem og gribe ind i tide, så der ikke skal sendes teknikere af sted over lange afstande.Fold sammenLæs mereFoto: Tampnet. Tampnet har også kig på helt nye områder af verden. »Målet er at udbygge infrastrukturen i Nordsøen og Den Mexicanske Golf, men vi ser samtidig på nye områder. Vi følger olieselskaberne, hvor de udbygger, og de vil gerne have os med ind på nye lokationer. I nogle år har vi prøvet at komme ind i Brasilien og ser potentielt også på andre steder, hvor vi kan tilbyde tjenester, samtidig med at vi vokser i de eksisterende områder,« forklarer Per Atle Sørensen. Dertil kommer den voksende vindmølleindustri med store havmølleparker,som blandt andet Ørsted og Vestas er involveret i højere oppe ad den amerikanske østkyst. Her og i Østersøen kan Tampnet også bringe sine erfaringer i spil. Og hvor stor bemanding har så Tampnet? »Vi er 115 ansatte, der driver et net, som er betydeligt større end Danmark med én kerne i Europa og én i USA. Vi kan drive forretningen med 115 medarbejdere, hvor andre har mange tusinde ansatte. Det siger lidt om innovationen inden for telekommunikationsbranchen,« siger Frode Støldal. Og man aner et skævt smil om hans mund.",
        "metadata": {
            "source": "https://www.berlingske.dk/virksomheder/hemmelig-gigant-leverer-internet-og-mobildaekning-i-topfart-langt-ude",
            "image_url": "https://berlingske.bmcdn.dk/media/cache/resolve/image_x_large/image/140/1403669/23699721-pix-tampnet1.jpg",
            "publication_time": "Onsdag d. 07. april 2021, kl. 10.17",
            "author": "Thomas Breinstrup",
            "related_links": [],
            "attachments": []
        }
    }
}