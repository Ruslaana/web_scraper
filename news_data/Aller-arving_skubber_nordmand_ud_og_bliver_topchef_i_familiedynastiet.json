{
    "version": "1.0",
    "document": {
        "id": "https://www_berlingske_dk/virksomheder/aller-arving-skubber-nordmand-ud-og-bliver-topchef-i-familiedynastiet",
        "title": "Aller-arving skubber nordmand ud og bliver topchef i familiedynastiet",
        "content": "Aller Media har fået ny topchef – og han hedder Aller til efternavn. Bladkoncernen har valgt at indsætte 37-årige Michael Aller, der er sjette generation i familiedynastiet, som administrerende direktør – og han skal nu løfte den tunge arv. »Det er en virksomhed, der har en særlig betydning for mig, og en virksomhed med utrolig meget kulturel og indholdsmæssig arv,« siger han i et interview til Berlingske. Michael Aller sætter sig for bordenden efter en årrække med forskellige ledelsesposter i giganten, der udgiver publikationer i Danmark, Sverige, Norge og Finland. Historien går tilbage til 1873, hvor Carl og Laura Aller stiftede Carl Allers Etablissement ved Holmens Kanal i København. Den første udgivelse var Nordisk Mønster-Tidende, som i dag kendes som Femina. Siden er en række andre forretningsben kommet til, og koncernen udgiver velkendte titler som BILLED-BLADET, SE og HØR, Familie Journal og SPIS BEDRE. »Der er en masse historik, som jeg er stolt af, men også ydmyg over for,« siger Michael Aller. Det har dog ikke altid ligget i kortene, at Michael Aller skulle til tops i familiefirmaet. Han er uddannet fra CBS og begyndte sin karriere i Danske Bank, blev efterfølgende ansat i Aller, men valgte efter fire at droppe familiedynastiet og i stedet indtræde i designvirksomheden Frederik Bagger. For Michael Aller »løb sur« i arbejdet og efterspurgte at sætte sit eget præg på en virksomhed. Det har han tidligerefortalt til Finans. »Græsset skulle jo være grønnere på den anden side, men man finder også ud af, at man ikke kender til det hele, når man bare ser på udefra. Det er lidt paradoksalt, at nogle af de regler og procedurer, jeg ikke brød mig om hos Aller, har jeg været nødt til at indføre hos Frederik Bagger,« sagde han som daværende administrerende direktør for Frederik Bagger til mediet i 2017. Nu er han imidlertid tilbage i Aller og har taget roret. »Jeg var ude at prøve iværksætteriet, men tænkte på et tidspunkt, at det kunne være meget sjovt at komme tilbage. Jeg har altid været stolt af vores virksomhed, men også tænkt, at det vigtigste var at lave det, som føles rigtigt,« siger han og beskriver afstikkeren som »en modningsrejse«. Aller-koncernens domicil ligger på Havneholmen i København og rummer store dele af virksomhedens mange forretningsben.Fold sammenLæs mereFoto: Linda Kastrup. Det er dog en koncern i en presset branche, hvor der er behov for konsolidering, Michael Aller nu står i spidsen for. Det seneste regnskab fra Aller viser, at koncernen tabte penge på driften af sine tre største forretningsben, men at posten »øvrige forretningsområder«, der blandt andet er salg af mobilabonnementer og vægttabskurser i Norge, i stedet bibragte selskabet fremgang. Aller præsterede i seneste forskudte regnskabsår om omsætning på 3,9 milliarder og et overskud på 53 millioner. Kan man fortsat tjene penge på at udgive publikationer? »Det tror jeg – og det tror vi – er muligt. Men det er først inden for det seneste år, at der virkelig er sat fart på den digitale transformation. Der er lavet en masse godt arbejde på de forskellige markeder, men nu skal vi også kigge på omkostningsstruktur og lige så vigtigt – på forskellige indtægtskilder. Vi arbejder målrettet på alle markeder for at øge vores digitale læserindtægter.« Sidste år foretog Aller en ændring af organisationens struktur, hvor virksomhedens fire nordiske medieforretninger blevet slået sammen til en. »Vi tænkte, at hvis vi samlede vores organisation, havde vi endnu flere kræfter til at gennemføre den digitale transformation,« siger Michael Aller. Allers norske landechef, Dag Sørsdahl, blev sat i spidsen for projektet og fik rollen som topchef for hele koncernen. Den rolle, Michael Aller nu overtager. Dag Sørsdahl har »efter dialog med bestyrelsen valgt at fratræde«, som det formuleres i en pressemeddelelse. »Det har hele tiden været aftalen med Dag. Han har været i organisationen i over ti år nu, og vi vidste, at han var rigtig dygtig til at drive den transformation, der skulle til,« siger Michael Aller adspurgt om, hvorfor Dag Sørsdahl stopper som direktør. Aller-koncernen er ultimativt ejet af Allerfonden, hvor Erik Aller – Michael Allers far og tidligere topchef – sidder i bestyrelsen. Det samme gør en repræsentant fra den anden gren af Aller-familien, Christopher Aller Simonsen, der er søn af Bettina Aller og direktør i Allers holdingselskab – og fætter til Michael Aller. Holdingselskabet ejer Aller Media, hvor Michael Aller nu tiltræder som direktør. En arbejdsfordeling, som han beskriver som »et parløb«. Og selvom der nu sidder en ny direktør i stolen, fortæller Michael Aller, at strategien for virksomheden forbliver den samme. Han vil dog nu – efter eget udsagn – også have fokus på virksomhedens kultur og strukturer, når rollen som administrerende direktør skal løftes. »Nøglebudskabet over for medarbejderne lige nu er at fortælle, at der ikke er tale om en ny strategi, og fortælle dem, at der, hvor de vil kunne se nogle ændringer, bliver på det kulturelle, hvor vi gerne vil finde ud af, hvordan vi kan arbejde endnu tættere sammen og få brugt den brede del af organisationen,« siger han. Hvorfor er du den rigtige til at lede virksomheden? »Jeg ser det ikke som et jeg, men mere som et vi. For det første har vi et ret stærkt lederteam, og det, vi kan bidrage med, er vores familieejerskab og vores evne til at være langsigtede. Det med at kigge på resultatet sidste år er ikke noget, jeg er så fokuseret på. Vi fokuserer på, hvordan udviklingen er i organisationen, og hvad vi skal investere for at nå derhen, hvor vi gerne vil.« Privat er Michael Aller gift med Julie Aller og far til en søn på fire.",
        "metadata": {
            "source": "https://www.berlingske.dk/virksomheder/aller-arving-skubber-nordmand-ud-og-bliver-topchef-i-familiedynastiet",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916660/24941445-.jpg",
            "publication_time": "Onsdag d. 30. april 2025, kl. 11.30",
            "author": "Tobias Lind Larsen",
            "related_links": [],
            "attachments": []
        }
    }
}