{
    "version": "1.0",
    "document": {
        "id": "https://www_berlingske_dk/dine-penge/privatoekonomisk-brevkasse-skjult-gave-eller-reelt-laan-undgaa-de",
        "title": "Privatøkonomisk brevkasse: Skjult gave eller reelt lån? Undgå de skattemæssige fælder ved pengegaver i familien",
        "content": "Berlingskes privatøkonomiske brevkasse giver svar på alle dine spørgsmål om renter, pension, bolig, formue og meget mere. Send dine spørgsmål tildinepenge@berlingske.dk  SPØRGSMÅL A.S.  Kære Allan Ohms Du omtalte i brevkassen den 1. marts spørgsmålet: »Hvor går grænsen for pengegaver og familielån?« Jeg tror, at der er flere, der ikke er sikre på, hvad svaret er, og derfor min kommentar her: En søn eller datter modtager fra én af sine forældre det afgiftsfri beløb på 76.900 kroner. Herefter får gavegiveren et beløb af samme størrelse fra gavemodtageren, og der oprettes et anfordringslån, som ikke forrentes. Hvis lånet stadig eksisterer ved arv, skal beløbet da betragtes som et lån – dvs. indgå i boopgørelsen – eller en gave? Hvis gavegiveren har et økonomisk råderum, der ikke nødvendiggør optagelsen af lånet, vil Skattestyrelsen efter en helhedsvurdering konkludere, at transaktionen udelukkende har til formål at minimere den afgiftsmæssige betaling af enten gaveafgift eller arveafgift, og derfor vil dispositionen blive underkendt. Konklusionen vil blive, at beløbet bliver betragtet som et passiv i boet, men at beløbet til gengæld belægges med en gaveafgift på 15 procent. Er du enig? De bedste hilsnerA.S.  SVAR Allan Ohms, partner hos DreistStorgaard Advokater Allan Ohms, advokat (H) hos DreistStorgaard Advokater.Fold sammenLæs mereFoto: Mathias Svold/Ritzau Scanpix. Kære A.S. Ja, det er jeg enig i. Når jeg ikke svarer så skarpt, som du forventer, skyldes det, at det ikke altid er muligt at afgøre sikkert, hvad der gælder på området. Lad mig give nogle eksempler, som viser, at det ikke er helt enkelt. Østre Landsret (UfR 2023.5064) har taget stilling til problematikken: Afdøde havde udstedt 17 gældsbreve til to børn og et barnebarn med et samlet lånebeløb på 2.814.700 kroner. Det beløb var fratrukket boopgørelsen. Afdøde havde fra 2015 til 2022 udbetalt gaver/arveforskud til sine børn og i dele af perioden også til et barnebarn. I tilknytning til udbetalingen var der fra modtageren af pengene ydet lån til afdøde, der i al væsentlighed modsvarede værdien af den gave, som vedkommende havde fået af afdøde. Ifølge de gældsbreve, der var udfærdiget, forrentedes lånene ikke og forfaldt på anfordring, og der var ikke betalt afdrag på gælden. Skifteretten lagde til grund, at alle handlinger og transaktioner var sket i tæt tidsmæssig sammenhæng. Skifteretten fandt ikke, at afdøde havde påtaget sig en reel gæld til de to arvinger og barnebarnet, og forhøjede bobeholdningen med 2.814.700 kroner. Østre Landsret var enig i, at gældsforpligtelserne under de anførte omstændigheder ikke stammede fra virkeligt ydede lån, og at de derfor ikke kunne fratrækkes i boet. Det fremgår af boafgiftslovens § 13 stk. 3, at gældsforpligtelser, som afdøde måtte have påtaget sig over for de i gaveafgiftskredsen nævnte personer eller over for sin ægtefælle, ikke kan fratrækkes i boet, når de ikke stammer fra virkeligt ydede lån eller andre præstationer. I samme gade var en anden sag i Østre Landsret (TFA 2024.260): Afdøde, der døde i 2021, havde udstedt gavebreve med pant i fast ejendom til sine to døtre med det årlige afgiftsfri beløb fra 2001 til og med 2019 og til et barnebarn fra 2005 til og med 2019 med henholdsvis i alt 1.083.500 kroner, 1.083.500 kroner og 887.100 kroner. Det fremgik af gavebrevene, at gavebeløbene blev givet med håndpant i afdødes ejendom. Fordringerne var ikke tinglyst, og der var ikke sket forrentning af beløbene. Der var på intet tidspunkt sket udbetaling i henhold til gavebrevene. Afdøde havde i 2003 skrevet et brev indeholdende »… uddybende og klargørende bilag til gavebreve udfærdiget af mig …«. Det fremgik heraf blandt andet, at gavebrevene kunne tvangsfuldbyrdes, og at vilkårene skulle gælde for alle givne og fremtidige gavebreve. Bobestyrer medtog ikke gavebrevene som passiv i boopgørelsen, hvilket en arving indbragte for skifteretten. Først skifteretten og siden landsretten fandt, at der ikke var tale om gældsforpligtelser, der kunne medtages som passiv i boopgørelsen, jf. hervedboafgiftslovens § 13, stk. 3. Vestre Landsret har i en afgørelse (UfR 2023.5566) bestemt, at der i den afgiftspligtige bobeholdning i et dødsbo kunne fratrækkes en million kroner svarende til en del af en gave, der ikke var overført til modtageren, men som måtte anses for virkeligt ydet. Ved gavebrev af 26. november 2015 ydede afdøde en gave til sin søn. Det fremgik af gavebrevet, at gaven udgjorde et kontant beløb på tre millioner kroner, og at afdøde skulle betale gaveafgiften af beløbet med i alt 450.000 kroner. Det fremgik af kontoudtog, at afdøde 9. december 2015 havde betalt 450.000 kroner med posteringsteksten »Gaveafgift«, og at hun 30. december 2015 havde overført to millioner til modtageren ved to overførsler. Gavegiver døde i 2020. Der blev i boopgørelsen medtaget en post på en million kroner under passiverne, og det var anført, at beløbet vedrørte »Gæld til H, rest ifølge gavebrev«. Skattestyrelsen godkendte værdiansættelsen i boopgørelsen. Skifteretten forhøjede boafgiften med henvisning til, at der ikke var mulighed for at fradrage gavebeløbet på en million kroner, idet afdøde havde beholdt den fulde rådighed over restgavebeløbet på beløbet, og skifteretten fandt ikke, at gældsforpligtelsen blev modsvaret af et virkeligt ydet lån og/eller vederlag for andre præstationer. Efter sagens oplysninger – herunder navnlig, at der kort tid efter gavebrevets underskrift var betalt gaveafgift af beløbet på tre millioner kroner, ligesom to millioner kroner af gaven var blevet givet – fandt landsretten, at gaven måtte anses for virkeligt ydet. Som følge heraf kunne der i den afgiftspligtige bobeholdning fratrækkes en million kroner svarende til den del af gaven, der ikke var ydet. Landsretten ophævede herefter skifterettens kendelse og hjemviste sagen til fortsat behandling ved skifteretten med henblik på fornyet beregning af boafgiften. Derfor er mit råd, at man skal tage en konkret snak med familiens advokat, før der disponeres. Med venlig hilsenAllan Ohms, advokat (H)DreistStorgaard Advokater  Send dine spørgsmål tildinepenge@berlingske.dkeller udfyld nedenstående formular:   ",
        "metadata": {
            "source": "https://www.berlingske.dk/dine-penge/privatoekonomisk-brevkasse-skjult-gave-eller-reelt-laan-undgaa-de",
            "image_url": "https://berlingske.bmcdn.dk/media/cache/resolve/image_x_large_vertical/image/190/1907000/24923392-forsg-p-at-reducere-boafgiften-ved-at-oprette-g.jpg",
            "publication_time": "Mandag d. 14. april 2025, kl. 18.38",
            "author": "Nicoline Manzano",
            "related_links": [],
            "attachments": []
        }
    }
}