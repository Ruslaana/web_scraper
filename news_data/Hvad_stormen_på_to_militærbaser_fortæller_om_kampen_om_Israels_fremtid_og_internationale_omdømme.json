{
    "version": "1.0",
    "document": {
        "id": "https://www_berlingske_dk/internationalt/hvad-stormen-paa-to-militaerbaser-fortaeller-om-kampen-om-israels",
        "title": "Hvad stormen på to militærbaser fortæller om kampen om Israels fremtid og internationale omdømme",
        "content": "Da officerer fra militærpolitiet mandag mødte op på Sde Zeiman-basen i det sydlige Israel, blev de mødt af hån, spyt og peberspray. Så fulgte en hob af voldelige demonstranter. Officererne var kommet for at anholde ni soldater, der er mistænkt for have voldtaget en palæstinensisk Hamas-fange. Så længe og voldsomt, at han ikke kunne gå og måtte på hospitalet. Militærbasen, hvor over 1000 palæstinensere fra Gaza holdes fanget, har i månedsvis været genstand for rapporter i de israelske medier om overgreb på og mishandling af fanger. En israelsk menneskeretsorganisation har kaldt basen for et »lovløst sort hul, hvor de indsattes basale menneskerettigheder er revet væk«. Den er et hul, som den militære anklagemyndighed ville rydde op i. Men snart var basen rendt over ende af højreradikale aktivister. I deres øjne var de anholdte ikke kriminelle, men helte, som skulle befries. »Vi vil ikke opgive vores venner. Slet ikke for terrorister,« lød råbene. Militærpolitiet blev overdænget med spyt, skub, peberspray og eder. Det samme blev israelske journalister og tv-hold. »Araberludere« og »forrædere« var blandt de fremherskende gloser. Det tilkaldte politi så mest passivt til. Demonstranterne er utilfredse med, at israelske reservister er blevet anholdt for at misbruge en palæstinensisk indsat.Fold sammenLæs mereFoto: Abir Sultan/EPA/Ritzau Scanpix. Da de mistænkte om aftenen blev overført til en militærbase i udkanten af Tel Aviv, gentog scenerne sig. En hob af højreradikale aktivister stormede basen og kom i håndgemæng med vagter og personale. Da hærchefen, Herzi Halevi, der ellers har travlt med at forsvare landet mod både Hamas og Hizbollah, personligt mødte op for at bringe situationen under kontrol, blev også han mødt med tilråb og foragt. »Træd tilbage,« lød det blandt råbene. Soldater, der stormer militærbaser med elefanthuer over hovedet, folkemængden i ryggen og øjnene fulde af foragt. Religiøse fanatikere, der kræver deres åndsfæller løsladt på trods af, at de er anklaget for de mest grusomme forbrydelser. Den slags har man set før på disse kanter. På Vestbredden og i Gaza. Og i lande som Libanon, Irak og Yemen. Hvor anarki og pøbelvælde er fremherskende. Men i Israel, Mellemøstens eneste demokrati i vestlig forstand, er det et absolut særsyn. De fleste jødiske israelere, også kvinder, aftjener værnepligt og bliver indkaldt som reserver i krigstid. Stormen på baserne er derfor ikke kun et angreb på en institution, de fleste israelere føler, at de er en del af. Den er også et angreb på deres selvforståelse. Det er ikke sådan, vi er, siger mange. Uanset hvilke grusomheder fangen, som skal være medlem af Hamas´ elitestyrke, måtte have begået, er det dommerne og ikke fangevogterne, der udmåler straffen. Israel er et lovlydigt land. Ikke et tag-selv-bord for selvtægt. Det »skader Israels demokrati og går fjendens ærinde i krigstid«, tordnede forsvarsminister Yoav Gallant. Det handler om at splitte Hizbollah ad. Ikke om den israelske hær, bemærkede den tidligere hærchef Benny Gantz, der leder oppositionspartiet National Samling. Politiets tøven og langmodighed med at gribe ind var ikke bare et tilfælde. Snarere en politisk skandale, mente Gallant. For den højreradikale minister for national sikkerhed, Itamar Ben-Gvir, havde selv tilkaldt dem. Demonstranterne altså. Ikke politiet, som han er øverste chef for. Det fik Gallant til at kræve en undersøgelse af Ben Gvir for pligtforsømmelse. Men det lod denne sig ikke mærke af. »Optrinet med officerer, der kommer for at arrestere vores helte i Sde Teiman, er intet mindre end skamfuldt,« erklærede Ben Gvir, der selv har været med til at forværre forholdet for fanger i de fængsler, han er ansvarlig for. »Sommerlejrene for terroristerne er forbi,« erklærede han. Angrebene rejser et spørgsmål. Er Israel stadig et vestligt demokrati og en retsstat, som dets tilhængere mener? Eller bevæger det sig stadig mere i retning af dets naboer og fjender hvad angår demokrati og respekt for menneskerettigheder? Benjamin Netanyahu fordømte angrebene. Men for premierministeren er stormen endnu en politisk hovedpine. Han er ikke bare afhængig af Ben Gvirs støtte for at holde sammen på sin regering. Flere af hans egne partifæller har taget de anklagedes parti. Men sagen handler om langt mere end blot israelsk indenrigspolitik. Landets internationale renommé står på spil. At den israelske militære anklager har grebet fat i bunken af sager om mulige overtrædelser af krigens love, er ikke kun et forsøg på at gøre op med ugerninger i egne rækker. Det handler også om at rette op på landets ramponerede omdømme. Krigsforbryderdomstolen i Haag har anklaget både Netanyahu og forsvarsminister Gallant for at begå folkemord i Gaza. Israel har afvist anklagerne med, at det selv er i stand til at undersøge, hvorvidt dets ledere og soldater har begået krigsforbrydelser under krigen i Gaza. Herunder i dets behandling af krigsfanger. Det behøver det ingen hjælp fra Haag eller andre til. Men det argument bliver vanskeligere at fremføre efter hændelserne forleden.",
        "metadata": {
            "source": "https://www.berlingske.dk/internationalt/hvad-stormen-paa-to-militaerbaser-fortaeller-om-kampen-om-israels",
            "image_url": null,
            "publication_time": "Søndag d. 04. august 2024, kl. 15.53",
            "author": "Gunnar Willum",
            "related_links": [],
            "attachments": []
        }
    }
}