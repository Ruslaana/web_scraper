{
    "version": "1.0",
    "document": {
        "id": "https://www_berlingske_dk/det-sunde-liv/slut-med-oemhed-haevelse-og-smerter-i-leddene-nu-kan-du-blive-fri-for",
        "title": "Slut med ømhed, hævelse og smerter i leddene: Nu kan du blive fri for gigtsmerter",
        "content": "Rødvinsgigt, podagra eller kaptajn Voms sygdom. Urinsyregigt har mange kælenavne, selv om den overhovedet ikke er noget kært barn for alle dem, der lider under den. Den skyldes aflejring af urinsyre i et led og er den mest udbredte inflammatoriske gigtsygdom, der findes. Flere og flere rammes af den, blandt andet på grund af vores livsstil, stigende levealder og brug af vanddrivende medicin. Urinsyregigt viser sig ved ømhed, hævelse og smerter i et enkelt eller nogle få led. Symptomerne kommer typisk i pludselige og voldsomme smerteanfald, der jævnligt gør livet surt for patienten. De nyeste kliniske retningslinjer er imidlertid godt nyt til de mange, der har troet, at de aldrig slap af med den pinefulde gigt, som blandt andet kendes fra tegneserien Knold og Tot. Her har kaptajn Vom en fod, der ofte er bundet ind på grund af smerten fra hans urinsyregigt. Når kun storetåen rammes, kaldes den podagra. OPRET ABONNEMENT PÅ B PLUS og læs meget mere om, hvordan tusindvis af danskere ikke bliver korrekt eller tilstrækkeligt behandlet. Du kan også blive klogere på, hvad sygdommen indebærer og på hvordan du kan forebygge urinsyregigt. Det får du: Modtag det ugentlige nyhedsbrev fra B PLUS her. Rødvinsgigt, podagra eller kaptajn Voms sygdom. Urinsyregigt har mange kælenavne, selv om den overhovedet ikke er noget kært barn for alle dem, der lider under den. Den skyldes aflejring af urinsyre i et led og er den mest udbredte inflammatoriske gigtsygdom, der findes. Flere og flere rammes af den, blandt andet på grund af vores livsstil, stigende levealder og brug af vanddrivende medicin. Urinsyregigt viser sig ved ømhed, hævelse og smerter i et enkelt eller nogle få led. Symptomerne kommer typisk i pludselige og voldsomme smerteanfald, der jævnligt gør livet surt for patienten. De nyeste kliniske retningslinjer er imidlertid godt nyt til de mange, der har troet, at de aldrig slap af med den pinefulde gigt, som blandt andet kendes fra tegneserien Knold og Tot. Her har kaptajn Vom en fod, der ofte er bundet ind på grund af smerten fra hans urinsyregigt. Når kun storetåen rammes, kaldes den podagra. Men urinsyregigt kan behandles så effektivt med medicin, at man ikke mærker noget til sygdommen. Det kræver blot, at medicinen gives i tilstrækkelige doser. »Behandlingen af urinsyregigt har desværre længe været utilstrækkelig, så kun en mindre del af danskere med urinsyregigt fik den nødvendige behandling,« siger overlæge Ole Slot fra Reumatologisk Afdeling på Rigshospitalet.  Problemet har været, at lægerne har været for tilbageholdende med doseringen af det mest brugte præparat, Allopurinol. Ifølge Ole Slot er kun halvdelen af danskerne med urinsyregigt i behandling, og kun halvdelen af disse har fået medicinen i de nødvendige doser. »Af anslået 80.000 danskere med sygdommen er der altså 60.000, der ikke er korrekt og tilstrækkeligt behandlet. Blev de det, kunne de leve et helt normalt liv uden symptomer og smerter,« siger han. »Problemet er, at læger og sundhedsvæsen har forsømt på blodprøver at måle, om urinsyren i blodet kommer tilstrækkeligt langt ned. Dermed kan man justere doseringen, indtil målet er nået. Det kan kræve en noget højere dosis Allopurinol, end der tidligere har været tradition for,« siger han. Urinsyregigt udvikler sig med gradvist tiltagende aflejringer af urinsyre i og omkring leddene. Det mærker man ikke i begyndelsen, men først når der udløses et akut ledtilfælde. Den urinsyresænkende behandling fjerner med tiden aflejringerne igen. »Bruger man de nye retningslinjer fra Dansk Reumatologisk Selskab, kan mange tusinde patienter spares for mange smerter,« siger Ole Slot. Mette Bryde Lind, der er direktør i Gigtforeningen, kalder urinsyregigt en negligeret sygdom, som der klæber både skyld og skam til. »Det opfattes som en sygdom, der meget er ens egen skyld, og som uretfærdigt tilskrives, at man spiser forkert med for meget rødt kød og for meget rødvin. Men vi griner jo ikke ad folks hjerteanfald på den måde. Historisk har urinsyregigt været lidt latterliggjort,« siger hun. »Men nu er det tiden at tage disse patienter alvorligt og give dem den behandling, som virker, og som kan skåne dem for de store smerter, som mange hidtil har måttet leve med,« siger Mette Bryde Lind.   --- OOO --- OOO --- OOO --- Ifølge Gigtforeningen er urinsyregigt i dag den mest udbredte betændelsesagtige lidelse blandt ledsygdommene. Men selv om sygdommen rammer tusindvis af danskere, så er der faktisk meget, du selv kan gøre. Enten for helt at undgå sygdommen - eller for at undgå anfald, hvis du har urinsyregigt.  Spis masser af alle slags grøntsager samt frugt. Erstat gerne de store kød-portioner med grøntsager, der indeholder proteiner som f.eks. linser, bønner og kikærter. Kogte kartofler, ris og pasta er godt - men drop den fede sovs.  Drik masser af vand, gerne 6-8 kopper om dagen. Sukkerfri saftevand eller vand med citron kan give variation. Kaffe og fedtfattig mælk er også gavnligt. Men hold igen med alkohol i form af øl, spiritus eller hedvin, der selv i små mængder skruer op for kroppens urinsyreindhold. Pas også på alle sukkerdrikke som f.eks. sodavand og frugtjuice.  Vejer du en smule for meget, så kan et betydeligt vægttab mindske mængden af urinsyre i blodet. Men gå langsomt frem – et vægttab på et halvt kilo om ugen er ideelt. Der er risiko for, at et hurtigere vægttab kan udløse et midlertidigt anfald. Du skal naturligvis være yderst varsom med alle de fede fødevarer, da fed mad i store mængder kan øge blodets urinsyreindhold.  Skær ned på mængden af kød, indmad fra dyr samt skaldyr. I stedet for de store bøffer kan du spise fisk, der muligvis er bedre. Den generelle huskeregel for mad er, at kogt og ovnstegt er bedre end pandestegt. Det gælder også æg – kogte er bedre end spejlæg. Kun små mængder af margarine, smør, mayonnaise samt olie er tilladt.   Hold dig i form. Det vigtigste er, at du finder en motionsform, der passer til dig. Og så skal det være sjovt i stedet for en sur pligt! En simpel gåtur morgen og aften med hunden kan gøre en kæmpe forskel. Gigtforeningen anbefaler blandt andet løb, svømning, stavgang, cykling og fitnesstræning.   Her skal du være opmærksom - skær ned på det søde stads. Det gælder især for slik og sodavand, der er enorme kilder til sukker, og hvor alle dine indre alarmklokker skal ringe. Selvom det sikkert er noget, som de fleste har svært ved at skære ned på – så prøv alligevel. Selv lidt kan hjælpe.  Kvit smøgerneDet er noget, de fleste har svært ved. Men det er også noget af det, der gør den største forskel. Drop cigaretterne – jo før, jo bedre. Kilde: Gigtforeningen og Sundhed.dk. Fotos: IRIS    ",
        "metadata": {
            "source": "https://www.berlingske.dk/det-sunde-liv/slut-med-oemhed-haevelse-og-smerter-i-leddene-nu-kan-du-blive-fri-for",
            "image_url": "https://berlingske.bmcdn.dk/media/cache/resolve/image_x_large/image/21/219321/7216893-gigt.jpg",
            "publication_time": "Mandag d. 11. januar 2016, kl. 12.00",
            "author": null,
            "related_links": [],
            "attachments": []
        }
    }
}