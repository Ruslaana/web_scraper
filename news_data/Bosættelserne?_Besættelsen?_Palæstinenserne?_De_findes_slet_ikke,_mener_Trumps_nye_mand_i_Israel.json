{
    "version": "1.0",
    "document": {
        "id": "https://www_berlingske_dk/internationalt/bosaettelserne-besaettelsen-palaestinenserne-de-findes-slet-ikke",
        "title": "Bosættelserne? Besættelsen? Palæstinenserne? De findes slet ikke, mener Trumps nye mand i Israel",
        "content": "Verdenssamfundet ser dem som en forhindring for fred. FN kalder dem ulovlige. Både EU og USA har fordømt bosættelserne og endda indført sanktioner mod flere af dets indbyggere, fordi de angriber og fordriver deres palæstinensiske naboer. Men Trumps kommende ambassadør i Israel kan ikke se noget odiøst i dem. Faktisk er Mike Huckabee så begejstret for dem, at han selv har deltaget i indvielsen og udvidelsen af flere af dem. Ikke at han kunne finde på at bruge betegnelsen »bosættelse«. »Der findes ikke nogen bosættelser. Det er samfund. Det er nabolag. Det er byer,« erklærede han i 2017 efter endnu et besøg på den besatte Vestbred. Men den betegnelse vil den tidligere guvernør i Arkansas også opponere imod. I hans bog hedder området Judæa og Samaria. For en konservativ evangelisk prædikant som Huckabee er det naturligvis Bibelen og ikke FN-resolutioner, der er hans guide til området. Derfor er han heller ikke i tvivl om, hvem der har ejendomsretten til det hellige land. »Jeg mener, at Israel besidder skødet til Judæa og Samaria,« erklærede han i 2018. Derfor er det naturligvis omsonst at kalde Vestbredden besat. Når det nu står i Bibelen, at landet tilhører Guds udvalgte folk. »Der findes ikke nogen besættelse,« har han sagt. Og det gør det palæstinensiske folk heller ikke for den sags skyld. De blev først en del af historien, længe efter at Det Gamle Testamente var gået i trykken. Derfor giver det ikke mening at forsøge at afslutte den hundrede år lange konflikt mellem jøder og arabere om det hellige land ved at forhandle sig frem til en palæstinensisk stat. Mike Huckabee er som mange evangeliske kristne i USA stor tilhænger af Israel og har været det gennem årtier. Her ses han ved Grædemuren i Jerusalem i 2010.Fold sammenLæs mereFoto: Yehuda Raizner/AFP/Ritzau Scanpix. Selve ideen om en tostatsløsning er »irrationel« og kommer aldrig til at fungere, mener han. Israelerne bør have det hele. Skal palæstinenserne absolut have en stat, må den lægges et andet sted end i det historiske Palæstina. I de arabiske nabolande som Egypten eller Saudi-Arabien. Det kunne bosætterne og deres ledere på den yderste israelske højrefløj ikke have sagt bedre selv. De håber, at udnævnelsen af Huckabee er et signal om, at Trump vil give sin støtte til en israelsk annektering af Vestbredden. »Dette er tiden for den totale sejr,« erklærede bosætterlederen Itamar Ben-Gvir fra talerstolen i Knesset efter Trumps valgsejr. I et interview med Israels Hærs Radio understregede Huckabee dog, at han som ambassadør ikke vil være den, som tager beslutningerne. »Jeg vil udførepræsidentens politik.« Mike Huckabee har ingen diplomatisk erfaring. Men han er tæt på Trump. Her ses han under et valgmøde under den netop overståede valgkamp.Fold sammenLæs mereFoto: Charly Triballeau/AFP/Ritzau Scanpix. Men bosætterne har dog grund til at glæde sig. Som Huckabee i samme interview understreger, har ingen amerikansk præsident gjort så meget for at støtte Israel. »Præsident Trump og jeg forventer fuldt ud, at det vil fortsætte.« Under Trump anerkendte USA Israels annektering af Golanhøjderne, syrisk territorium, som Israel erobrede under Seksdageskrigen i 1967. Trump flyttede også USAs ambassade til Jerusalem, hvad stort set ingen regeringer har gjort, fordi de anser byens østlige del som besat. Men da den israelske premierminister, Benjamin Netanyahu, forsøgte at annektere bosættelserne på Vestbredden og området langs Jordanfloden, sagde Trump fra. I stedet fremlagde Trump en fredsplan kaldet »Århundredets Handel«, der skulle afslutte den konflikt, som adskillige præsidenter før ham forgæves har forsøgt at løse. Udkastet til Hundredårsafttalen efterlod ganske vist til bosætternes store fortrydelse plads til en palæstinensisk stat på Vestbredden og i Gaza. Men den var så lille og så gennemhullet, at palæstinenserne afviste overhovedet at diskutere forslaget. Bosættelserne skulle ifølge Trump-planen, som den også blev kaldt, blive liggende. Og det ville palæstinenserne ikke acceptere. En afvisning, som efterfølgende fik Trump til at tvivle på, om hans eget forslag var unfair over for palæstinenserne. Nogle israelske iagttagere tvivler på, om Trump version 2.0 vil være parat til at gøre det, Trump version 1.0 ikke ville: Lade Israel formalisere besættelsen af Vestbredden og Østjerusalem med USAs velsignelse. »Han bryder sig ikke ombosættelser,«siger Michael Oren, tidligere israelsk ambassadør i Washington, til Times of Israel. En israelsk annektering af Vestbredden vil ikke kun udløse et globalt ramaskrig. Det vil også stå i vejen for Trumps anden store ambition i regionen. Indgåelsen af en fredsaftale mellem Israel og Saudi-Arabien. Men Saudi-Arabiens enehersker, Muhammed bin Salman, har betinget sig en selvstændig palæstinensisk stat, for at anerkende den jødiske stat. Tunge at danse med. Saudi-Arabien har stillet en palæstinensisk stat som betingelse for at indgå fredsaftale med Israel. Her ses Trump og Kong Salman under et besøg i kongeriget i 2017.Fold sammenLæs mereFoto: Mandel Ngan/AFP/Ritzau Scanpix. Men det har den israelske premierminister, Benjamin Netanyahu, hidtil afvist. Af frygt for, at det kan bringe hans regeringskoalition, der er afhængig af bosætternes stemmer, i fare. Men med den position risikerer Netanyahu at komme på konfrontationskurs med USA, siger Oren, der advarer om at overspille Israels hånd. Med fuld republikansk kontrol over både Kongressen og Det Hvide Hus har Trump samlet enormt meget magt bag sig, påpeger Michael Oren. »Når han beder os om at gøre noget, bør vi overveje seriøst at gøre det.«",
        "metadata": {
            "source": "https://www.berlingske.dk/internationalt/bosaettelserne-besaettelsen-palaestinenserne-de-findes-slet-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/185/1858730/24834220-den-davrende-guvernr-i-arkansas-mike-huckabee-l.jpg",
            "publication_time": "Søndag d. 17. november 2024, kl. 12.58",
            "author": "Gunnar Willum",
            "related_links": [],
            "attachments": []
        }
    }
}