{
    "version": "1.0",
    "document": {
        "id": "https://www_berlingske_dk/musik/to-stjerner-dronningen-af-rap-lavede-en-regulaer-sviner-i-royal-arena",
        "title": "To stjerner: Dronningen af rap lavede en regulær sviner i Royal Arena",
        "content": "Det var ingen ringere end Nicki Minaj, dronningen af rap, der lagde vejen forbi Royal Arena. Det med dronning tog hun lidt for bogstaveligt. Rapstjernen gik på scenen hele to timer og 52 minutter senere end planlagt. For Nicki Minaj er en kvinde, der kommer, når hun kommer. Desværre. Hun gør og siger i det hele taget, hvad der passer hende. På scenen og på sociale medier. Det har den 41-årige trinidader med japansk far og amerikansk statsborgerskab gjort siden 2010, hvor hun udgav sit debutalbum, »Pink Friday«. Albummet røg direkte til tops påBillboard 200, og siden da har Nicki Minaj solgt mere end 100 millioner album verden over. Ikke kun fordi hun kan rappe en vis legemsdel ud af bukserne, men også fordi hun har en udstråling og energi, der slår det meste. Eller som en berømt beskrivelse af hende iThe Guardianlyder: »Nicki Minaj har en krop som Marilyn Monroe og en mund somEminem«. Det kan næsten ikke siges bedre. Selv siger Nicki Minaj, at»hun har større nosser end mænd«, og tirsdag aften brugte hun sineballstil at bombardere Royal Arena. For koncerten var et bombardement, da den endelig gik i gang. Af lyd, ild, røg og special effects. Og de fremmødte fans labbede, trods træthed og følelsen af svigt efter den enorme forsinkelse, attentatet i sig. Nicki Minaj er for mange, især unge, enlarger than life-ledestjerne. En magtfuld bannerfører for budskabet om, at man sagtens kan klæde sig som en Barbie-dukke og stadig sparke fra sig. Det globale popkulturelle fænomen, som Nicki Minaj, der egentlig hedder Onika Tanya Maraj-Petty, har udviklet sig til at være, er Barbie Haute Couture, og tirsdag aften fik de tusindvis af inkarneredeBarbz, som fans af Nicki Minaj hedder, de fleste musikalske ønsker opfyldt. Nicki Minaj spillede nemlig de fleste hit fra bagkataloget, blandt andet »Barbie World«, som hun producerede sammen med Ice Spice og danske Aqua i forbindelse med lanceringen af sidste års blockbusterfilm »Barbie«. Nicki Minaj er en artist, der gør, hvad der passer hende. Og tirsdag aften passede det ikke dronningen af rap at give fotografer adgang til sin koncert i Royal Arena. Her ses hun på scenen til MTV Video Awards i 2022.Fold sammenLæs mereFoto: Charles Sykes/AP/Ritzau Scanpix. Hun sang også »Black Barbies« og »Barbie Dangerous« fra sit seneste album, »Pink Friday 2«, der udkom sidste år, og som trods titlen er hendes femte studiealbum. I alt spillede Nicki Minaj 29 numre, heriblandt »Pink Friday Girls«, »Super Freaky Girl«, »Super Bass« og »Feeling Myself«. For slet ikke at tale om åbningsnummeret, »I'm the Best«, med omkvædet »I'm the best bitch doing it«, som hun leverede iført glimmerbadedragt og støvler, der gik op til midt på låret. Ligesom det føromtalte debutalbum strøg »Pink Friday 2« i øvrigt prompte til tops på Billboard 200. Og det er historisk. For ingen rapper før Nicki Minaj har formået at synge sig øverst på listen i to forskellige årtier. Nicki Minaj kan såmænd sit kram. Bare ikke klokken. Da hun endelig gik på scenen klokken hen ad 23, var det ganske enkelt alt, alt for sent. De unge fans var trætte, og flere gav op. Enkelte var faldet i søvn. Det er ikke bare respektløst, men en regulær sviner. Desværre kunne man tilmed næsten ikke høre, hvad hun sang. Dertil var Nicki Minajs medbragte lydbillede for meget bulder og brag. Bassen var så tung, at den føltes som et meteornedslag på repeat, men Nicki Minaj virkede bedøvende ligeglad. Det føltes faktisk, som om der blev skruet op for lyden undervejs i koncerten. De massive lydbølger, der skyggede for Nicki Minajs rappende vokal, lod dog ikke til at genere de fremmødte fans, der primært bestod af purunge teenagere. De danske Barbz ville bare se deres leder og rammes af hendes energiske budskab, hvad end det så i bund og grund er. Nicki Minaj er et miks af sex og feminisme, selvstændighed og selviscenesættelse. Men også fællesskab, søsterskab ogBBFs forever. Nicki Minaj er en powerkvinde, der spytter til højre og venstre, iført krigsmaling og høje hæle. I Royal Arena var hun en diva, en showdanser, en gadetøs og en bokser på vej i ringen. Tit og ofte på én og samme tid. »I feel myself, I feel myself« og så ellers en hånd i skridtet. Og de purunge Barbz skreg i ekstase. En koncert med Nicki Minaj er et studie i hyper-fandom, men også i en artists formfuldendte forførelse (og udnyttelse?) af egen fanbase. Alligevel var Royal Arena overraskende nok langtfra udsolgt, og de Barbz, der var der, fik ikke meget smalltalk mellem numrene. Nicki Minaj smadrede afsted med sit show. Fansene var med hende, i hvert fald til at begynde med. For da klokken nærmede sig midnat, gik pusten ud af mange. Flere forlod endda Royal Arena før tid. Det var straffen for den store forsinkelse. De unge fans skulle hjem i seng. Det var først til sidst i koncerten, at ledestjernen for en stund trak stikket ud af bombardementet og henvendte sig til dem, som knap to timer tidligere aldrig troede, hun ville dukke op. »Remember, there is only one of you.« Det samme kan siges om dronningen af rap. I mere end en forstand. For hvem andre end Nicki Minaj ville være bekendt at lade sine fans vente i tre timer. Selv dronninger kan tage deres undersåtter så meget for givet, at tronen vakler under dem. Nicki Minaj, »Pink Friday 2 World Tour«, Royal Arena.",
        "metadata": {
            "source": "https://www.berlingske.dk/musik/to-stjerner-dronningen-af-rap-lavede-en-regulaer-sviner-i-royal-arena",
            "image_url": "https://berlingske.bmcdn.dk/media/cache/resolve/image_x_large/image/180/1805046/24725787-den-danske-presse-fik-ikke-lov-at-fotografere-unde.jpg",
            "publication_time": "Onsdag d. 12. juni 2024, kl. 08.21",
            "author": "Jakob Genz",
            "related_links": [],
            "attachments": []
        }
    }
}