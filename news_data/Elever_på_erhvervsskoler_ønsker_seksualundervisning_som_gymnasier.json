{
    "version": "1.0",
    "document": {
        "id": "https://www_berlingske_dk/politik/elever-paa-erhvervsskoler-oensker-seksualundervisning-som-gymnasier",
        "title": "Elever på erhvervsskoler ønsker seksualundervisning som gymnasier",
        "content": "Elever på landets erhvervsuddannelser bør have obligatorisk seksualundervisning, præcis som gymnasieelever har fra dette skoleår. Det mener Erhvervsskolernes Elevorganisation, skriver DR. »For selv om man måske skal noget andet end på gymnasiet, betyder det ikke, at man ikke også har brug for at høre om grænser, seksualitet og sådan noget, som man skal lære om i seksualundervisning nu,« siger Julie Kølskov Madsen, formand for Erhvervsskolernes Elevorganisation, til Ritzau. Hun oplever, at elever efter endt uddannelse har kunnet se, at det ville have været godt at have haft seksualundervisning. »Jeg tror, at der er meget få elever selv, der måske siger, at de gerne vil have seksualundervisning. Det tror jeg sådan set også er gældende ude på gymnasierne.« »Men det betyder ikke, at det ikke er vigtigt, og at man som elev ikke godt kunne have haft brug for det,« siger Julie Kølskov Madsen. Seksualundervisning er obligatorisk i folkeskolen. Men det er ikke nok, mener Julie Kølskov Madsen. »Det er også vigtigt at få en seksualundervisning, der er rettet mod det arbejdsmarked, man skal ud i.« »I stedet for at regne med, at det man fik i folkeskolen om, hvordan man sætter kondomer på, er rækkende til, hvordan en verden i forandring, og hvor ting og grænser flytter sig hele tiden, er,« siger hun. I oktober 2022 blev gymnasieforligskredsen enig om at indføre obligatorisk seksualundervisning på gymnasiale uddannelser fra skoleåret 2023/2024. Et argument var blandt andet, at der var »stor efterspørgsel fra eleverne«. Dengang lød det videre, at regeringen arbejdede på at gøre seksualundervisning obligatorisk på erhvervsuddannelser og forberedende grunduddannelse også. Børne- og Undervisningsministeriet oplyser, at seksualundervisning faktisk allerede i dag »skal betragtes som obligatorisk på grundforløb 1\" på erhvervsuddannelserne som en del af erhvervsfaget Samfund og Sundhed. Desuden, oplyser ministeriet, skal seksualundervisning også være en del af undervisningen på FGU – de forberedende grunduddannelser. Børne- og undervisningsminister Mattias Tesfaye (S) har ingen planer om mere obligatorisk seksualundervisning. »Regeringen har netop besluttet at styrke erhvervsuddannelserne med 900 millioner. Men de skal ikke gå til mere seksualundervisning. De yngste elever på grundforløbet får allerede seksualundervisning, og vi planlægger ikke at udvide det til de forløb, hvor der også går ældre elever,« skriver han i en kommentar. /ritzau/ ",
        "metadata": {
            "source": "https://www.berlingske.dk/politik/elever-paa-erhvervsskoler-oensker-seksualundervisning-som-gymnasier",
            "image_url": "https://berlingske.bmcdn.dk/media/cache/resolve/image_x_large_vertical/image/170/1705499/24501755-tes.jpg",
            "publication_time": "Torsdag d. 17. august 2023, kl. 08.50",
            "author": null,
            "related_links": [],
            "attachments": []
        }
    }
}