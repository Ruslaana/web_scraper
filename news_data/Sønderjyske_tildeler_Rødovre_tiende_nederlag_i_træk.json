{
    "version": "1.0",
    "document": {
        "id": "https://www_berlingske_dk/sport/soenderjyske-tildeler-roedovre-tiende-nederlag-i-traek",
        "title": "Sønderjyske tildeler Rødovre tiende nederlag i træk",
        "content": "Rødovre. Ishockeyherrerne fra Rødovre Mighty Bulls er for alvor kommet i problemer efter en ellers lovende start på Metal Ligaen. Tirsdag aften blev holdet fra den storkøbenhavnske vestegn slået for tiende gang i træk, da Sønderjyske vandt med 5-1 på fremmed is. Allerede efter godt halvandet minuts spil begyndte det at gå galt for Rødovre-træner Jesper Duus' mandskab, da Sønderjyskes Anders Førster bragte gæsterne på 1-0. Inden første periodes udløb havde Mads Lund øget til 2-0 for Sønderjyske, der modsat Rødovre er på fremmarch med nu ni sejre i træk. Værterne fik en livline i slutningen af anden periode med 1-2-reducering fra Sebastian Bergholt. Det måske spirende håb om et comeback fik et knæk, da Sønderjyskes amerikaner Derek Damon gjorde det til 3-1 efter blot 34 sekunder af tredje periode. I slutfasen cementerede Thomas Spelling og Mads Lund - med sin anden scoring på dagen - Sønderjyskes sejr. Rødovres lange serie af nederlag står i skærende kontrast til sæsonåbningen, der bød på fire sejre i de fem første ligakampe. Jesper Duus' spillere ligger næstsidst i tabellen med 15 point. Sønderjyske indtager med 36 point andenpladsen efter Aalborg Pirates' suveræne tophold. /ritzau/",
        "metadata": {
            "source": "https://www.berlingske.dk/sport/soenderjyske-tildeler-roedovre-tiende-nederlag-i-traek",
            "image_url": "https://berlingske.bmcdn.dk/media/cache/resolve/image_x_large/image/57/571530/15616305-resultat.jpg",
            "publication_time": "Tirsdag d. 29. november 2016, kl. 21.14",
            "author": null,
            "related_links": [],
            "attachments": []
        }
    }
}