{
    "version": "1.0",
    "document": {
        "id": "https://www_berlingske_dk/dine-penge/nyt-lan-far-gront-lys-fra-finanstilsynet-fa-udbetalt-ti-pct_-af",
        "title": "Nyt lån får grønt lys fra Finanstilsynet: Få udbetalt ti pct. af boligens værdi",
        "content": "Få udbetalt ti pct. af dine murstens værdi nu. Du betaler hverken renter eller afdrag løbende. Men hvis boligen er steget i værdi, når du en dag sælger eller ønsker at afvikle lånet, skal du betale en fjerdedel af værdistigningen. Er prisen faldet, får du omvendt dækket ti pct. af tabet – hvilket i princippet vil sige, at du får penge for at låne. Det er i korte træk forretningsmodellen bag et nyt låneprodukt, som forventes at blive tilgængeligt for boligejere i løbet af oktober. Deeds Capital, som udbyder lånet, har netop fået grønt lys til at sende det på gaden fra Finanstilsynet. »Tilladelsen betyder, at vi nu kan få lov til at udstede de lån til boligejerne, som vi gerne vil, og indhente den kapital fra investorerne, som gør produktet muligt,« siger Teit Førster Varming, stifter og direktør i Deeds, der har den tidligere socialdemokratiske skatteminister Carsten Koch som bestyrelsesformand og tidligere Sydbank-formand Anders Thoustrup i bestyrelsen. »Vi er lige nu ved at finpudse de sidste juridiske dokumenter, og vi regner med at kunne udstede de første lån om tre ugers tid,« siger Teit Førster Varming. Det nye lån skulle egentlig være lanceret tilbage i marts, men processen er blevet forsinket af, at man har afventet de nødvendige tilladelser. Men Teit Førster Varming oplyser, at interessen blandt boligejere har været massiv. »Vi har været blæst bagover. Der er på nuværende tidspunkt boligværdier for omkring en halv milliard kroner, som vi forventer at have rejst nok kapital til at facilitere i 2020,« forklarer han. Som udgangspunkt er det besluttet, at man kun kan låne ti pct. af boligens værdi. At det lige er ti pct., skyldes blandt andet, at den pris, man potentielt betaler for lånet ved en værditilvækst, ikke skal være for høj. »Hvis vi f.eks. satte det til 20 pct., vil det pludselig være en meget stor andel af den fremtidige værditilvækst, man skal betale til os. Og det ville ikke være fair over for forbrugerne i vores øjne,« siger direktøren. Netop fairness er et vigtigt omdrejningspunkt for hele forretningsmodellen, understreger han.  »Vi forsøger at løse den økonomiske ubalance, der efterhånden er blevet skabt på det danske boligmarked, ved at få solidariteten ind på øverste hylde,« siger han og forklarer, at forretningsmodellen er strikket sammen som et partnerskab, hvor både investorerne og boligejerne »vinder«, hvis priserne stiger, mens det omvendte er tilfældet ved prisfald. Hvis man f.eks. har en bolig, som er vurderet til fire millioner kroner, kan man låne 400.000 kroner i den gennem Deeds. Ud over etableringsomkostninger og tinglysning, som i det konkrete eksempel løber op i 19.300 kroner, skal låntageren ikke betale noget, før boligen en dag skal sælges, eller man ønsker at afvikle lånet. Sker det om ti år, og boligen i den mellemliggende periode er steget 25 pct. i værdi til fem millioner kroner, skal boligejeren tilbagebetale sammenlagt 650.000 kroner – altså lånebeløbet på de 400.000 kroner plus et beløb svarende til en fjerdedel af værdistigningen, hvilket i dette tilfælde er 250.000 kroner. Hvis boligens pris er uændret efter de ti år, skal boligejeren blot tilbagebetale lånet på de 400.000 kroner. Er værdien til gengæld faldet 25 pct. til tre millioner kroner, skal der kun tilbagebetales 300.000 kroner, da Deeds tager ti pct. af værditabet.  »Det er et langsigtet partnerskab. Vi har investorer, som er interesseret i at tage den her risiko. Men det er ud fra den betragtning, at hvis boligejeren er nødsaget til at sælge på et tidspunkt, hvor det vil give tab, så vil de selvfølgelig gerne hjælpe dem ud. Det skal bare ikke være lagt an på spekulation,« siger Teit Førster Varming. Derfor er der også en regel om, at Deeds ikke er med på et tab de første tre år, låneaftalen løber. Han understreger, at der selvfølgelig vil komme nogle tab, men at forretningsmodellen er gennemtestet med finanskrisen i frisk erindring og erklæret »robust nok« til at kunne modstå en potentiel ny nedtur på boligmarkedet. »Vores kernesegmenter er det yngre og det ældre segment, da det især er dem, der er havnet i en kreditklemme som følge af reguleringen,« siger Teit Førster Varming. Særligt pensionister er bundet på hænder og fødder, efter at man blandt andet har indført God Skik-reglerne. FAKTAGod Skik-reglenIfølge God Skik-bekendtgørelsen er en husstand højt belånt, hvis man har brug for at låne mere end fire gange den samlede årsindkomst, og hvis belåningsgraden i den konkrete bolig overstiger 60 pct.Falder man ind under kategorien, kan man kun få et såkaldt »sikkert lån«. Det vil sige et fastforrentet lån med eller uden afdrag eller et F5-lån med afdrag. Man har med andre ord ikke adgang til de helt korte flekslån, ligesom afdragsfrihed er lukket land, medmindre man vælger fast rente.FOLD UD Ifølge God Skik-bekendtgørelsen er en husstand højt belånt, hvis man har brug for at låne mere end fire gange den samlede årsindkomst, og hvis belåningsgraden i den konkrete bolig overstiger 60 pct. Falder man ind under kategorien, kan man kun få et såkaldt »sikkert lån«. Det vil sige et fastforrentet lån med eller uden afdrag eller et F5-lån med afdrag. Man har med andre ord ikke adgang til de helt korte flekslån, ligesom afdragsfrihed er lukket land, medmindre man vælger fast rente. »De har fået at vide gennem hele deres liv, at det er sund fornuft at spare op i fast ejendom. Og når de så går på pension, får de at vide, at de kun kan belåne boligen op til 60 pct., da deres rådighedsbeløb er skrumpet gevaldigt ind. Dermed er det umuligt for mange at grave ind i friværdien for at finansiere pensionsalderen,« siger han. Også unge førstegangskøbere er ofte underlagt et stort likviditetspres, da en stor del af indkomsten typisk er bundet i boligen, og der måske også skal være plads til at købe en bil. »Fordi vi har et krav om, at man skal betale af på banklån med lånet fra os, for så fjerner vi noget af likviditetspresset fra de unge i dagligdagen. Men der kan også være andre livssituationer som f.eks. skilsmisse eller arbejdsløshed, hvor det her kan være en god måde at få adgang til sin friværdi,« siger Teit Førster Varming.",
        "metadata": {
            "source": "https://www.berlingske.dk/dine-penge/nyt-lan-far-gront-lys-fra-finanstilsynet-fa-udbetalt-ti-pct.-af",
            "image_url": "https://berlingske.bmcdn.dk/media/cache/resolve/image_x_large/image/120/1203071/23161666-.jpg",
            "publication_time": "Tirsdag d. 24. september 2019, kl. 15.40",
            "author": "Louise Kastberg",
            "related_links": [],
            "attachments": []
        }
    }
}