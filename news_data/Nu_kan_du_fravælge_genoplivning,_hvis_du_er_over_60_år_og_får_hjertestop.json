{
    "version": "1.0",
    "document": {
        "id": "https://www_berlingske_dk/indland/nu-kan-du-fravaelge-genoplivning-hvis-du-er-over-60-aar-og-faar-hjertestop",
        "title": "Nu kan du fravælge genoplivning, hvis du er over 60 år og får hjertestop",
        "content": "Når et hjertestop sker, vil der blive forsøgt genoplivning. Sådan har det i hvert fald været ind til nu. Fordi nu kan habile borgere over 60 år fravælge, at de bliver forsøgt genoplivet af læger, sygeplejersker, ambulancereddere og andet sundhedspersonale, hvis et hjertestop skulle ske for dem. De nye regler træder i kraft onsdag, skriver Indenrigs- og Sundhedsministeriet i enpressemeddelelse. Den nye ret skal sikre, at personen, der skulle få et hjertestop, har medbestemmelse over sit liv: »Chancen for at overleve et pludseligt hjertestop er heldigvis i dag væsentlig højere end tidligere, og hvis man får hurtig hjælp, vil man i mange tilfælde have gode muligheder for at komme sig efterfølgende og vende tilbage til livet,« udtaler indenrigs- og sundhedsminister Sophie Løhde (V) i pressemeddelelsen og fortsætter: »Men der er også mennesker, som får alvorlige følgevirkninger og ikke kan genoptage det liv, som de havde før et hjertestop. Og mange, der er kommet op i årene, er bange for, at de vil få store mén og ikke længere vil være den samme person. Derfor ønsker de ikke at blive genoplivet, og det får de nu mulighed for at vælge.« Fravalget skal registreres på sundhed.dk eller ved at indsende en papirblanket til Sundhedsdatastyrelsen – og man kan til hver en tid trække sit fravalg tilbage, hvis det ikke længere er ønsket. Fra at man har registreret sig til et aktivt fravalg af genoplivning, vil der gå syv kalenderdage, til det gælder. Det er dog stadig gældende, at borgere, der er vidne til et hjertestop fortsat skal forsøge genoplivning og tilkalde hjælp. Man skal altså ikke som lægmand tage stilling til, om personen, der har hjertestop, kunne have frabedt sig genoplivningsforsøget. Hos medlemsorganisationen Ældre Sagen ser man positivt på den nye ret, man får over sit eget liv, når man er over 60 år: »Det er noget, vores medlemmer har efterspurgt,« siger Michael Teit, som er vicedirektør i Ældre Sagen og pointerer, at selvbestemmelsen over eget liv betyder meget for deres medlemmer. Han mener dog også, at det ikke skal være en hurtig beslutning, om man vil frabede sig genoplivning efter et hjertestop: »Vi synes, det er en god ændring, at man får den mulighed for selv at tage stilling. Men det er også en mulighed, som man skal bruge med stor omtanke og meget gerne med noget sundhedsfaglig sparring, inden man tager valget,« siger han. Også Lægeforeningen støtter den nye lov: »Som læger synes vi, at det er positivt, at borgernes selvbestemmelsesret udvides, og at der ikke er et specielt krav om, at man har skrevet testamente, eller at man fejler en bestemt lidelse, for at man kan fravælge at blive genoplivet,« siger Camilla Rathcke, der er formand for Lægeforeningen, og tilføjer: »Vi mener til gengæld også, at det vil være klogt at drøfte sin overvejelse om fravalg af genoplivning med sin egen læge, inden man lader det registre.« Reglerne om fravalg af genoplivning blev vedtaget af et enigt Folketing idecember 2023med formålet om, at det skal være nemmere at få en værdig afslutning på livet, og den enkelte skal sikres en højere grad af selvbestemmelse.",
        "metadata": {
            "source": "https://www.berlingske.dk/indland/nu-kan-du-fravaelge-genoplivning-hvis-du-er-over-60-aar-og-faar-hjertestop",
            "image_url": "https://berlingske.bmcdn.dk/media/cache/resolve/image_x_large/image/187/1877995/24869524-hjerteforeningen-underviser-i-genoplivning-ved-han.jpg",
            "publication_time": "Tirsdag d. 14. januar 2025, kl. 20.49",
            "author": "Sofie Dyhm-Junge",
            "related_links": [],
            "attachments": []
        }
    }
}