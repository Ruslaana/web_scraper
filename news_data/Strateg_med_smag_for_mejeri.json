{
    "version": "1.0",
    "document": {
        "id": "https://www_berlingske_dk/karriere/strateg-med-smag-for-mejeri",
        "title": "Strateg med smag for mejeri",
        "content": "Peter Giørtz-Carlsen er søn af to detaildrevne forældre. Han har fået sansen for forretning ind med hvert skridt, hans barneben har taget, og mantraet »get better or get beaten« er et, hans familie har efterlevet så længe, han kan huske. Derfor har det altid ligget lige for, at hans master i Organisation og Management skulle krydres med et praktisk islæt, hvor konsulentarbejdet med udarbejdelsen af strategier og analyser blev fulgt op med et vågent øje på implementering af målsætningerne ude i virkeligheden.  Netop denne kombination får Peter Giørtz-Carlsen mulighed for at mestre, når han til august overtager Peter Lauritzens stilling som administrerende direktør for Arla Foods UK. Her skal han blandt andet sørge for, at Arlas målsætning om at skabe større værdi i virksomhedens produkter bliver realiseret på det engelske marked. Og målsætninger og strategier for mælkegiganten er ikke nyt for Peter Giørtz-Carlsen. Han har nemlig selv været med til at udarbejde en hel del af dem. Peter Giørtz-Carlsen har brugt det meste af sin karriere hos Arla. Her har været med til at udarbejde nogle af de førende strategier, som administrerende direktør, Peder Tuborgh, har pejlet forretningen efter. Blandt andet var han med til at skrive »Strategi 2015« tilbage i 2008, hvor målsætningen for Arlas omsætning på 75 milliarder blev lavet. Det gode arbejde betød, at Peder Tuborgh valgte at give Peter Giørtz-Carlsen en udfordring. Eftersom Peter Giørtz-Carlsen altid havde vist stor interesse for at følge det praktiske arbejde, skulle han nu have chancen for at have ansvaret for implementeringen af målsætningerne for det nyopkøbte Cocio Chokolademælk. Det var aldrig nok for Peter Giørtz-Carlsen blot at være konsulent. Barndommens mantra har hele tiden siddet i baghovedet, og derfor har Peter Giørtz-Carlsen altid besiddet en stor lyst til at udpege en retning og skabe resultater. Den lyst fik han stillet, da han fik ansvaret for kakaodrikkens succes. Både top- og bundlinje skulle fordobles og Cocio-brandet skulle internationaliseres. Det var Peter Giørtz-Carlsens svendestykke. Arbejdet med Cocio gjorde, at modekoncernen Bestseller fik øjnene op for Peter Giørtz-Carlsen. Han takkede ja til et job som Vice-CEO i Kina, fordi han altid har haft ambitioner om at drive forretning i udlandet. Posten beholdte han dog kun et år, da Peder Tuborgh i 2011 igen tog kontakt og tilbød ham et job i Arla, han ikke kunne takke nej til.  Nu får Peter Giørtz-Carlsen så endelig muligheden for at kombinere sin personlige ambition om at drive forretning i udlandet med den virksomhed, han har kær, når han overtager stillingen som administerende direktør for Arla Foods engelske aktiviteter. Selvom Peter Giørtz-Carlsen sidder i en stilling, som holder ham til ilden i store dele af hans hverdag, ynder han at bruge fritiden på at løbe, cykle på mountainbike, socialisere over et spil golf og stå på ski i ferierne.",
        "metadata": {
            "source": "https://www.berlingske.dk/karriere/strateg-med-smag-for-mejeri",
            "image_url": "https://berlingske.bmcdn.dk/media/cache/resolve/image_x_large/image/36/364252/7501333-10buspeter-gioertz-carlsenjpg.jpeg",
            "publication_time": "Torsdag d. 10. juli 2014, kl. 22.30",
            "author": "Esther Margrethe Lynard",
            "related_links": [],
            "attachments": []
        }
    }
}