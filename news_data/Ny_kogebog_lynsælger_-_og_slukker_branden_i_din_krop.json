{
    "version": "1.0",
    "document": {
        "id": "https://www_berlingske_dk/det-sunde-liv/ny-kogebog-lynsaelger-og-slukker-branden-i-din-krop",
        "title": "Ny kogebog lynsælger - og slukker branden i din krop",
        "content": "Det startede med den helt store operation for slidgigt. I en alder af 55 var begge Anne Larsens knæ så nedslidte, at hun fik det halve Silvan indopereret i form af skruer og metalplader. Den populære kogebogsforfatter var i 1997 en af de første til at skrive kogebøger på dansk om fedtfattig kost – hendes debutbog \"Fedtfattig kost\" solgte 175.000 eksemplarer – men efter knæoperationen vidste hun, at der skulle mere end fedtfattig kost til at holde sig på toppen.  Hun begyndte at sætte sig ind i anti-inflammatorisk kost – først gennem sit arbejde for månedsmagasinet I Form og senere med henblik på en bogudgivelse. Og nu ser det ud til, at den 61-årige selvlærte kok gør det igen. Skaber endnu en succes i et ellers trængt kogebogsmarked. Miniguiden \"Anti-inflammatorisk kost – Sluk branden, der hærger kroppen indefra\", som hun har skrevet sammen med ernæringsekspert Martin Kreutzer, udkom i slutningen af juni – og er efter et lynsalg på 6.000 eksemplarer allerede ved at blive trykt i 4. oplag. »Jeg må åbenbart have næse for det næste store. Men det er nu ikke så kompliceret. Anti-inflammatorisk kost er det helt store i USA og har været det længe, og så er det bare et spørgsmål om tid, før det kommer her til,« forklarer hun.  Og hvad er så anti-inflammatorisk kost?Det er mad og drikke, der kan fjerne, hæmme eller forebygge de betændelsestilstande, der findes i kroppen blandt andet i forbindelse med sygdomme og lidelser som diabetes, Alzheimer, slidgigt, fibromyalgi, psoriasis og piskesmæld. Men som også forekommer hos raske mennesker, når de er stressede eller føler sig trætte. I \"Anti-inflammatorisk kost\" bliver det til 7 bud på morgenmad, 14 mellemmåltider, 28 frokoster og 28 opskrifter på aftensmad. »Jeg ved af erfaring, at folk gerne vil have kostplaner. De vil gerne have at vide præcis, hvad de skal spise, især når de skal sætte sig ind i noget nyt. I bogen er det skruet sammen, så man har nogle valgmuligheder for selv at sammensætte en fornuftigt kost i løbet af en dag,« forklarer Anne Larsen – hun har forfattet opskrifterne i bogen, mens Martin Kreutzer har skrevet de mere videnskabelige afsnit. Blandt vennerne i en anti-inflammatorisk kostplan er fede fisk som laks og makrel, \"tunge\" grøntsager som spidskål, broccoli, grønkål og savojkål og små smagsbomber som hvidløg, mynte, blåbær, avocado og ingefær. Blandt fjenderne er hvidt sukker, hvidt mel og tidsel-, vindrue- og solsikkeolie. Overordnet handler anti-inflammatorisk kost om at spise råvarer, der er så lidt forarbejdet som muligt. Groft mel i stedet for fint mel. Brunt sukker i stedet for hvidt sukker – men i det hele taget så lidt sukker som muligt og især det skjulte, der findes i diverse forarbejdede produkter. Kulhydrater med skaldele – quinoa, brune ris og hele korn – i stedet for hvide ris og hvid pasta. »Jeg er selv det bedste eksempel på, at det virker. Jeg styrter rundt hver dag. Jeg har ingen assistenter til at hjælpe mig, men køber selv ind, slæber varer op på 2. sal, laver maden og gør rent bagefter. I en alder af 61 og efter en dobbelt knæoperation ville det ikke kunne lade sig gøre, hvis ikke jeg passede godt på mig selv,« forklarer Anne Larsen. »Anti-inflammatorisk kost – Sluk branden, der hærger kroppen indefra« er den første udgivelse i en serie på 20 miniguides, som Anne Larsen og Martin Kreutzer udgiver på Muusmanns Forlag i løbet af 2015 og 2016. Blandt de andre titler er »Drømmemad – optimer din søvn med den helt rigtige koststrategi« og »Fatburner – mad, der smelter fedtet af kroppen«. Fordi miniguiden om anti-inflammatorisk kost er kommet så godt fra start, arbejdes der nu på »Den store anti-inflammatoriske livsguide«, der udkommer i slutningen af oktober. Anne Larsen og Martin Kreutzer: 'Anti-inflammatorisk kost - Sluk branden, der hærger din krop indefra', 149,95 muusmann-forlag.dk",
        "metadata": {
            "source": "https://www.berlingske.dk/det-sunde-liv/ny-kogebog-lynsaelger-og-slukker-branden-i-din-krop",
            "image_url": "https://berlingske.bmcdn.dk/media/cache/resolve/image_x_large/image/30/306442/10178179-anne-larsen.jpg",
            "publication_time": "Tirsdag d. 11. august 2015, kl. 15.17",
            "author": "Kim Flyvbjerg",
            "related_links": [],
            "attachments": []
        }
    }
}