{
    "version": "1.0",
    "document": {
        "id": "https://www_berlingske_dk/indland/sygdommen-er-alvorlig-nok-men-lad-vaere-med-at-tro-at-jeg-ogsaa-er-dum-og",
        "title": "Sygdommen er alvorlig nok, men »lad være med at tro, at jeg også er dum og farlig«",
        "content": "Det sker igen og igen. Håndværkere har været så bange for hende, at de ikke turde gå ind i hendes lejlighed for at reparere toilettet, uden at der var personale med. Der kan komme skeptiske blikke i busser og supermarkedet, når de finder ud af, hvem hun er, og hvor hun bor. Og der har også været læger og sygeplejersker, der har ignoreret hende, når hun har søgt hjælp mod infektionssygdomme og et dårligt knæ. Marie Louise Sørensen, 54 år, lider af skizofreni, en af de mest alvorlige og tabubelagte psykiske sygdomme. Hun synes i vid udstrækning, at hun har et rigtig godt liv trods sygdommen, men hun er også, med egne ord, bare »så træt« af den stigmatisering, som hun møder alt for ofte og i alt for mange sammenhænge i det samfund, hun er en del af. »Jeg bliver behandlet som en andenrangsborger. Der bliver talt ned til mig, og mange betragter mig, som om jeg er dum, farlig og narkoman. Det er bare ikke i orden,« siger Marie Louise Sørensen. Hun har et budskab, som hun gerne vil have ud om skizofrene og psykisk syge, og det retter sig både mod almindelige mennesker og fagprofessionelle på blandt andet sundhedsområdet, »som burde vide bedre«. »Lad være med at behandle mig anderledes. Jeg har faktisk en ret høj intelligenskvotient, klarer i vid udstrækning mig selv og har en dejlig familie med mand og børn. Jeg er ikke mindreværdig og har lige så meget ret til at være her som alle andre.« Marie Louise Sørensen er glad for sit liv med egen bolig på det psykiatriske bosted på Sneppevej i Stenlille, hvor hun roser lederen og de kontaktpersoner, hun har. Men i andre sammenhænge oplever hun at blive stigmatiseret.Fold sammenLæs mereFoto: Niels Ahlmann Olesen. Marie Louise Sørensens beretning skriver sig ind i en større historie, hvor psykisk syge i vid udstrækning holdes ude og har svært ved at vinde fodfæste i samfundet. Delukkes udefra arbejdsmarkedet og uddannelsessystemet, og de får i markant omfang en dårligere behandling, når de søger hjælp i sundhedsvæsenet mod alvorlige fysiske sygdomme. De har simpelthen en øget risiko for at dø af sygdomme som hjertelidelser, kol, diabetes og kræft sammenlignet med patienter uden psykisk sygdom, viser en dansk undersøgelse. Særligt udsatte er patienter med skizofreni, og det er den stigmatisering – både i sundhedsvæsenet og andre sammenhænge – som Marie Louise Sørensen gerne vil være med til at gøre op med. Hun har haft sygdommen inde på livet nærmest hele sit liv. Selv mener hun, at hun udviklede den allerede, da hun var 14 år, men længe kæmpede hun for at holde den skjult for omverdenen. Hun var indlagt flere gange i sin barndom og ungdom, også efter selvmordsforsøg, men hun var bange for, at det ville stemple hende for evigt, hvis det kom frem, at hun havde skizofreni. Det var først, da hun var i starten af 30erne, at hun fik stillet diagnosen simpel skizofreni, som er forholdsvis sjælden og beskrives som en svigtende evne til at klare omgivelsernes krav med en nedsat funktionsevne, der kræver støtte, men uden hallucinationer og vrangforestillinger. I mellemtiden, som 18-årig, havde hun også mødt Lars, som er journalist på et større, landsdækkende medie. De har nu været sammen i omkring 35 år, har fået to sønner, der nu er voksne og fortæller hende, at hun har været en god mor. De har haft et godt familieliv, med op- og nedture, men hele tiden båret af en dyb kærlighed, som hele tiden har været der. »Lars har været en så stor støtte, at det nærmest ikke kan beskrives. Uden ham havde jeg ikke klaret den. Han har båret mig igennem, passet på mig og været der, når jeg har haft angstanfald. Men jeg synes også, at han har fået meget af mig. Vi har skabt en familie sammen, og intellektuelt er vi virkelig på bølgelængde og kan hele tiden føre dybe, spændende samtaler.« Marie Louise Sørensen føler også, at hun har fået en god behandling i det psykiatriske system og får fin støtte fra medarbejderne på det psykiatriske bosted i Stenlille på Midtsjælland. Her har hun boet i en årrække med eget rækkehus og have både for at kunne få den nødvendige støtte døgnet rundt – og Lars ikke behøver at skulle bekymre sig så meget. De to er hele tiden i kontakt, mødes hyppigt, går i biografen og tager på ferier sammen. Det billede af etgodt livmed en god familie har Marie Louise Sørensen tidligere stillet sig frem og fortalt om – som en modvægt til det ofte meget negative billede, der males af tilværelsen med skizofreni. Marie Louise Sørensen fortalte i 2018 i Berlingske om det gode liv, hun havde med sin sygdom, og den gode hjælp, hun modtog i det psykiatriske behandlingssystem. Men der er også en bagside af medaljen.Fold sammenLæs mereFoto: Niels Ahlmann Olesen. Men hun synes også, at der er grund til at berette om den bagside af medaljen, der også er. Det vil sige, når hun ude i samfundet møder mennesker, der har svært ved at se bort fra hendes diagnose og lader sig styre af fordomme om psykisk syge og skizofrene. Det kan vise sig, når hun kontakter boligkontoret på grund af en defekt kogeplade og bliver verfet meget kontant af i telefonen. Selv i sundhedsvæsenet kan hun have oplevelsen at blive behandlet somen »andenrangsborger«. For eksempel havde hun for nylig en »frygtelig oplevelse«, da hun blev indlagt på et sygehus med frygt for, at hun måske havde pådraget sig en hjerneblødning. Hun var ude af stand til at snakke og kommunikere. Hun var »helt væk« og kunne ikke genkende Lars og andre familiemedlemmer, der var mødt op. »Jeg følte mig virkelig indespærret. De ville ikke give mig noget at drikke, og de kom ikke, når jeg ringede efter dem. Da de fandt ud af, at jeg havde skizofreni, blev de ved med at sige, at det måtte være noget psykisk, selvom der helt klart var noget fysisk galt med mig.« Det viste sig efterfølgende, at hun havde pådraget sig en mave-tarm-infektion, der ligesom for eksempel urinvejsinfektioner kan føre til akut forvirring og »konfusion«. Hun har også tidligere mødt »ufattelig arrogante« medarbejdere på et andet sygehus, da hun på et tidspunkt skulle undersøges for slidgigt i knæet, og en ny praktiserende læge, hun fik på et tidspunkt, ville i starten kun gennemføre en konsultation, hvis der var personale fra bostedet med. De problemer er Marie Louise Sørensen ikke alene om at have. Flere undersøgelser underbygger, at psykisk syge ofte kan have svært ved at begå sig i sundhedsvæsenet, når det handler om at bekæmpe og forebygge fysisk sygdom. Sidste år viste en»ulighedsanalyse«fra Behandlingsrådet, at psykisk syge har dårligere overlevelseschancer og lavere sandsynlighed for at modtage optimal behandling i sundhedsvæsenet sammenlignet med patienter uden psykisk lidelse. I Danmark dør mennesker med svære psykiske lidelser således i gennemsnitsyv-ti årfør den øvrige befolkning. Tilsvarende har en ph.d.-afhandling påvist, at der er en risiko for, at der sker underbehandling af patienter, som lider af bådediabetes og skizofreni. »Det er rigtig svært at acceptere, at det skal være sådan. Patienter med psykiske sygdomme burde kunne få en lige så god behandling for deres fysiske sygdomme som alle andre. Men det er desværre et udtryk for, at der er en ulighed i sundhedsvæsenet, hvor nogle får mere ud af deres behandling end andre,« siger formanden for sundhedsudvalget i Danske Regioner, Karin Friis Bach (R). Hun fremhæver, at der gennem flere år har været fokus og arbejdet på, at medarbejderne ser det »hele menneske« og ikke kun en diagnose. Patienttilfredshedsmålinger viser også, at det går den rigtige vej, men det kan ikke udelukkes, at der stadig kan være patienter, som oplever problemer med stigmatisering i nogle sammenhænge. »Der kommer flere og flere multisyge, og det er ikke nok bare at være højtspecialiseret inden for sit eget behandlingsområde. Der skal netop også være en professionel håndtering af andre samtidige sygdomme eller tilstande. For eksempel at en patient har en skizofrenidiagnose.« Ifølge Karin Friis Bach er der »heldigvis« mange, der lever godt trods den diagnose. Men hun fremhæver også, at det en sjælden gang kan ske, at der er patienter, som kommer til at være udadreagerende og truende. »Den frygt er der selvfølgelig også hos personalet, og det skal også tages alvorligt.« Hvorfor får jeg kun respekt, når folk finder ud af, at jeg er gift med en journalist? spørger Marie Louise Sørensen.Fold sammenLæs mereFoto: Niels Ahlmann Olesen. Marie Louise Sørensen har også – til sin store frustration – bemærket et andet påfaldende fænomen ved tilværelsen med en skizofrenilidelse, som hun godt vil gøre opmærksom på. Hun oplever således tydeligt, at mange andre mennesker helt ændrer deres holdning og syn på hende, når de finder ud af, at hun er gift med en journalist, der er redaktør på et anset medie. »Lige pludselig får folk respekt for én og bliver nærmest lidt benovede over, at jeg er gift med en som Lars. Jeg bliver simpelthen behandlet bedre og pænere. Det er faktisk ret irriterende, at jeg på den måde kun eksisterer gennem Lars. Det kan jeg godt blive træt af.« Hun kan også godt selv råbe op og sige fra, hvis hun bliver behandlet uretfærdigt, og det føler hun også, at hun har et ansvar for at gøre for andre beboere og patienter, der måske ikke er i stand til at stille sig frem. »Vi skal ikke finde os i det. Vi skal ikke stigmatiseres. Jeg vil gerne mødes som et normalt menneske som alle andre. Uden fordomme. Og uden at folk er forudindtagede og tror, at jeg er dum og farlig.« FAKTASkizofreniI Danmark lever cirka 40.000 mennesker med diagnosen skizofreni.Der er cirka 3.500 nye tilfælde af skizofreni pr. år.Både danske og internationale undersøgelser viser, at op til 20 procent, som får diagnosen, kan blive helt raske igen.Cirka 50 procent kommer sig så godt, at sygdommen ikke længere dominerer deres hverdag, mens 20-25 procent har omfattende brug for hjælp og støtte.FOLD UD I Danmark lever cirka 40.000 mennesker med diagnosen skizofreni. Der er cirka 3.500 nye tilfælde af skizofreni pr. år. Både danske og internationale undersøgelser viser, at op til 20 procent, som får diagnosen, kan blive helt raske igen. Cirka 50 procent kommer sig så godt, at sygdommen ikke længere dominerer deres hverdag, mens 20-25 procent har omfattende brug for hjælp og støtte.",
        "metadata": {
            "source": "https://www.berlingske.dk/indland/sygdommen-er-alvorlig-nok-men-lad-vaere-med-at-tro-at-jeg-ogsaa-er-dum-og",
            "image_url": null,
            "publication_time": "Lørdag d. 13. april 2024, kl. 07.35",
            "author": "Flemming Steen Pedersen",
            "related_links": [],
            "attachments": []
        }
    }
}