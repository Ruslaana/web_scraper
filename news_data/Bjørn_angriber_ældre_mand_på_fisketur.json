{
    "version": "1.0",
    "document": {
        "id": "https://www_berlingske_dk/internationalt/bjoern-angriber-aeldre-mand-paa-fisketur",
        "title": "Bjørn angriber ældre mand på fisketur",
        "content": "SVERIGE: En mand i 80erne er blevet såret af en brunbjørn i Homnabo i det centrale Sverige, skriver netavisen Helahälsingland.se. Manden ville lørdag morgen fange nogle fisk i en lille sø i området, da han pludselig fik uventet besøg, Bjørnen, der havde sin unge med sig, slog den ældre mand i jorden og bed ham to gange, inden den vendte tilbage til sit afkom og forsvandt fra stedet. Den ældre mand var trods angrebet i stand til at komme til hospitalet i Gävle for at blive behandlet for bid i sit ene øre og sit ene ben. Han har det efter omstændighederne godt, skriver det lokale politi på sin hjemmeside ifølge Helahälsingland.se. »Da jeg spurgte ham, at han ikke blev ræd, svarede han, »jeg er et skovmenneske og er ikke bange for sådan noget her«,« siger en ven til manden ifølge netmediet. Politiet har besluttet, at bjørnen og dens unge nu skal aflives. Lørdag blev jægere sendt af sted til området ved den lille sø i Homnabo for at finde bjørnene. Indtil videre har jægerne ikke haft heldet med sig. Sidst på eftermiddagen sagde politiet til nyhedsbureauet TT ifølge DN.se, at der ikke var kommet meldinger om, at bjørnene var fundet.",
        "metadata": {
            "source": "https://www.berlingske.dk/internationalt/bjoern-angriber-aeldre-mand-paa-fisketur",
            "image_url": "https://berlingske.bmcdn.dk/media/cache/resolve/image_x_large/image/85/858704/7364410-kosovo-animals-bear.jpg",
            "publication_time": "Lørdag d. 10. maj 2014, kl. 20.27",
            "author": null,
            "related_links": [],
            "attachments": []
        }
    }
}