{
    "version": "1.0",
    "document": {
        "id": "https://www_berlingske_dk/kultur/1_-i-privaten",
        "title": "1. I privaten",
        "content": "DR3 var med til at skabe en international trend, da de skabte TV-formatet »Gift ved første blik«, hvor et hold af eksperter danner par af singler, som bliver gift under deres første møde. Formatet er blevet solgt til flere lande og er på dansk grund flyttet fra DR3 til hovedkanalen DR1. I kølvandet på udsendelsen er der opstået en hel række af programmer, der fokuserer på familier, ægteskaber og skilsmisser. »Det er en typisk udvikling. Gode ideer bliver hurtigt kopieret. Når man for eksempel besøger TV-festivalen i Cannes, er det helt tydeligt. Det kan knibe med originaliteten,« siger Discovery Networks Denmarks programchef, Jesper Haahr. På dansk TV har vi blandt andet set »Sex, Lai og Mie«, hvor Lai Yde og Mie Moltke agerer sexcoaches for en række par, der har mistet lysten, mens et konkurrencebetonet reality-program som »Ex’ernes kamp« har bragt fraskilte sammen i håb om at vinde en million kroner til deres fælles børn. I udlandet tæller tendensen blandt andet »Divorce Diva«, hvor par bliver coachet igennem deres skilsmisse for åben skærm. LÆS VIDERE OM DE ANDRE TENDENSER: ",
        "metadata": {
            "source": "https://www.berlingske.dk/kultur/1.-i-privaten",
            "image_url": "https://berlingske.bmcdn.dk/media/cache/resolve/image_x_large/image/24/243496/10005752-30magmie-moltke-lai-ydejpg.jpeg",
            "publication_time": "Onsdag d. 29. juli 2015, kl. 22.30",
            "author": null,
            "related_links": [],
            "attachments": []
        }
    }
}