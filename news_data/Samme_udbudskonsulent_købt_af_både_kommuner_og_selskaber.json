{
    "version": "1.0",
    "document": {
        "id": "https://www_berlingske_dk/samfund/samme-udbudskonsulent-koebt-af-baade-kommuner-og-selskaber",
        "title": "Samme udbudskonsulent købt af både kommuner og selskaber",
        "content": "Konsulentfirmaet Serviceconsult har haft en dobbeltrolle, når det kommer til kommuners udbud af rengøringsopgaver. Det skriver Politiken søndag. Adskillige kommuner har gennem de seneste 15 år valgt konsulentfirmaet Serviceconsult til at stå for udbud af rengøringsopgaver. I flere tilfælde har firmaet også taget sig af kommunens kontrol med det vindende rengøringsfirma. Siden 2001 har firmaet fået mere end 16 millioner kroner i alt fra 16 kommuner for at udføre opgaven. Det viser en opgørelse foretaget af Politiken og Fagbladet 3F.  I samme periode har konsulentfirmaet også tjent penge på at udføre opgaver for de rengøringsfirmaer, der vinder udbuddene. Forsker i udlicitering og professor ved RUC, Ole Helby Petersen, er betænkelig ved dobbeltrollen. - Jeg kan ikke umiddelbart vurdere, om der er tale om en decideret overtrædelse af habilitetsbestemmelserne eller udbudsreglerne, siger han til Politiken.  - Men jeg vil i hvert fald sige, at det er uheldigt, og at der er risiko for sammenblanding af interesser. Serviceconsults ejer, Finn Buch Petersen, siger, at han kan adskille tingene. - Jeg kan slet ikke se, at der er et problem i det. Jeg snakker ikke med kommunerne om mine private opgaver, siger han til Politiken. Danmarks næststørste rengøringsselskab, Forenede Service, har i mange tilfælde vundet de kommunale udbud, som Serviceconsult har stået for. Samtidig har konsulentfirmaet løst opgaver for flere hundrede tusinde kroner for Forenede Service. For nylig har tidligere sikkerhedschef i Forenede Service Jens Nielsen politianmeldt Serviceconsult og Forenede Service for \"mulig bestikkelse i forbindelse med offentligt udbud\", som det hedder i anmeldelsen. Københavns Vestegns Politi og Finn Buch Petersen vil ikke kommentere anmeldelsen.  /ritzau/",
        "metadata": {
            "source": "https://www.berlingske.dk/samfund/samme-udbudskonsulent-koebt-af-baade-kommuner-og-selskaber",
            "image_url": "https://berlingske.bmcdn.dk/media/cache/resolve/image_x_large/image/16/169751/14951670-rengring---201.jpeg",
            "publication_time": "Lørdag d. 01. oktober 2016, kl. 22.32",
            "author": null,
            "related_links": [],
            "attachments": []
        }
    }
}