{
    "version": "1.0",
    "document": {
        "id": "https://www_berlingske_dk/indland/befolkningsboom-paa-vestegnen-borgmester-blev-forskraekket-da-han-saa",
        "title": "Befolkningsboom på Vestegnen: Borgmester blev forskrækket, da han så tallet",
        "content": "Borgmesteren i Brøndby Kommune blev decideret forskrækket, da han så tallene. I kommunen er indbyggertallet steget og steget. Beboere fra nær og fjern er flyttet til byen, og væksten er inden for de seneste 12 måneder steget med 5,6 procent, skriver medietNB-Kommune. I resten af landet er befolkning kun steget med lidt over en halv procent. »Det er simpelthen gået noget hurtigere, end vi havde regnet med. Jeg troede, det ville tage lidt længere tid at få fyldt lejlighederne op,« lyder det fra borgmester Kent Max Magelund til NB-Kommune. Og da væksten hovedsagelig kommer fra unge mennesker, har kommunen ifølge NB-Kommune haft travlt med at udvide både daginstitutioner og skoler. Udviklingen hænger blandt andet sammen med det nye boligområde Kirkebjerg. Her skal opføres et par tusinde lejligheder i et tidligere industrikvarter på grænsen til Glostrup Kommune, skriver NB-Kommune. Det er ikke bare indbyggertallet, der stiger i Brøndby. Berlingske hartidligere beskrevet, hvordan antallet af internationale medarbejdere næsten er fordoblet i hovedstadsområdet. For ti år siden lå tallet på ni procent, og i dag er det på 16 procent. Og i blandt andet Brøndby står internationale medarbejdere samlet set for knap halvdelen af fremgangen i beskæftigelsen siden 2012. »Vi har brug for dem. Sidste år bidrog de internationale medarbejdere med 262 milliarder kroner til det danske samfund. Så det er en kæmpe gevinst for både virksomhederne og samfundet som helhed,« lød det fra bestyrelsesleder for DI Hovedstaden Peter Lanng Nielsen ien pressemeddelelse.",
        "metadata": {
            "source": "https://www.berlingske.dk/indland/befolkningsboom-paa-vestegnen-borgmester-blev-forskraekket-da-han-saa",
            "image_url": "https://berlingske.bmcdn.dk/media/cache/resolve/image_x_large/image/173/1739100/24579119-befolkningsvksten-i-brndby-kommune-er-inden-for.jpg",
            "publication_time": "Søndag d. 26. november 2023, kl. 13.10",
            "author": "Malte Møller Madsen",
            "related_links": [],
            "attachments": []
        }
    }
}