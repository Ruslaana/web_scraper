{
    "version": "1.0",
    "document": {
        "id": "https://www_berlingske_dk/boganmeldelser/halloej-i-klosteret",
        "title": "Halløj i klosteret",
        "content": "»999 Den sidste vogter« er en ny konspiration om en hemmelighed, der vil være altødelæggende for kirken, og som siden renæssancen er nidkært bevogtet i flere slægtled. Som spændingsroman lægger den sig mellem alt det andet litterære vraggods i slipstrømmen på »Rosens navn« og »Da Vinci-mysteriet« – dog uden at være lige så raffineret som den første eller lige så effektiv som den sidste. Titlen »999 Den sidste vogter« siger det meste om handlingen. Her drejer det sig om renæssancefilosoffen Giovanni Pico della Mirandolas 999 teser, der er en bombe under kristendommen. Uha uha... eller rettere sagt: Nu er det efterhånden svært at tage våset alvorligt. Jo, jo, der fortælles både passioneret og fantasifuldt, og der klippes dramatisk i tid og sted, mens det spraglede plot udvikler sig og »hemmeligheden« rulles ud. Den eneste relevante afsløring er, at »999 Den sidste vogter« er en gang pseudohistorisk fis, som nogen næppe kan læse uden at føle sig åndssvag.",
        "metadata": {
            "source": "https://www.berlingske.dk/boganmeldelser/halloej-i-klosteret",
            "image_url": "https://berlingske.bmcdn.dk/media/cache/resolve/image_x_large/image/74/748823/3996444-den-sidste-vogter.jpg",
            "publication_time": "Torsdag d. 14. april 2011, kl. 23.00",
            "author": null,
            "related_links": [],
            "attachments": []
        }
    }
}