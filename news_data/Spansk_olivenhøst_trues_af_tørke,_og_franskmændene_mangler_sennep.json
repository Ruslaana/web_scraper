{
    "version": "1.0",
    "document": {
        "id": "https://www_berlingske_dk/virksomheder/spansk-olivenhoest-trues-af-toerke-og-franskmaendene-mangler-sennep",
        "title": "Spansk olivenhøst trues af tørke, og franskmændene mangler sennep",
        "content": "Ekstreme varmegrader i Sydeuropa rammer oliven- og avocadohøsten i Spanien og har skabt mangel på sennep i Frankrig. Temperaturer på omkring 40 grader i længere perioder har kunnet mærkes på ikke blot mennesker, men også afgrøder, samtidig med at det i månedsvis ikke har regnet overhovedet. Vandreservoiret La Vinuela i den sydspanske Málaga-provins, som normalt er seks kilometer langt og 100 meter dybt, rummer nu kun 12 procent af den normale mængde vand, skriver Deutsche Welle. Tæt på ligger Europas største område, hvor der dyrkes avocadoer, og der, hvor der normalt er vand nok, lider avocadotræerne nu. Det har fået flere avocadobønder til at rykke træer op med rode for ikke at miste hele høsten, så de resterende kan få tilstrækkeligt med vand. En avocadobonde har således fjernet 1.500 af sine 6.000 avocadotræer. I den spanske region Andalusien tørrer masser af oliventræer ud, mens vinbønder i det nordlige Spanien flere steder har plukket druerne før tid for at redde dem fra tørken. De spanske olivenproducenter anslår, at høsten kun bliver halvt så stor i år, hvilket vil få prisen på oliven til at stige i Europa. Spanien er verdens største producent af olivenolie. Spanske olivenbønder arbejder hårdt for at redde, hvad reddes kan, fra de tørkeramte områder i Sydspanien.Fold sammenLæs mereFoto: Marcelo del Pozo/Reuters/Ritzau Scanpix. I Frankrig rammer tørken en helt central del af det køkken- og madglade folk: dijonsenneppen. I stadig flere forretninger er det umuligt at købe sennep, som indgår i franskmændenes dagligdag i et omfang, som danskere kan have svært ved at forstå. Franskmændene forbruger årligt et kilo sennep pr. næse om året – en meget stor del er dijonsennep. Franskmændene er derfor begyndt at udveksle gode råd om, hvordan man klarer sig uden sennep, og hvad der kan bruges som nødtørftig erstatning, så længe det ikke er til at opdrive de eftertragtede glas. De tomme sennepshylder skyldes både den nuværende varme, som har sat nye rekorder, og sidste års dårlige høst på grund af tørke i provinserne Alberta og Saskatchewan i Canada, som leverer omkring 80 procent af alle de sennepskorn, der bruges i Frankrig, skriver nyhedsbureauet Bloomberg. Den canadiske høst var kun omkring halvt så stor som på et normalt år. Den russiske invasion af Ukraine 24. februar i år har kun bidraget til at gøre det sværere at finde alternative leverandører. Først til november forventer dijonsennepsproducenterne, at der vil ske en bedring i markedet. Her et blik ind hos sennepsproducenten Reine de Dijon i december 2021.Fold sammenLæs mereFoto: Jeff Pachoud/AFP/Ritzau Scanpix. Frygten for at mangle sennep har fået mange franskmænd til at købe egne lagre ind. En af de store detailkæder, Monoprix, bekræfter, at der mangler dijonsennep, og at flere leverandører har indført begrænsninger på, hvor meget man må købe, for at forhindre, at der bliver helt udsolgt. »Vi får regelmæssige leveringer, selv om de ikke altid er tilstrækkelige til at sikre det optimale valg for kunderne, men udbuddet sikres løbende,« oplyser Monoprix. Luc Vandermaesen, som er formand for sennepsorganisationen i Bourgogne, hvor Dijon er hovedbyen, siger til det franske dagblad Le Monde, at der formentlig igen vil kunne komme stigende produktion af senneppen fra november, og at situationen bliver endnu bedre, når den canadiske høst af sennepskorn leveres i det tidlige 2023. Den franske sennepsproduktion kræver årligt omkring 35.000 ton sennepskorn.",
        "metadata": {
            "source": "https://www.berlingske.dk/virksomheder/spansk-olivenhoest-trues-af-toerke-og-franskmaendene-mangler-sennep",
            "image_url": "https://berlingske.bmcdn.dk/media/cache/resolve/image_x_large/image/157/1579690/24170918-pix-sennep.jpg",
            "publication_time": "Torsdag d. 11. august 2022, kl. 11.15",
            "author": "Thomas Breinstrup",
            "related_links": [],
            "attachments": []
        }
    }
}