{
    "version": "1.0",
    "document": {
        "id": "https://www_berlingske_dk/internationalt/norsk-kongeoern-aflivet-efter-angreb-paa-20-maaneder-gammel-pige",
        "title": "Norsk kongeørn aflivet efter angreb på 20 måneder gammel pige",
        "content": "Lørdag blev en 20 måneder gammel pige angrebet af en kongeørn, mens hun legede foran familiens hjem i byen Orkland i det sydlige Norge. Ifølge pigens far kom ørnen ud af det blå og dykkede efter pigen, som den ville gøre med at bytte. Selvom pigens mor løb hen til pigen og forsøgte at skræmme ørnen væk, ville ørnen ikke slippe pigen, siger hendes far, der er unavngiven i artiklen, tilNRK. En nabo måtte løbe til og slå den store ørn med en stok, før den slap pigen, skriver mediet. Angrebet var det fjerde angreb inden for en uge, og myndighederne mener, at der er tale om den samme fugl – en ung hun – skriverThe Guardian. Tidligere på ugen blev Francis Ari Sture angrebet, da han var ude at vandre, af det, han først troede var et menneske, der prøvede at skubbe ham ned af bjergsiden, skriverAP. Mere end seks gange angreb ørnen. Han slap med nogle dybe sår i ansigtet og skrammer på armene. Og dagen før havde ørnen angrebet en kvinde, skriverThe Guardianog NRK. Kongeørnen kan have et vingefang på mere end to meter, og en hunfugl, der er større end hannen, kan veje mellem 3,8-6,7 kilo. Kongeørnen jager normalt mindre dyr, og det er ikke almindeligt, at fuglen angriber mennesker. Ørnen havde »sandsynligvis en adfærdsforstyrrelse,« sagde ørneekspert Alv Ottar Folkestad tilAPmandag. Efter angrebet på den lille pige lørdag, blev beredskab tilkaldt, og ørnen blev aflivet. Pigen blev behandlet for rifter under hagen og i ansigtet, og er blevet syet med et par sting i baghovedet, oplyser pigens far tilNRK. Ifølge Dansk Ornitologisk Forening var der i 2021 fem ynglende kongeørnepar i Danmark, alle fem par i Nordjylland.",
        "metadata": {
            "source": "https://www.berlingske.dk/internationalt/norsk-kongeoern-aflivet-efter-angreb-paa-20-maaneder-gammel-pige",
            "image_url": "https://berlingske.bmcdn.dk/media/cache/resolve/image_x_large_vertical/image/183/1834474/24789193-en-kongern-ornitologer-fandt-overraskende-mange.jpg",
            "publication_time": "Mandag d. 09. september 2024, kl. 21.55",
            "author": "Kathinka Sonne Olsen",
            "related_links": [],
            "attachments": []
        }
    }
}