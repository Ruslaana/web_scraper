{
    "version": "1.0",
    "document": {
        "id": "https://www_berlingske_dk/samfund/moeghusene-i-roedovre-skal-spraenges-i-luften",
        "title": "\"Møghusene\" i Rødovre skal sprænges i luften",
        "content": "To højhuse i Rødovre, hvorfra beboerne måtte evakueres nytårsdag 2007, kommer til at lade livet ved sprængning. Bladet Boligen, som udgives af Boligselskabernes Landsforening, skriver, at sprængningen vil ske en weekenddag i slutningen af i år eller i begyndelsen af 2012. Selve sprængningen tager kun et øjeblik, og hele forløbet kommer til at strække sig over en halv times tid. De to højhuse, Agerkær og Ruskær, sprænges i luften samme dag og på stort set samme tidspunkt. Efter den første sprængning venter man for at se, om alt gik, som det skulle, før man går over til sprængningen af højhus nummer to. Udviklingsdirektør Niels Andersen fra rådgivningsfirmaet Kuben Management er forberedt på, at der vil være stor offentlig interesse for begivenheden. Han siger, at politiet og hjemmeværnet inddrages i planlægningen af, hvordan den store interesse kan håndteres, uden at nogen kommer for tæt på, når højhusene ryger i luften. De to højhuse blev opført i 1950'erne. De har 12 og 14 etager, og de rummer i alt 312 lejligheder. Husene har begge en grundlæggende fejl i betonkonstruktionen. Da nytårsstormen rasede for godt fire år siden, frygtede myndighederne en overgang, at husene kunne falde sammen. Den situation førte til beslutningen om at jævne husene med jorden. Når det har taget så lang tid at føre beslutningen ud i livet, skyldes det blandt andet, at genhusningen af beboerne har voldt store problemer. /ritzau/",
        "metadata": {
            "source": "https://www.berlingske.dk/samfund/moeghusene-i-roedovre-skal-spraenges-i-luften",
            "image_url": "https://berlingske.bmcdn.dk/media/cache/resolve/image_x_large/image/79/792279/3708123-rdovre.jpg",
            "publication_time": "Mandag d. 24. januar 2011, kl. 16.03",
            "author": null,
            "related_links": [],
            "attachments": []
        }
    }
}