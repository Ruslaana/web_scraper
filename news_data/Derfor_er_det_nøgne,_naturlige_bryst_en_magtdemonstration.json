{
    "version": "1.0",
    "document": {
        "id": "https://www_berlingske_dk/opinion/derfor-er-det-noegne-naturlige-bryst-en-magtdemonstration",
        "title": "Derfor er det nøgne, naturlige bryst en magtdemonstration",
        "content": "Mette Byriel-Thygesen interesserer sig for bryster. Det har hun gjort længe. »Der er et eller andet, der gør, at bryster bliver ved med at vække undren, forargelse eller skabe overskrifter,« siger hun. Som kulturhistoriker blev brysterne derfor tidligt et fikspunkt for hende. Det startede med et etnologi-speciale om debatten om amning på universitetet, og nu er hun aktuel med bogen »Brystets biografi – portræt af en kontroversiel, kommerciel, undertrykt, bortgemt, moderlig, erotisk og (indimellem) befriet kropsdel«. I forbindelse med arbejdet med bogen har hun fået øje på et paradoks, der tydeligt kommer til udtryk omkring det kvindelige bryst: nemlig afstanden mellem fortællingen om det danske frisind og så den bornerthed, moraliseren, ja, nogle ville måske endda kalde det en nypuritanisme, som vokser frem i disse år. Frisindet er ellers en central del af fortællingen om Danmark. »Vi skabte jo overskrifter i hele verden ved at være det første land, der i 1969 frigav billedpornografi,« siger Mette Byriel-Thygesen. »Danmark blev sat på verdenskortet, vi blev et turistmål for pornografi og nøgenhed.« Det var ikke præcis hensigten med frigivelsen. Den daværende konservative justitsminister,Knud Thestrup, forestillede sig, at folk hurtigt ville få stillet nysgerrigheden. Men det modsatte skete. Interessen steg og steg. Danmark blev synonymt med sengekantsfilm, sexmesser og pornobiografer. Brysterne blev seksualiseret, kommercialiseret og industrialiseret i et hidtil uhørt omfang. Bryster blev brugt til at sælge alt under solen, som det sås med 1990ernes mest ikoniske biografreklame, der solgte Jolly-cola via modellen Tina Kjærs »to modne frugter«. Intet var for lavt eller lummert. Jolly Cola-reklamen fra 1993 blev ikonisk på grund af sine eksplicitte referencer:  Og det virkede. »Særligt mænd tjente penge på brysterne,« påpeger Mette Byriel-Thygesen. Brysterne blev endog forsøgt nationaliseret, som da daværende udlændingeordfører for Dansk Folkeparti Peter Skaarup i2010 foreslog, at der skulle bare bryster ind i den Danmarksfilm, som udlændinge skulle vises ved en prøve, de skulle bestå forud for indrejse. »Hvis man kommer fra et fundamentalistisk samfund, hvor den slags er forbudt, og hvor kvinder er undertrykt og ikke må vise deres seksualitet og hår, kan bare bryster være med til at vise det danske frisind og retten til at gå klædt – eller afklædt – som man vil,« sagde han til denne avis. Det danske nøgne bryst skulle være et værn imod mørket i den danske nationalfortælling. »Men samtidig rejste der sig en markant modstrømning op gennem 00erne,« siger Mette Byriel-Thygesen. »Brysterne bliver så at sige fanget i en ny tankegang om nøgenhed.« På billedet »Friheden fører folket på barrikaderne« fra 1830 malet af Eugène Delacroix symboliserer det nøgne bryst frihed, mod og revolution.Fold sammenLæs mereFoto: Gyldendal/ Public ­domain via Wikimedia Commons.jpg. Mette Byriel-Thygesen peger på de sociale medier som havende en stor indflydelse på den måde, vi tænker på nøgenhed, herunder børns nøgenhed: »Der kommer bikinier til bittesmå børn. Vi diskuterer, om man må solbade topløs på kirkegårde og på altaner, hvad er egentlig passende?« KomikerenTorben Chris sandede i 2015, da han lagde et billede af sig selv i karbad med sin toårige datter op på Facebook, at der var kommet en ny dansk moral på det område. Mette Byriel-Thygesen siger: »Vi har fået en ny adgang til at dømme hinanden. De sociale medier giver os et talerør til at komme ud med vores frustrationer. Det er trods alt noget nemmere at skrive en kommentar på et opslag på TV 2s Facebook-side om en, der vælger at gå uden bh, end det er at skrive et læserbrev, ikke?« Ti danske kvinder fra 'Topløs Front' gennemførte i 2007 en kropspolitisk manifestation i svømmebadet i DGI-byen, da de viste bare bryster i svømmebassinet.Fold sammenLæs mereFoto: Brian Berg/BM/Ritzau Scanpix. Den offentlige samtale bliver udvidet, mere umiddelbar, mindre filtreret i denne periode. Grænsen mellem, hvad der er offentligt og privat, flyder ud. »Domfældelsen tager til, og det er bestemt ikke kun mænd, der er hadske over for kvinder. Også kvinder er meget kritiske over for andre kvinder.« Modestrømningen udfordres af initiativer som »Free the nipple«-bevægelsen ogden topløse svømmehalsaktioni DGI-byen i 2007, hvor nogle kvinder svømmer topløse, men det er tydeligt, at der er en ny moral omkring nøgenheden. Det ses blandt andet i tendensen til at kommercialisere brysterne. Med få, men til gengæld debatskabende undtagelser såsom den private klinik Nygarts brystreklamer på busserne og alkoholdrikken Cults småpornografiske outdoor-reklamer, er brystet på retur som blikfang. »Der er en øget bevidsthed. Der er flere platforme, mediebilledet er mere mættet, vi tager stilling til virkemidlerne på en ny måde,« siger Mette Byriel-Thygesen. »Vi er også kritiske over for det stereotype skønhedsideal. Der er typer af kommunikation med markedet, der i dag er langt mindre gangbare end før.« Amningen i det offentlige rum er et andet sted, hvor samfundet slår tilbage på det nøgne bryst. »Mens kvinder i perioder af historien har gemt deres graviditeter og amning væk fra offentligheden, har kvinder i dag insisteret på at gå ud i samfundet med deres afkom og deres dertilhørende bryster. Der er en selvrealisering der,« siger Byriel-Thygesen. I løbet af 1900-tallet sker der en kobling af det store bryst og seksualitet, siger Mette Byriel-Thygesen.Fold sammenLæs mereFoto: Liv Latricia Habel. »Folk vil ikke længere sidde derhjemme og kun mødes der, hvor man ikke generer andre. De yngre generationer har insisteret på, at samfundet skulle kunne rumme deres moderskab.« Men villigheden i samfundet til netop det har været vigende, som det blandt andet sås med Ligebehandlingsnævnets afgørelse i en sag fra 2013 mellem restauranten i Illum og en ammende mor, hvor nævnet fandt, at amning var at regne for enblufærdighedskrænkelse. »Der blusser med jævne mellemrum en voldsom debat op om, hvorvidt man må have små eller spædbørn med på restaurant, i kirke eller på vinbar, som minder kvinderne om, at det langtfra er alle, der vedkommer småfolk og ammebryster uden for privatsfæren.« Og muligvis er det ikke kun synet af bryster, der udfordrer offentligheden i disse år. Da landsholdet i 2017 på sociale medier blev set fejre en VM-kvalifikation med det begejstrede udråb »store patter«, skabte det ogsåopstandelse.  »Det faldt sammen med #metoo-bevægelsens start og i kølvandet på en øget politisk bevidsthed om, at kvinden ikke vil reduceres eller seksualiseres,« siger Mette Byriel-Thygesen. Hvad er det, der bliver anstødeligt, når landsholdet råber »store patter«? »Der er i de senere år kommet mere opmærksomhed på, hvordan vi omtaler den kvindelige krop og særligt brysterne. De sidste fem-ti år ses en større sproglig bevidsthed i forhold til, hvad der for nogle kan opfattes som stødende eller nedværdigende ordvalg.« At det begejstrede råb ikke var »små patter«, er der ifølge Mette Byriel-Thygesen en god forklaring på. »I den vestlige kultur op gennem 1900-tallet sker der en kobling mellem store bryster og seksualitet.« Det store bryst bliver synonymt med seksualitet i løbet af det 20. århundrede. Her er det Marylin Monroe i 1962.Fold sammenLæs mereFoto: Bonhams/EPA/Ritzau Scanpix. »Omkring stjerner som Marilyn Monroe blev der skabt en fortælling om, at sexsymboler havde store bryster. Du kunne være et skønhedsideal med små bryster som eksempelvis Audrey Hepburn, men med sin meget lille barm blev hun aldrig fremstillet som sexet og aldrig portrætteret afklædt eller vovet i en filmscene.« Vi har altså via kulturfortællinger lært en skelnen: De store bryster er seksuelle bryster, og de små bryster er ikke nær så seksuelle og som konsekvens ikke så provokerende. Oven på 50 års intens seksualisering og midt i et kropsforskrækket tilbageslag virker det imidlertid, som om det naturlige bryst næsten uanset størrelse er noget af det mest provokerende, man overhovedet kan præsentere offentligt. Aktivister fra den ukrainske feministiske aktivistgruppe »Femen« demonstrerer på Place de la Concorde i Paris 8. marts 2020.Fold sammenLæs mereFoto: Martin Bureau/AFP/Ritzau Scanpix. Vi kan til nød tåle at se det lille, naturlige ungpigebryst, vi tåler det kommercielle kulturprodukt, skabt i en operationsstue, men det naturlige bryst, som de fleste ser ud, vækker også i denne tid anstød og følelsesmæssigt ubehag i uhørt grad. Det virker i denne sammenhæng, som om det naturlige bryst har en særlig kraft. Når brystet endelig kommer frem i en ikke æstetisk eller ikke seksuel sammenhæng, så kan det virke som en manifestation, et udråbstegn, en magtdemonstration, som feministiske aktivistgrupper som »Pussy Riot« og »Femen« metoder illustrerer. »Den kvindelige seksualitet har rykket sig markant både de sidste 100 og de sidste 50 år,« siger Mette Byriel-Thygesen. »Men der findes stadigvæk en traditionel opfattelse af, at kvinder ikke skal stå ved deres seksualitet og krop.« Og det er den opfattelse, der spøger i vores reaktioner, når vi konfronteres med brystet i det offentlige rum, mener hun. »Jeg ser os som værende i en tilvænningsfase, hvor vi skal vænne os til, at kvinder står ved sig selv, og at de bruger deres seksualitet aktivt,« siger hun og tilføjer: »Og at de ikke længere skammer sig.«",
        "metadata": {
            "source": "https://www.berlingske.dk/opinion/derfor-er-det-noegne-naturlige-bryst-en-magtdemonstration",
            "image_url": "https://berlingske.bmcdn.dk/media/cache/resolve/image_x_large/image/179/1792996/24699001-----afp-pictures-of-the-year-2013-----a-man-kicks.jpg",
            "publication_time": "Søndag d. 12. maj 2024, kl. 15.47",
            "author": "Anne Sofie Allarp",
            "related_links": [],
            "attachments": []
        }
    }
}