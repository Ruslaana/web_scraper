{
    "version": "1.0",
    "document": {
        "id": "https://www_berlingske_dk/videnskab/forskere-g-punktet-findes-ikke",
        "title": "Forskere: G-punktet findes ikke",
        "content": "Nogle kvinder sværger at de har et, mens andre ikke kan finde det. Men nu viser en ny gennemgang af 60 års seksualforskning, at videnskaben stadig ikke har fundet beviser for eksistensen af det såkaldte g-punkt. Og det på trods af, at hundredvis af forskere har lavet undersøgelser, scanninger og biopsier af kvinder - alle i forsøget på at finde og definere det kvindelige g-punkt. - Der findes ikke en fast defineret anatomisk enhed, som kan kaldes et g-punkt, siger urologen Amichai Kilchevsky fra Yale-New Haven Hospital i den amerikanske stat Connecticut til HuffingtonPost. Han er hovedforfatter på undersøgelsen, der blev offentliggjort tidligere på måneden i \"Journal of Sexual Medicine.\" Den nye undersøgelse er udført af et israelsk og amerikansk forskerhold, der altså er nået frem til konklusionen ved at gennemgå  96 publicerede undersøgelser.  Kilchevsky indrømmer dog i artiklen, at forskerholdets arbejde ikke er \"1.000 procent konkluderende,\" og åbner derved op for, at andre forskere en dag vil kunne finde noget, som hans hold har overset. Men de vil få brug for ny teknologi til at gøre det, udtaler han. Et halvt århundredes søgen G-punktet har fået sit navn efter den nu afdøde tyske gynækolog Ernst Gräfenberg, der i 1950 beskrev et særligt følsomt et til to centimeter bredt område på kvindens vaginalvæg. Denne beskrivelse satte siden den vestlige lægevidenskab på en mission for at definere det erogene punkt. Men den tyske gynækolog var faktisk ikke den første til at skrive om den erogen zone, da lignende beskrivelser kan findes i indiske skriftruller, der kan dateres tilbage til det 11. århundrede. På baggrund af en gennemgang af undersøgelser og observationsstudier, konkluderer Kilchevsky, at mange kvinder mener, at de rent faktisk har et g-punkt, selv om nogle af kvinderne også siger, at de ikke kan finde det. Andre forskere har ledt efter fysiske beviser. De har taget biopsier af væv fra vaginalvæggen, og har ofte fundet flere nerveender i det område, hvor det såkaldte G-punkt skulle være. Men Kilchevsky og hans kolleger fandt også biopsiundersøgelser med mindre overbevisende resultater, og forfatterne påpeger, at følsomheden i den menneskelige krop ikke alene er bestemt af antallet af nerveender. En undersøgelse har blandt andet brugt ultralydsscanning til at udforske det sted, hvor g-punktet skulle sidde, og har fundet beviser for tykkere væv i det område, blandt en gruppe af kvinder. Dog kunne andre undersøgelser, der indgår i Kilchevsky gennemgang, ikke finde tegn på at der skulle findes et g-punkt. Forlængelse af klitoris I sidste ende - siger urologen Amichai Kilchevsky - håber han, at de nye konklusioner kan fungere som en støtte for kvinder, der er bekymrede, fordi de ikke kan finde deres g-punkt. - Der er ikke noget galt med de kvinder, der ikke kan opnå orgasme ved almindeligt samleje, siger urologen, der dog heller ikke mener at kvinder, der hævder at have et g-punkt, er skøre. - Hvad de sandsynligvis oplever, er en forlængelse af klitoris, siger han. Forsker ved Indiana University og forfatter til \"Great in Bed,\" Debby Herbenick, påpeger at tvetydighed ikke er noget nyt fænomen i seksualforskning. - Jeg er ikke sikker på, hvorfor nogle mennesker bliver fanget i ønsket om at finde denne anatomiske ting, siger hun.",
        "metadata": {
            "source": "https://www.berlingske.dk/videnskab/forskere-g-punktet-findes-ikke",
            "image_url": "https://berlingske.bmcdn.dk/media/cache/resolve/image_x_large/image/36/362479/3081818-sex.jpg",
            "publication_time": "Lørdag d. 21. januar 2012, kl. 14.40",
            "author": "Lisbeth Kildegaard Quass",
            "related_links": [],
            "attachments": []
        }
    }
}