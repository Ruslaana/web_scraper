{
    "version": "1.0",
    "document": {
        "id": "https://www_berlingske_dk/aktier/saa-store-er-de-stenrige-fonde-bag-boersnoteringen-af-tobakskaempe",
        "title": "Så store er de stenrige fonde bag børsnoteringen af tobakskæmpe",
        "content": "En børsnotering af Scandinavian Tobacco Group kommer til at skæppe godt i kassen hos nogle af Danmarks store velgørende fonde. Og det er ikke første gang, at de på den måde forgyldes at befolkningens trang til tobak. Vi skal ikke mere end otte år tilbage, før det danske tobaksevntyr senest for alvor tankede godt op ejerkredsens pengetanke. I 2008 solgte Scandinavian Tobacco Group - dengang kendt som Skandinavisk Tobakskompagni - cigaretdelen House of Prince for 12 mia. kroner til British American Tobacco (BAT). Det var samtidig en handel, hvor en af de tunge og mangeårige ejere, Færch-dynastiet, trak sig ud af ejerkredsen.  De tilbageværende ejere, og dem der altså kommer til skumme fløden ved den forestående børsnotering, er nu på den ene side den svenske tobaks- og snusproducent Swedish Match og på den anden side holdingselskabet Skandinavisk Holding. Sidstnævnte selskab er det interessante set med danske briller. Selskabet ejes nemlig i fællesskab af henholdsvis Augustinus Fonden og Det Obelske familiefond. Det hører med til historien, at Augustinus Fonden sidder på den største ejerandel med 65 procent.  De to fonde er begge er udsprunget af historiske og lukrative danske tobaksforretninger. I dag spreder de sig imidlertid over langt flere investeringsaktiviteter, der alle akkumulerer den sum penge, som siden bliver uddelt til et væld af formål i Danmark. Augustinus Fonden er den største af de to. Den bygger på tobaksvirksomheden Chr. Augustinus Fabrikker - oprindeligt en tobaksfabrik fra 1750. I dag er selskabet et rent investeringsselskab, der har sine fangarme spredt godt ud over dansk erhvervsliv.  Selskabet har store ejerandele i ejendomsselskab Jeudan, forlaget Gyldendal og Kurhotel Skodsborg. Det mest farverige eksempel fra investeringsporteføljen er imidlertid Tivoli, hvor Augustinusfonden faktisk gennem forskellige ejerskaber sidder på en kontrollerende andel. Alt i alt går det tilsyneladende ret godt for fonden. Ifølge seneste regnskab opnåede den et overskud på 1,8 mia. kr. i 2014 og ifølge samme regnskab sidder fonden på en formue på knap 15,7 mia. kroner. Den anden store fond bag Scandinavian Tobacco Group er Det Obelske Familiefond, der har sine aner tilbage i et andet dansk tobakseventyr. Det Obelske Familiefond blev etableret i 1956 af Asta Obel, som i 1921 var blevet eneejer af tobaksvirksomheden C.W. Obel efter sin mand, Christen Winthers, død. Fonden en del mindre end Augustinus Fonden og har ifølge 2014-regnskabet en fondsformue på knap 2,1 mia.  Ingen af dem ejer Scandinavian Tobacco Group direkte. Ejerskabet sker igennem det fælles selskab Skandinavisk Holding. Det er et joint venture, der også ejer 100 procent af designklenodiet Fritz Hansen og 32 procent af Tivoli. I billedet af den nuværende ejerkreds stikker den sidste ejer lidt ud. Det er nemlig den børsnoterede svenske snusproducent Swedish Match. Det har ikke været nogen synderlig hemmelighed, at det svenske tobaksfirma længe gerne har ville fokusere på sin snusforretning, og at det har været en af grundene til, at vi nu ser en børsnotering. Er tobaksfamiliernes mangeårige og lukrative cigareventyr så endegyldigt slut? Ikke helt. Selv om den gamle ejerkreds nu vælger at børsnotere Scandinavian Tobacco Group, beholder den nuværende ejerkreds beholder indtil videre store ejerandele. Men for første gang vil alle danskere kunne få del i en koncern, der indtil videre kun har forgyldt ganske få. ",
        "metadata": {
            "source": "https://www.berlingske.dk/aktier/saa-store-er-de-stenrige-fonde-bag-boersnoteringen-af-tobakskaempe",
            "image_url": "https://berlingske.bmcdn.dk/media/cache/resolve/image_x_large/image/15/150041/11998533-cigar.jpg",
            "publication_time": "Torsdag d. 14. januar 2016, kl. 17.00",
            "author": "Anders Rostgaard",
            "related_links": [],
            "attachments": []
        }
    }
}