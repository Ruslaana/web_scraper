{
    "version": "1.0",
    "document": {
        "id": "https://www_berlingske_dk/virksomheder/teletopchef-fundet-doed",
        "title": "Teletopchef fundet død",
        "content": "Topchefen for Schweiz' svar på TDC er fundet død. Formodentlig har han begået selvmord. Den 49-årige Carsten Schloter blev tirsdag fundet død i sit hjem i Freiburg i Tyskland. Han var gennem syv år koncernchef i det tidligere, schweiziske telemonopol Swisscom, hvor han tog over, da dansk-schweiziske Jens Alder blev hentet til Danmark som topchef for TDC. Der er »meget stor« sandsynlighed for, at Carsten Schloter begik selvmord, siger Pierre-André Wäber, talsmand for det schweiziske politi, som ikke ønsker at offentliggøre yderligere detailler af respekt for familien. »Bestyrelsen, direktionen og hele medarbejderskaren er dybt berørt og udtrykker deres medfølelse med familien,« siger Swisscoms bestyrelsesformand, Hansueli Loosli. Minister: Han var en førende aktør Den schweiziske transportminister, Doris Leuthard, siger i en udtalelse, at »en førende aktør i den schweiziske økonomi er nu væk. Carsten Schloter positionerede succesrigt Swisscom på et meget konkurrencepræget og hurtigt skiftende marked.« Carsten Schloter var tysk statsborger, far til tre og ivrig cyklist. Han kom til Swisscom i 2000. Han stod bag opkøbet i 2007 af det italienske teleselskab Fastweb og har formået at sikre Swisscom gode regnskabstal trods den hårde konkurrence med især faldende mobilpriser. Han begyndte sin karriere hos Mercedes-Benz i 1985 og arbejdede siden for mobilselskabet Debitel i både Frankrig og Tyskland. Han talte flydende engelsk og fransk. Direktøren for Swisscom Switzerland, Urs Schäppi, er indsat som konstitueret topchef for hele koncernen.",
        "metadata": {
            "source": "https://www.berlingske.dk/virksomheder/teletopchef-fundet-doed",
            "image_url": "https://berlingske.bmcdn.dk/media/cache/resolve/image_x_large/image/65/658799/6653200-pix-carsten-schloter.jpg",
            "publication_time": "Onsdag d. 24. juli 2013, kl. 08.36",
            "author": "Thomas Breinstrup",
            "related_links": [],
            "attachments": []
        }
    }
}