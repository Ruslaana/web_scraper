{
    "version": "1.0",
    "document": {
        "id": "https://www_berlingske_dk/internationalt/egypten-erklaeret-i-undtagelsestilstand",
        "title": "Egypten erklæret i undtagelsestilstand",
        "content": "EGYPTEN: Den midlertidige præsident Adli Mansour har erklæret undtagelsestilstand i Egypten, efter at sammenstød over hele landet har kostet mindst 95 personer livet. Det meddeler det egyptiske præsidentkontor på nationalt TV. Undtagelsestilstanden blev indledt onsdag klokken 16 og skal foreløbig vare i en måned. Præsidenten har samtidig bedt den egyptiske hær om at hjælpe landets indenrigsministerium med at opretholde undtagelsestilstanden. »Sikkerheden og roen i landet står over for store farer på grund af bevidst sabotage og angreb mod offentlige og private bygninger samt drab udført af ekstremistiske grupper,« lyder det i udtalelsen.  Erklæringen om undtagelsestilstand kommer efter flere blodige kampe mellem egyptiske sikkerhedsstyrker og støtter af tidligere præsident Mohamed Morsi, der 3. juli blev afsat ved et militærkup. Det egyptiske sundhedsministerium siger, at onsdagens sammenstød har kostet mindst 95 personer livet, mens Det Muslimske Broderskab siger, at dødstallet er på langt over 100.I alt meldes op mod 124 personer dræbt under onsdagens sammenstød i Cairo, hvor sikkerhedsstyrker brugte snigskytter på hustage og »tåregas-helikoptere« for at rydde to protestlejre til fordel for Mohamed Morsi.   Her blev den 17-årige Asmaa el-Beltagy - der er datter til en højtstående leder i den afsatte præsident Morsis Friheds- og Retfærdighedsparti - ifølge sin bror dræbt af egyptiske sikkerhedsstyrker, som skal have skudt den 17-årige pige i brystet og ryggen. Det skriver BBC. Uroen kostede også en britisk kameramand fra Sky News livet. Den midlertidige præsident »har bedt de væbnede styrker om - i samarbejde med politiet - at tage alle nødvendige foranstaltninger for at opretholde sikkerheden og roen«. ",
        "metadata": {
            "source": "https://www.berlingske.dk/internationalt/egypten-erklaeret-i-undtagelsestilstand",
            "image_url": "https://berlingske.bmcdn.dk/media/cache/resolve/image_x_large/image/44/447035/6717448-egypt-unrest.jpg",
            "publication_time": "Onsdag d. 14. august 2013, kl. 15.56",
            "author": null,
            "related_links": [],
            "attachments": []
        }
    }
}