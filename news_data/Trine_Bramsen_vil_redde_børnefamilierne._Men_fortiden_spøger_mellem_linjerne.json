{
    "version": "1.0",
    "document": {
        "id": "https://www_berlingske_dk/litteratur/trine-bramsen-vil-redde-boernefamilierne-men-fortiden-spoeger-mellem",
        "title": "Trine Bramsen vil redde børnefamilierne. Men fortiden spøger mellem linjerne",
        "content": "Trine Bramsenallierer sig med tidsånden i sin nye debatbog »Sådan gør vi det lidt bedre – 12 bud på hvordan børnefamilier lever og ikke bare overlever«. Man skulle i hvert fald tro, at arbejdsmarkedets parter på industriens område havde bladret i et fortryk inden forhandlingerne om deres nye overenskomst. Dens tiltag, som blandt andet tæller tredje fridag ved børns sygdom, flere omsorgsdage – også til bedsteforældre – og yderligere frit valg på lønkontoen mellem løn, pension og fritid, er som taget ud af de mange anbefalinger fra hende og 11 meddebattører. Den socialdemokratiske politiker er alligevel modig, når hendes navn er det eneste på titelbladet. I dag forbinder de fleste givetvis mest Trine Bramsen med tiden som forsvarsminister. Og de mange sager, hvor hun blev latterliggjort af Forsvarets egne og politiske modstandere. Som partiets familieordfører forsøger hun nu at genopstå fra de politisk døde. Fortiden vil dog sikkert blive brugt mod hende i den debat, hun nu prøver at fremprovokere. Også selvom det her mere end to år efter bør være et overstået kapitel. Bogens titel er inspireret af den tidligere socialdemokratiske statsministerPoul Nyrup Rasmussens»kan vi ikke gøre det lidt bedre«. En vending, han brugte i sin nytårstale i 1998, da han malende beskrev udfordringen for børnefamilierne med en skildring af en forælder på cykel gennem regn og modvind en tidlig morgen undervejs til daginstitutionen med den lille bagpå. Her 27 år senere synes den væsentligste forskel mest at være, at børnesædet bag på cyklen er erstattet af en batteridrevet ladcykel, hvor børnene sidder foran. Trine Bramsen og de socialdemokratiske meddebattører fra parti og fagbevægelse har altså nok at tage fat på. Forslagene til forbedringer er velkendte, men det gør dem ikke mindre relevante. Velsmagende og nærende madordninger i daginstitutioner, mere uddannet personale, lavere takster, højere uddannelsesstøtte og dagpenge ved barsel og ikke mindst mere frihed til forældre og fleksibilitet i arbejdslivet. For blot at nævne nogle. Trine Bramsen har som redaktør udført et glimrende arbejde.Fold sammenLæs mereFoto: Grønningen 1. Trine Bramsen har som redaktør udført et glimrende arbejde. Den type debatbøger lider alt for ofte under, at de forskellige debattører hver for sig oplister næsten enslydende forudsætninger og præmisser for deres forslag. Men i Bramsens bog glimrer den slags genkendelsens kedsommelighed ved sit fravær. Bogen kan derfor læses som et fortløbende idékatalog uafhængigt af, hvem der er forfatter til de enkelte velskrevne afsnit, og man lader sig gerne overbevise. Den røde tråd i debatbogen er en noget anden tilgang til fremtidens samfund end den, som Trine Bramsens partiformand, statsministerMette Frederiksen, har. For snart to år siden sagde Mette Frederiksen »glem det« til forslag om nedsat arbejdstid. Statsministeren ville i stedet i lyset af Ukraine-krig og truende økonomisk nedtur have samlebåndene til at køre længere end til klokken 16. Arbejdsudbud var den nye valuta, store bededag blev afskaffet. Og hvis endelig nogle skulle yde færre arbejdstimer, var det bedsteforældrene, som om 15 år skal have krav på at gå på pension fra de 70 år uanset deres stigende levealder. Hele den diskussion er kun underforstået i debatbogen. Det samme gælder fremtidens trecifrede milliardkrav til Forsvaret og klimaindsatsen, som heller ikke er nævnt. I stedet er hele prioriteringsdiskussionen om, hvor fritimer og milliarder til børnefamilierne skal komme fra, erstattet af et: »Vi har ikke råd til at lade være.« Her er debatoplæggene lige letkøbte nok, selvom en fødselsrate i Danmark på kun halvandet barn pr. kvinde og et truende faldende befolkningstal er den samfundskrise af alle, som synes sværest at løse. Den nye bog føjer sig nu til listen over andre mere eller mindre anbefalelsesværdige socialdemokratiske debatbøger gennem det seneste år. Nuværende skatteministerRasmus Stoklund(S) tog et udlændingepolitisk opgør med Den Europæiske Menneskerettighedsdomstol, folketingsmedlemmetBjørn Brandenborg(S) blæste på Udkantsdanmarks vegne til kamp mod hovedstaden, og justitsministerPeter Hummelgaard(S) åbnede vores øjne for den stadigt eksisterende vold mod børn. Nu mangler vi sådan set bare, at det hele bliver en fremtrædende del af de socialdemokratisk ledede regeringers kommende lovkataloger. For det gør det vel? Berlingskes anmelder Peter Lautrup-Larsen har som politisk reporter og analytiker mere end 40 års erfaring på Christiansborg Sådan gør vi det lidt bedre Forfatter: Trine Bramsen (red.)Sider: 165Pris: 249,95 kronerForlag: Grønningen 1",
        "metadata": {
            "source": "https://www.berlingske.dk/litteratur/trine-bramsen-vil-redde-boernefamilierne-men-fortiden-spoeger-mellem",
            "image_url": null,
            "publication_time": "Tirsdag d. 18. februar 2025, kl. 07.47",
            "author": null,
            "related_links": [],
            "attachments": []
        }
    }
}