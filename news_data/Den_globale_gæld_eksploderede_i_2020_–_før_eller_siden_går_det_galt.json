{
    "version": "1.0",
    "document": {
        "id": "https://www_berlingske_dk/kommentatorer/den-globale-gaeld-eksploderede-i-2020-foer-eller-siden-gaar-det-galt",
        "title": "Den globale gæld eksploderede i 2020 – før eller siden går det galt",
        "content": "Den moderne verdensøkonomi er drevet af gæld. Dvs. at produktion og indkomstfremgang i høj grad finansieres af gæld fremfor stigende pengecirkulation. Vores penge cirkulerer generelt langsommere og langsommere, men alligevel vokser BNP på grund af gældsfinansieret produktion, lønninger og forbrug. Gældsfinansiering er ikke nødvendigvis et problem så længe at udviklingen over tid er stabil og balanceret i forhold til den økonomiske udvikling. Problemet opstår ved at gælden har tendens til at vokse hurtigere end indkomsterne målt ved BNP. I løbet af det sidste års nedlukninger er denne ubalance for alvor eskaleret. Data fra Bank of International Settlement (BIS) viser, at forholdet mellem den globale gæld og BNP i 2020 voksede med 45 procentpoint fra 245 procent til 290 procent, hvilket svarer til en forøgelse på 18 procent.  Der er to afgørende forhold, som muliggør, at gælden har kunnet vokse uden at væksten er fulgt med. Det ene forhold er, at gæld i høj grad betales ved blot at optage endnu mere gæld. Dette gælder blandt andet for såkaldte zombieselskaber, som overholder deres finansielle forpligtelse gennem gældsakkumulation. Ifølge analyse af 14 af de mest udviklede økonomier fortaget af BIS,befinder cirka 15 procent af samtlige selskaber sig i dag i sådan en situation, hvilket svarer til det tidligere rekordniveau fra 2010. Den afgørende forskel er dog, at mange selskaber dengang blev reddet af rentesænkninger, hvilket der næppe er samme mulighed for i dag. Derfor estimerer BIS, at der i gennemsnit er 90 procent sandsynlighed for, at de selskaber, som i dag er zombieselskaber, forbliver det indtil at de før eller siden afvikles. Særlig slemt står det til i de anglo-saksiske lande som USA, Storbritannien, Australien og Canada. Det andet forhold, som har muliggjort den store vækst i gælden uden at indkomsterne er fulgt med, er forskydning af gælden mellem sektorer. Hvor det før finanskrisen i 2008 i høj grad var middelklassehusholdninger, der var gældsat, er det i stigende grad nu virksomheder og stater. Centraliseringen af gælden har dog ikke fjernet kreditrisikoen, men blot gjort den endnu større og systemisk. Når private husholdninger og virksomheder er gældsat, kan det skabe lokale finansielle kriser – når stater er overdrevent gældsatte, vil det før eller siden skabe geopolitiske konflikter. Særligt når gælden er udenlandsk, som det er tilfældet for lande med massive underskud på betalingsbalancen og gældsoptagelse i udlandet – ligeledes de anglo-saksiske lande samt Indien. Stater og virksomheder kan bære en højere gældsbyrde og i længere tid end individuelle husholdninger – men når det går galt, kan det gå rigtig galt. Langt værre end vi så i 2008. Så længe der mellem debitorer og kreditorer hersker en forståelse om, at gæld ikke nødvendigvis skal tilbagebetales, og centralbankerne kontinuerligt sænker deres rente, er der ingen matematiske grænser for, hvor stor gælden kan være i forhold til den underliggende økonomi. Men i det øjeblik grupper af kreditorer kræver højere renter eller ønsker at indfri deres tilgodehavender, opstår problemet. En logisk konsekvens af at finansiere vækst med rentebærende gæld er, at stigende levestandard i dag før eller siden skal håndteres af fremtidige generationer. Som enten må løbe hurtigere eller bære konsekvenserne af stadigt større og hårdere økonomiske kriser. I forbindelse med det sidste års hjælpepakker fik man endnu en gang udskudt en stor økonomisk krise, men man forhindrede den på ingen måde, da intet er fundamentalt forandret. Jeg er hverken spåmand eller politiker, så jeg kan naturligvis ikke forudsige præcis, hvornår gældsboblen brister – ikke mindst fordi det i høj grad er et politisk anliggende mellem nationer. Hvis ikke gælden afvikles diplomatisk, er jeg dog sikker på, at braget vil blive større end forrige gang. Ligesom det generelt har været tilfældet under det nuværende monetære system i løbet af de sidste 50 år,hvor finansielle kriser er opstået hyppigere og hyppigereog med større og større kraft. Rasmus Hougaard Nielsen er økonom, partner i rådgivningsfirmaet Stubkjær og Nielsen og ekstern lektor på CBS",
        "metadata": {
            "source": "https://www.berlingske.dk/kommentatorer/den-globale-gaeld-eksploderede-i-2020-foer-eller-siden-gaar-det-galt",
            "image_url": "https://berlingske.bmcdn.dk/media/cache/resolve/image_x_large/image/144/1446488/23809966-.jpg",
            "publication_time": "Mandag d. 26. juli 2021, kl. 18.13",
            "author": "Rasmus Hougaard Nielsen",
            "related_links": [],
            "attachments": []
        }
    }
}