{
    "version": "1.0",
    "document": {
        "id": "https://www_berlingske_dk/politik/mette-frederiksen-rykker-rundt-med-socialdemokrater-som-brikker-i-et-spil",
        "title": "Mette Frederiksen rykker rundt med socialdemokrater som brikker i et spil. Men de elsker at være brikker i et spil",
        "content": "»Tak fordi I lyttede med. Vi går ind og spiller skak.« Sådan sluttede Mette Frederiksen regeringens pressemøde onsdag. Og det var lige nøjagtig, hvad hun gjorde. Rakte hånden ned fra det allerøverste, tog brikker op og rykkede dem rundt efter en nøje konstrueret plan, der af kilder i Socialdemokratiet beskrives som iskold skak på eliteplan. Rokade er udtrykket for enhver justering af et ministerhold. Men det er også det udtryk, som skakspillere bruger, når to væsentlige brikker i bagkæden pludselig bytter plads, så spillet ændrer sig afgørende. I skak er det kongen og tårnet, der bytter plads. I regeringsrokaden var det dronningen af hovedstaden, overborgmester i København Sophie Hæstorp Andersen, og minister for både høje og lave bygninger, social- og boligminister Pernille Rosenkrantz-Theil, der ud af det blå pludselig stod helt nye steder på brættet. Med et snuptag fik Mette Frederiksen løst to problemer med ét træk: Et københavnerproblem og et regeringsproblem. Ingen nulevende danskere har oplevet København uden en socialdemokratisk overborgmester. Den dag, den bastion falder, bliver den dag, hvor Socialdemokratiet oplever et pinefuldt nederlag af gigantiske proportioner. Dagen kan meget vel blive 18. november næste år, når alle danskere går til kommunalvalg – inklusiv de københavnere, der bliver rødere og rødere for hver gang, de bliver spurgt. Så fuldstændig som Mette Frederiksen i 2020 fyrede Frank Jensen som overborgmester efter #metoo-sager, fyrede Mette Frederiksen torsdag Sophie Hæstorp Andersen på grund af manglede tillid til hendes evner til at omvende SF- og Enhedslisten-vælgere til S-vælgere. Det er i hvert fald den gængse opfattelse i partiet. Og gav så i stedet Hæstorp den smukkeste faldskærm, som en fyret politiker nogensinde har fået: En ministerpost. En post, der blev ledig, da Mette Frederiksen samtidig pillede social- og boligministeren ud af regeringen. Rosenkrantz-Theil har i hele denne regeringsperiode og store dele af den foregående formået at gøre sig upopulær i stort set alle hjørner af Christiansborg – inklusive væsentlige dele af ministerholdet. Rosenkrantz-Theil fik så også sin helt egen faldskærm: Den nu ledige post som spidskandidat for S i København. Med den skakmanøvre lykkedes det Mette Frederiksen at trodse tyngdeloven: Både Hæstorp og Rosenkrantz-Theil faldt. Men de faldt opad. Og det er overskriften på torsdagens rokade set med socialdemokratiske briller: Ministrene der faldt opad. Sammen med Pernille Rosenkrantz-Theil var skatteminister Jeppe Bruus af store dele af den socialdemokratiske folketingsgruppe spået som topkandidat til at blive sparket ud af ministerholdet. I stedet rykkede han op og kom i spidsen for et af danmarkshistoriens mærkeligste ministerier og blev minister for implementering af grøn trepart. Det er ikke sådan lige til at forklare, hvad det arbejde egentlig går ud på, men det er netop det arbejde, der har den allerhøjeste prioritering for regeringen lige nu. Rasmus Stoklund var undtagelsen. Han faldt ikke opad. Han sprang stangspring fra en mellemvare af et ordførerskab som uddannelses- og forskningsordfører op til posten som skatteminister. Det gjorde han ikke kun, fordi han sammen med flere andre stod i forreste række til noget større i folketingsgruppen, men også fordi han tilhører den helt rigtige fraktion. Magtspillet i Socialdemokratiet er styret af fire fraktioner, de såkaldte kaffeklubber: Morgenmadsklubben ledet af Morten Bødskov, Frokostklubben ledet af Nicolai Wammen, Netværket ledet af Peter Hummelgaard og Kaffeklubben ledet af Magnus Heunicke. Alle interne dynamikker i Socialdemokratiet centrerer sig om magtbalancen mellem de fire klubber. Morgenmadsklubben havde hidtil blot én minister – erhvervsminister Morten Bødskov. Nu har den tre med Stoklund som skatteminister og Hæstorp som socialminister. Morgenmadsklubben er »jublende«, som en kilde siger. Frokostklubben har mistet en minister – Dan Jørgensen, der til gengæld er blevet kommissær i EU. Men ministerposten er ikke flyttet langt væk. Wammens Frokostklub er nemlig allieret med Bødskovs Morgenmadsklub. Netværket har mistet en minister, men til gengæld er leder Peter Hummelgaard rykket længere ind i kernen af regeringen som medlem af det centrale økonomiudvalg. Og Netværkets Jeppe Bruus har fået posten som implementeringsminister for den grønne trepart, som er topprioritet for regeringen. Kaffeklubben er i status quo på poster, bortset fra at miljøminister Magnus Heunicke skal dele af sit ministerium til det nye implementeringsministerium for den grønne trepart. Til gengæld er Heunicke også blevet ligestillingsminister, hvilket giver ham mulighed for at profilere sig på andet end iltsvind og døde fisk. Mette Frederiksen har med sin skakrokade og sit ingeniørblik på partiets indre dynamikker lavet et træk, som helt usædvanligt stiller en samlet gruppe tilfreds. Når man torsdag talte med kilder i gruppens fire fraktioner, skulle de nærmest gøre sig umage for at få fyret svinere afsted mod de andre. Ikke at det ikke lykkedes for dem. Centrale skikkelser i kaffeklubberne får stadig fra højre og venstre sidebemærkninger, og så bliver der fyret indirekte svinere afsted mod alle dem, der ikke kom på ministerholdet, selvom de havde håbet på det. Svinere pakket ind i ros til den nye mand på holdet, Rasmus Stoklund. Rasmus Stoklund skåler som ny skatteminister med den gamle skatteminister, Jeppe Bruus.Fold sammenLæs mereFoto: Martin Sylvest/Ritzau Scanpix. »Det er et godt signal at gøre ham til minister. Han er loyal. Han pisser ikke i krogene.« »Det er så fedt, at Mette ikke har belønnet ballademagerne. Rasmus er ren.« Ofte giver det også anledning til en vis murren i krogene i en folketingsgruppe, at en politiker udefra bliver gjort til minister. Ikke i tilfældet Sophie Hæstorp Andersen. De fleste er enige om, at hun ikke var den rigtige for S i København, men at hun med god sandsynlighed kan være rigtig som social- og boligminister. »Mange husker stadig tiden under Helle Thorning, hvor Sophie var i Folketinget og var sundhedsordfører. Hun var virkelig respekteret, og mange følte, at hun blev overset af Thorning, fordi hun ikke blev minister dengang,« siger en kilde. »Sophie skulle jo væk fra rådhuset. Vi må se, om Rosenkrantz er den rigtige til at tage over, men helt overordnet er det jo et virkeligt smukt træk.« Og så er der den del, hvor alle Socialdemokratiets kaffeklubber bilægger stridighederne og samler sig i ét parti og måler sig op mod de andre – særligt Venstre. Her godter Socialdemokratiet sig. »Hele den her rokadesnak begyndte med, at Venstre havde behov for at få mere til sig selv. Nu har de fået Torsten Schack på holdet (som sikkerheds- og beredskabsminister,red.), mens Marie Bjerre skal sidde i møder i Polen og Bulgarien hele tiden som europaminister, og Jakob Jensen har fået strippet sit fødevareministerium, så det nu bare er et dyrevelfærdsministerium. Det viser bare, at når Mette sætter sig til skakbrættet, vinder hun hver gang,« siger en kilde i S-regeringen. Og kilden godter sig også over, at S har fået ministeriet for implementering af grøn trepart. »Vi har i den grad brug for at få styrket vores grønne profil, og det her giver os ejerskabet til den dagsorden. Vi har jo tidligere set, at der er blevet lavet aftaler med landbruget, som aldrig er blevet til virkelighed. Det må ikke ske denne gang,« siger en kilde. Et nok så vigtigt spørgsmål er, om alt dette overhovedet kommer til at betyder noget for Socialdemokratiet, der led et forsmædeligt nederlag i mødet med vælgerne til europaparlamentsvalget, og generelt ligger langt under dets selvforståelsesniveau i målingerne. Det spørgsmål findes der ikke svar på endnu. »Indadtil er den her rokade virkelig vellykket. Men betyder det overhovedet noget for dem, der står og ser på Socialdemokratiet udefra? Vi bliver jo i hvert fald ikke mere røde i forhold til dem, der i stor stil er på vej over til SF. Vi har fået ryddet op i en skuffe, men når skuffen er lukket, er der jo ingen, der kan se det. Men det kan jo også være, at det problem skal løses på en anden måde,« siger en kilde i gruppen. Statsminister Mette Frederiksen (S) præsenterer social- og boligminister Sophie Hæstorp Andersen (S), minister for digitalisering Caroline Stage Olsen (M), skatteminister Rasmus Stoklund (S), minister for samfundssikkerhed og beredskab Torsten Schack Pedersen (V), minister for grøn trepart Jeppe Bruus (S) og europaminister Marie Bjerre (V) foran Frederik 8.s Palæ, Amalienborg Slot, København, torsdag 29. august 2024.Fold sammenLæs mereFoto: Mads Claus Rasmussen/Ritzau Scanpix.",
        "metadata": {
            "source": "https://www.berlingske.dk/politik/mette-frederiksen-rykker-rundt-med-socialdemokrater-som-brikker-i-et-spil",
            "image_url": "https://berlingske.bmcdn.dk/media/cache/resolve/image_x_large/image/183/1831097/24782443-to-brikker-i-et-skakspil-tidligere-overborgmester.jpg",
            "publication_time": "Torsdag d. 29. august 2024, kl. 19.47",
            "author": "Kasper Løvkvist",
            "related_links": [],
            "attachments": []
        }
    }
}