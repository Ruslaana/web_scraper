{
    "version": "1.0",
    "document": {
        "id": "https://www_berlingske_dk/oekonomi/ryanair-udvider-med-fire-nye-ruter-fra-koebenhavn",
        "title": "Ryanair udvider med fire nye ruter fra København",
        "content": "København. Luftfartsselskabet Ryanair fortsætter med at udvide sit rutenet til og fra Danmark. Det irske lavprisselskab vil fra og med næste år også flyve fra København til og fra Pescara (Italien), Thessaloniki (Grækenland), Valencia (Spanien) og Zadar (Kroatien). Disse fire destinationer supplerer selskabets øvrige afgange fra København, så man nu kan flyve til 18 forskellige byer fra Kastrup.  Det fortæller selskabets administrerende direktør, Michael O'Leary, på et pressemøde i København torsdag formiddag. Og han lover, at det bliver endnu billigere at flyve med Ryanair fremover. - Kunderne kan se frem til endnu lavere priser for sommeren 2017, og som vores seneste vejledning bekræftede, forventer vi, at de gennemsnitlige priser vil falde med mellem 10 og 12 procent de næste 6 måneder indtil marts 2017, siger han.  Ryanair forventer at transportere 2,5 millioner passagerer til og fra København næste år på de mere end 120 ugentlige afgange, man har planlagt. Selskabet var i første halvår i år det tredjestørste luftfartsselskab i Danmark målt på antal passagerer. SAS er nummer et, og Norwegian er nummer to, men de to selskaber har i løbet af de første seks måneder tabt terræn til irerne. ",
        "metadata": {
            "source": "https://www.berlingske.dk/oekonomi/ryanair-udvider-med-fire-nye-ruter-fra-koebenhavn",
            "image_url": "https://berlingske.bmcdn.dk/media/cache/resolve/image_x_large/image/10/102436/14917401-billede.jpg",
            "publication_time": "Torsdag d. 29. september 2016, kl. 11.21",
            "author": null,
            "related_links": [],
            "attachments": []
        }
    }
}