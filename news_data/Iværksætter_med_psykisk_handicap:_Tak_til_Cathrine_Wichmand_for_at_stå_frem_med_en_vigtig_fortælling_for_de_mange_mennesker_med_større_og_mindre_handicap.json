{
    "version": "1.0",
    "document": {
        "id": "https://www_berlingske_dk/kommentatorer/ivaerksaetter-med-psykisk-handicap-tak-til-cathrine-wichmand-for-at",
        "title": "Iværksætter med psykisk handicap: Tak til Cathrine Wichmand for at stå frem med en vigtig fortælling for de mange mennesker med større og mindre handicap",
        "content": "Midt i en offentlig debat, der har udviklet sig til et regulært karaktermord påCathrine Widunok Wichmand, er det vigtigere end nogensinde, at vi tager et opgør med den stigmatisering, der fortsat hæfter sig til psykiske handicap. For når vi i misundelsens og moraliseringens navn går efter Cathrine Wichmand, fordi hun modtager personlig assistance som iværksætter med adhd, går vi samtidig i kødet på hele fundamentet for inklusion, iværksætteri og fremtidig vækst. Cathrine Wichmand er ikke et problem. Hun er løsningen. Hun er modig og et forbillede, netop fordi hun insisterer på at skabe værdi trods svære vilkår. I stedet for at knække under sin diagnose har hun valgt at rejse sig og bruge sine evner til at opbygge en virksomhed og være en stemme for de mange med lignende udfordringer, der har brug for håb og en vej ind på arbejdsmarkedet. Hun gør præcis dét, vi opfordrer alle borgere til: Deltager. Bidrager. Viser vejen. Vi har brug for flere som Cathrine Wichmand. For alle de unge og voksne med psykiske handicap, der endnu ikke tror, de har en plads i arbejdslivet, har brug for nogen, der går forrest. Som beviser, at det godt kan lade sig gøre – men også at det kræver de rette forudsætninger. Heriblandt støtteordninger som personlig assistance. Forskning fra blandt andet Stanford og Berkeleyviser, at over to tredjedele af iværksættere oftere end andre kæmper med psykiske udfordringer – heraf har halvdelen mindst én diagnose, ofte adhd, bipolar lidelse eller personlighedsforstyrrelser. Samtidigpeger forskningen på, at netop de personlighedstræk, der forbindes med psykisk sårbarhed – som idérigdom, intensitet, kreativitet og risikovillighed – ofte også er drivkraften bag innovation og succesfuldt iværksætteri. Det, vi kalder en svaghed, kan vise sig at være en styrke – hvis vi tør investere i det. »Det er en betingelse for at modtage personlig assistance, at man selv kan udføre arbejdsopgaverne. Assistenten må ikke fungere som vikar eller almindelig medhjælp – kun som støtte til at kompensere for de barrierer, handicap skaber i hverdagen,« skriver Christina Koch Petersen. Her ses Cathrine Wichmand.Fold sammenLæs mereFoto: Asger Ladefoged. Mennesker med psykiske og kognitive handicap besidder ofte unikke iværksætterevner, men kæmper samtidig med de krav, det traditionelle erhvervsliv stiller: struktur, frister, regnskab, uforudsete opgaver og konstant kommunikation. Det er ikke viljen eller evnerne, der mangler – det er, at vi bærer på et usynligt handicap, der gør det svært at navigere i en hverdag, andre tager for givet. Vi tilpasser os, maskerer os og forsøger at passe ind, indtil vi knækker. Resultatet er ofte sygemelding, apati, selvskade eller misbrug. Mens vi lever i et samfund, der priser innovation, og hvor iværksætteri fremhæves som motoren i fremtidens økonomi, og mens vi investerer millioner i at få flere unge og flere kvinder til at springe ud som iværksættere, bliver Cathrine Wichmand mødt med fordømmelse og beskyldninger om snyd, når hun lovligt og berettiget gør brug at et støtteredskab til at kunne indfri præcis dét, vi hylder. Personlig assistance er ikke en luksus – det er et nødvendigt hjælpemiddel på linje med en førerhund eller betalt transport for en svagtseende. Ordningen er skabt for at give mennesker med varige funktionsnedsættelser reel mulighed for at deltage i arbejdslivet – som lønmodtagere, ledige eller selvstændige. Det er en betingelse for at modtage personlig assistance, at man selv kan udføre arbejdsopgaverne. Assistenten må ikke fungere som vikar eller almindelig medhjælp – kun som støtte til at kompensere for de barrierer, handicap skaber i hverdagen. Når Cathrine Wichmand siger, hun får hjælp til noget, hun »godt kan«, er det ikke en afsløring, men netop kernen i lovgivningen. Personlig assistance handler ikke om at få arbejdet gjort for sig – men om at kunne gøre det selv, med den nødvendige støtte til struktur, overblik og koordinering. Angrebet på Cathrine Wichmand er ikke bare et personligt angreb. Det er en politisk underminering af lovgivers intention og et angreb på fundamentale menneskerettigheder. Det er et angreb på troen på, at mennesker med handicap kan og bør være en del af fremtidens erhvervsliv. Og det er et frontalangreb på iværksætteriets hjerteblod: at skabe, tro og forsøge, selv når oddsene er imod én. Psykisk handicap ikke er svaghedens holdeplads, men en mangfoldig kilde til styrke, ideer og skaberkraft. Derfor skal der lyde et tak til Cathrine Wichmand for at stå frem og for at bære en vigtig fortælling – ikke kun for sig selv, men også for de knap 350.000 mennesker med større og mindre handicap uden for arbejdsmarkedet, som mangler tro og håb på fremtiden. Christina Koch Petersen er iværksætter og kreativ skaber med et psykisk handicap ",
        "metadata": {
            "source": "https://www.berlingske.dk/kommentatorer/ivaerksaetter-med-psykisk-handicap-tak-til-cathrine-wichmand-for-at",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914526/24937459-2019-portrt-af-cathrine-widunok-wichmand-tidli.jpg",
            "publication_time": "Lørdag d. 26. april 2025, kl. 16.23",
            "author": null,
            "related_links": [],
            "attachments": []
        }
    }
}