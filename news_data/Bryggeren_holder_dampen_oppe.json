{
    "version": "1.0",
    "document": {
        "id": "https://www_berlingske_dk/karriere/bryggeren-holder-dampen-oppe",
        "title": "Bryggeren holder dampen oppe",
        "content": "Dynamisk og innovativ, men også uberegnelig og temperamentsfuld. Administrerende direktør Bernd Griese på det familiedominerede og børsnoterede Harboes Bryggeri i Skælskør er en mand med mange ansigter. Han er en legende i dansk erhvervsliv. Den karismatiske Bernd Griese, født i den nordtyske by Lathen an der Ems, har med succes udviklet det søvnige provinsbryggeri til en national dansk spiller med et betydeligt salg i blandt andet Tyskland, Sverige og de baltiske lande. I morgen kan han fejre sit 40 års jubilæum med reception på Spegerborgvej i Skælskør. Den lille vestsjællandske provinsby, hvor Harboes Bryggeri har ligget siden etableringen i 1883, ville uden Bernd Griese som byens iværksætter næppe være blevet kendt uden for Danmarks grænser. Med ham som topchef er Harboe blevet en betydende virksomhed, som på det danske marked i mange år har »drillet« både Carlsberg og Unibrew, som dog fortsat sidder på de største markedsandele. I dag afsætter Harboe hovedparten af sine produkter uden for Danmark. Der har været fart på Bernd Griese, siden han i 1973 blev ansat i bryghuset af den daværende ejer, Gunner Harboe. Ud over at den driftige erhvervsmand siden 1984 har været topchef, og sammen med sin hustru Kirsten er storaktionær i bryggeriet, er han medejer af syv landbrugsaktieselskaber i Danmark. Hertil kommer et stort landbrug i Tyskland. Som ung elektroingeniør kom nordtyskeren Bernd Griese i slutningen af 1960erne til Danmark for som projektleder at arbejde med etableringen af det nu nedlagte olieraffinaderi på Stigsnæs. I begyndelsen af 1970erne kom han igen til Skælskør. For der havde han mødt Kirsten Harboe, datter af den lokale brygmester Gunner Harboe.Den lille trivelige Bernd Griese beskrives af dem, der kan lide ham, som varm, imødekommende, gæstfri og gavmild. Hvis han ellers får sin vilje. Selv har han en gang sagt: »Uden temperament opnår du ikke noget som helst som topleder. Det er drivkraften for mig«. Trods en del lokal skepsis i begyndelsen har han for længst fået markeret sig som en af regionens mest synlige og succesrige forretningsmænd. Efter Murens fald i 1989 var Bernd Griese også en af de første danske forretningsfolk, der så de forretningsmæssige muligheder i det tidligere Østtyskland, DDR. Her byggede han et moderne bryggeri. Bernd Griese er en stædig og vedholdende erhvervsmand. Beviset for det er blandt andet hans mangeårige forsøg på at få Harboes kalkunslagteri til at løbe rundt. I en årrække var der store underskud i fødevareselskabet, der blev lukket for et par år siden. Til gengæld tjente han så mange penge på øllerne og læskedrikkene, at de øvrige aktionærer i Harboes Bryggeri affandt sig med Bernd Grieses fejlslagne kalkuneventyr. I 1980erne og 1990erne var han også medlem af Skælskør Byråd. Først indvalgt for Venstre og siden på en lokalliste. Bryggerkongen blev træt af politik og trak sig ud. Hans temperament er til hurtige og kontante beslutninger. Bernd Griese har i alle årene på bryggeriet og de fleste andre sammenhænge været vant til, at det er ham, der bestemmer. Det var imidlertid ikke muligt at praktisere i et byråd, selv om det var byens matador. Og kom man som ung journalist på besøg hos den charmerende og slagfærdige Bernd Griese på Skælskør Bryggeri i 1980erne, tilbød han ofte, efter et interview var slut, en eller to kasser øl til at tage med hjem. Og det var svært at sige nej. Selv om man brød de uskrevne regler om, at den slags siger journalister nej til. Den pågående Griese har altid haft eminente overtalelsesevner.Dårlig medieomtale har han langtfra undgået. Mere end én gang har der været miljø­kontroverser mellem myndighederne og Harboes Bryggeri og andre af topchef Bernd Grieses virksomheder. Det har hans firmaer fået politianmeldelser og bødekrav for. For et par år siden var det arbejdsmiljøet, der måtte stå for skud. Fagforeningen 3Fs organ, Fagbladet, fremlagde en række historier om underbetaling af østeuropæisk arbejdskraft og slavelignende arbejds- og boligforhold. Det blev direktør Bernd Griese rasende over. Han betegnede skriverierne som løgn og latin. Direktøren fastslog, at han ikke lod sig påvirke af det. »På Harboe findes ærlige, hårdtarbejdende mennesker – og vi holder os til dansk lovgivning og den EU-lovgivning, der følger med for at udnytte globaliseringen,« sagde han til Sjællandske Mediers webudgave, sn.dk. Harboes Bryggeri og dermed Bernd Griese hører til blandt erhvervslivets mest gavmilde givere til det danske kongehus. Selskabet har ifølge bogen »Det koster et kongerige – bag om kongehusets penge og privilegier« af forfatteren Jens Høvsgaard købt tre sejlbåde til en samlet pris på fem millioner kr. Modtagerne var prins Henrik og kronprins Frederik. Bernd og Kirsten Griese kommer i øvrigt til fester i kongehuset. Sejlsporten har altid haft Bernd Grieses særlige interesse. Han nyder turene på havet, når tiden tillader det. Harboes Bryggeri har i øvrigt egen bådebro ud til Skælskør Havn og Fjord. Bernd Griese har modtaget den tyske Verdientsorden am Banner og Verdientskreutz for hans indsats i samhandlen mellem Danmark og Tyskland. Desuden er han Ridder af Dannebrogsordenen.",
        "metadata": {
            "source": "https://www.berlingske.dk/karriere/bryggeren-holder-dampen-oppe",
            "image_url": "https://berlingske.bmcdn.dk/media/cache/resolve/image_x_large/image/38/380054/6374064-bernd.jpg",
            "publication_time": "Mandag d. 29. april 2013, kl. 22.30",
            "author": "Bent Højgaard Sørensen",
            "related_links": [],
            "attachments": []
        }
    }
}