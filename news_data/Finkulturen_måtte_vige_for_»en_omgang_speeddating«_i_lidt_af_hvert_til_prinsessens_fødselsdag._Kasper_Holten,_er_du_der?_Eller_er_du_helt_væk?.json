{
    "version": "1.0",
    "document": {
        "id": "https://www_berlingske_dk/kronikker/finkulturen-maatte-vige-for-en-omgang-speeddating-i-lidt-af-hvert-til",
        "title": "Finkulturen måtte vige for »en omgang speeddating« i lidt af hvert til prinsessens fødselsdag. Kasper Holten, er du der? Eller er du helt væk?",
        "content": "Den gamle dame på Kongens Nytorv blev mindst 100 år yngre, da hun tirsdag aften før påske lagde krummelureloft og scenegulv til årets store royale begivenhed; prinsesse Isabellas 18-års fødselsdagsfejring. Unge mennesker fra hele kongeriget fyldte den guddommelige teatersal med selfies, lipgloss og store smil. Hvor smukt og livsbekræftende kan det blive? Det var det oplagte brandingshow for begge adelige institutioner – se, vi tager de unge seriøst. Men allerede kort inde i forestillingen, meldte det åbenlyse spørgsmål sig … Gør de nu det? For hvorfor måtte de klassiske kunstarter som opera, ballet og skuespil ikke optræde alene sådan en aften? Hvorfor skulle den nurses af Medina, Scarlet Pleasure og en malplaceret midaldrende komiker fra Island? Aftenens konferencier, skuespillerinden Julie Rudbæk, åbnede ballet med fuld boomer-energi og en hentydning til prinsesse Isabellas berømte ord:»Er du helt væk?« Det var i sig selv ganske uoriginalt, særligt fordi prinsessen allerede selv havdeitalesat sin replik på elegant vistil sin fejring i Aarhus ugen forinden, og fordi hun er mere end de ord. »Der er alt for mange mennesker, der går glip af Det Kongelige Teaters fantastiske forestillinger, fordi de frygter ikke at passe ind. Ikke at kunne forstå det hele på den rigtige måde. Men der er ikke en rigtig måde!«Fold sammenLæs mereFoto: Ida Marie Odgaard/Ritzau Scanpix. Alle de unge mennesker i salen var mere end de ord. Ungdommen er mere end teenagedamp og forældreirritation. Foruden at være fremtiden, er den en eksplosion af spørgsmål, erkendelser og tanker. Hvad med at vise dem og os andre noget, der rent faktisk gør vores verden større, så der bliver plads til alt det, der foregår indeni os? Det er jo netop dét de klassiske scenekunstarter kan. Kasper Holten, er du der? Eller er du helt væk? Det Kongelige Teater missede denne aften muligheden for at give den unge målgruppe et brag af en introduktion til ballet, opera, skuespil og klassisk musik – uden popstjernestøttepædagoger. Og det havde klædt det nye kongepar at hylde finkulturen, nu hvor deres image er mere Royal Run end Rigoletto og Raymonda. Det er synd, for den klassiske kunst kan SAGTENS stå alene. Hvis ikke Det Kongelige Teater eller Kongehuset stoler på kunstens kraft og de unges evner til at bruge den, har vi et alvorligt problem. I stedet blev det en omgang speeddating i »lidt af hvert« inden for dans, sang, musik og skuespil. Og flere af aftenens indslag kan slet ikke opleves i Det Kongelige Teater til daglig. Det er der i princippet ikke noget i vejen med. Alle de optrædende er dygtige kunstnere. Og der er intet galt med popmusik. Problemet er, at det var Det Kongelige Teater, højborgen for det klassiske repertoire, der var afsender af showet. Det var i hvert fald teaterchef Kasper Holten og bestyrelsesformand Lars Barfoed, der stod på trappen mellem Holberg og Oehlenschläger og bød de kongelige velkommen. »Hvis Det Kongelige Teater skal leve evigt, må man i ledelsen erkende, at det gør publikum ikke.« På billedet ses teaterchef Kasper Holten.Fold sammenLæs mereFoto: Rune Øe. Så hvis ikke de klassiske kunstarter skulle drive festen, var der vel ingen grund til, at det var Det Kongelige Teater, der var vært. Så kunne festen vel have været holdt i Royal Arena – som Kongehuset jo også deler navn med. Det Kongelige Teaters egne superstjerner som balletdanserne Emma Riis-Kofoed, Tobias Praetorius, Astrid Elbo, elever fra balletskolen samt operasangerne Louise McClelland Jacobsen og Theodore Platt druknede desuden i mangelfuld introduktion og svag scenografi. De to sangere optrådte jo nærmest ikke engang på scenen. De måtte primært synge foran tæppet, som var de pauseklovne i et sceneskift. Det giver jo ingen mening. Giv dem dog hele rumfanget, så der er plads til, at vores hjerter kan åbne sig med deres stemmer. Jeg ville desuden ønske, at konferencierrollen havde været lidt mindre konfirmationstale og lidt mere kunstens frelser. I mine øjne burde Julie Rudbæk have ageret oversætter mellem de unge og de (ja, til tider) abstrakte klassiske værker. For det er der brug for, når man er ny, så man ikke føler sig forkert i de forfinede rammer. Der er alt for mange mennesker, der går glip af Det Kongelige Teaters fantastiske forestillinger, fordi de frygter ikke at passe ind. Ikke at kunne forstå det hele på den rigtige måde. Men der er ikke en rigtig måde! Teatrets verden er for alle. Og opera og ballet er langt mere imødekommende og imponerende, end man tror. De kræver faktisk blot en tilstedeværelse. Den overnaturlige rus, skal nok finde ned i ens krop. »For ja, Det Kongelige Teater vælger at slutte festlighederne med en Scarlet Pleasure-minikoncert, og den kulminerende timing virker nærmest som en takkegave til publikum for at have holdt ud hele vejen igennem alt det 'kedelige' – se, nu må I have det sjovt!«Fold sammenLæs mereFoto: Asger Ladefoged. Men det skaber naturligvis altid en ekstra dimension til kunsten, når vi kan beklæde den med flere lag af viden og forundring. I stedet for at introducere den suveræne pas de deux fra Don Quixote i en litterær kontekst (hvilket er ligegyldigt, for Don Quixote handler jo ikke om Don Quixote), kunne konferencieren have introduceret balletten som kunstform – kort, sjovt og oplysende. Hvad er det denne ejendommelige, paradoksale, livsvigtige fortryllelse af en kunstart kan? Hvorfor er den lige så tiltrækkende som kærlighed? Hvordan laver man 32 piruetter i træk på ét ben? Er det overhovedet muligt? Særligt Den Kongelige Ballet har jo lidt noget af en totalskade de seneste år med skeletdans i skabet og en heftig mediedækning, der resulterede i en advokatundersøgelse af trivslen på balletskolen og en ny skolereform til følge. Og her havde Det Kongelige Teater så den ædelstenssjældne mulighed for at vise både publikum i salen, og alle der så med på tv, hvorfor balletten er en kunstart, vi ikke kan leve uden. En pas de deux og et mere moderne indslag fra Kompagni B (8. og 9. klasserne på balletskolen) var bare ikke nok. Der skulle have stået et fuldtalligt, stærkt balletkompagni på den scene, da det tæppe gik op, så ingen ville være i tvivl om ballettens vigtighed og position i dansk kultur. Hvor blev magtdemonstrationen af – foruden Emmas og Tobias’ perfekte piruetter? I det hele taget manglede der pragt og scenedybde i showet. Hvor var alle de smukke kulisser, der polstrer vores fantasi? Hvor var opfindsomheden i at skabe en original forestilling til anledningen, fremfor uddrag af allerede eksisterende værker? »Unge mennesker fra hele kongeriget fyldte den guddommelige teatersal med selfies, lipgloss og store smil«Fold sammenLæs mereFoto: Ida Marie Odgaard/Ritzau Scanpix. Til sidst i det blandede bolsjeprogram fik vi dog endelig en nyskabt koreografi af Eukene Sagues, danset af solodanserinde Astrid Elbo, men til musik af Scarlet Pleasure og Giift. For ja, Det Kongelige Teater vælger at slutte festlighederne med en Scarlet Pleasure-minikoncert, og den kulminerende timing virker nærmest som en takkegave til publikum for at have holdt ud hele vejen igennem alt det »kedelige« – se, nu må I have det sjovt! Det er et ejendommeligt valg. Særligt taget i betragtning, at hvis der er noget de klassiske værker formår, så er det ved Gud at være garant for en dramatisk og storslået finale. Det er ligesom akternes præmis. Og særligt i opera og ballet, er det nærmest et handlingsmønster, at historien kulminerer i død, drab eller fest. Så hvorfor runder man ikke af med sådan et teatralsk festfyrværkeri – måske i en medley? – i stedet for en playliste, man kan finde på Spotify? Det Kongelige Teater bærer en krone af en grund, men den må de ikke tage for givet. På trods af et forrygende billetsalg, er de dybt afhængige af at tiltrække en yngre målgruppe. Min egen evighedsforelskelse i teatret har efterhånden betydet, at jeg har haft rumpen i snart alle sæder på Gamle Scene, så jeg kender kernepublikummet, og de har altså gråt hår. Hvis Det Kongelige Teater skal leve evigt, må man i ledelsen erkende, at det gør publikum ikke. Vis magien, vis storheden, vis den verden af forunderlighed, som man aldrig finder på sin telefon. De filterløse følelser og overraskelsens gisp, der sætter sig i lungerne, så man for evigt vil søge mod teatret for at få luft igen. Nana Langhoff er kommunikationsrådgiver og tidligere pr- og presseansvarlig hos Det Kongelige Teater ",
        "metadata": {
            "source": "https://www.berlingske.dk/kronikker/finkulturen-maatte-vige-for-en-omgang-speeddating-i-lidt-af-hvert-til",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913811/24936070-prinsesse-isabella-ankommer-da-prinsesse-isabella.jpg",
            "publication_time": "Torsdag d. 24. april 2025, kl. 11.05",
            "author": null,
            "related_links": [],
            "attachments": []
        }
    }
}