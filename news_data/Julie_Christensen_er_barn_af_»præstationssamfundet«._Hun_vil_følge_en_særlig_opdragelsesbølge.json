{
    "version": "1.0",
    "document": {
        "id": "https://www_berlingske_dk/vores-liv/julie-christensen-er-barn-af-praestationssamfundet-hun-vil-foelge-en",
        "title": "Julie Christensen er barn af »præstationssamfundet«. Hun vil følge en særlig opdragelsesbølge",
        "content": "Julie Christensen er vokset op i »præstationssamfundet«. Hun har altid jagtet »prestige«. Den høje karakter, den rigtige adresse og det rigtige look. Det ved hun godt, siger hun. Nu er hun gravid. Med sin mand vandrer hun rundt i en stor børnebutik i Vanløse, taler med Berlingske og shopper til den kommende generation, som hun skal være med til at forme: generation Beta, 2025-2039. Hun har allerede købt den dyre, populære barnevogn Bugaboo. Hun er med sin mand flyttet ind i en 156 kvadratmeter stor lejlighed på Frederiksberg, og samtidig overvejer hun at tage en ph.d. »Noget i mig synes, at det er spændende, men noget i mig synes bare, at det er fedt at have en ph.d.-grad. Fordi det er velset.« Julie Christensens forventninger har bragt hende langt, forklarer hun. Til maj skal hun og hendes mand, Mikas Lander, have en dreng. Han bliver et af de første børn i generation Beta, og hans forældres største prioritet er, at hanikkevokser op med de samme krav til sig selv, som de gjorde. Julie Christensen er 30 år og bor med sin mand på Frederiksberg.Fold sammenLæs mereFoto: Nicoline Kjems-Krognos. Børnene af »præstationssamfundet« er blevet voksne. Jan Kampmann, der er barndomsforsker og professor ved Roskilde Universitet, ser en generation af forældre, der har større forventninger til sig selv end nogensinde før. De skal, siger han, nærmest have en uddannelse i forældreskabet, før de føler, at de kan opdrage deres børn. »Over de sidste ti år er der kommet et større fokus på at være den rigtige forælder. En form for professionalisering af forældreskabet: Der er krav og forventninger om, at du har sat dig ind i, hvad der er det rigtige for forældre og for deres børn. Der bliver stillet meget store forventninger til dem.« En af årsagerne til det store pres på disse forældre er de mange tendenser, som bliver delt i langt højere grad end tidligere, siger han. Jan Kampmann: »Min bekymring er, at det pres, der er på, at børnene hele tiden skal videre, have læringsaktiviteter fra vuggestuen, og der er ingen tid at spilde. At det i sidste ende undergraver børnenes trivsel.«Fold sammenLæs mereFoto: Niels Ahlmann Olesen. Opdragelsesteknikker med gode råd på de sociale medier kan hurtigt nå ud til flere tusinde mennesker, og forældrene kan føle et pres for at hoppe med på disse bølger. De mange tendenser må siges at være »definerende for forældreskabet i dag«, forklarer han. Men det kan have konsekvenser. Kan forældrenes pres på sig selv få konsekvenser for børnenes trivsel? »Ja, det mener jeg. Min bekymring er, at det pres, der er på, at børnene hele tiden skal videre, have læringsaktiviteter fra vuggestuen, og der er ingen tid at spilde. At det i sidste ende undergraver børnenes trivsel. Strengt taget kan vi imod vores vilje og intentioner komme til at bidrage til en øget grad af mistrivsel,« siger han. For Julie Christensen er de høje krav noget, som har ført hende langt. Men de kommer også med en pris.Fold sammenLæs mereFoto: Nicoline Kjems-Krognos. Julie Christensen lader sig ikke nøjes, forklarer hun. I folkeskolen gjaldt det om at have de rigtige cowboybukser. Dem havde hun. I gymnasiet handlede det om at få den rigtige karakter. Hun fik et snit på 11. »Jeg har altid været meget målrettet, og i en alder af 27 år blev jeg den yngste kliniske underviser i hele Region Hovedstaden,« siger hun. Hun har »sit hjerte med«. Det har hun i alle beslutninger, hun tager, siger hun. Men hun er også bevidst om, at hun i høj grad er blevet påvirket af, hvad andre synes. Hvad samfundet forventer af hende. Nu oplever hun det igen. Hun kan ikke lade være med at sætte tårnhøje krav til sit eget forældreskab, siger hun, da hun passerer en række legende børn i børnebutikken. »Jeg går og tager skærmbilleder og skriver ting ned, taler med min kæreste om det løbende, overvejer, hvordan jeg gerne vil være som mor. Sidste år valgt vi at blive gift på baggrund af at passe på hinanden og på ham.« Men hun kæmper også imod disse forventninger. Det er hendes egen »store styrke«, at hun kan sætte sig et mål og kæmpe for det, indtil hun har opnået det. Men hun ved, at denne evne eller trang har været hård for det mentale helbred. »At jeg altid gerne vil opnå det højeste – en høj karakter og så videre – har været hårdt og ikke altid så sjovt for mig. Og hvis jeg har høje krav til mig selv, så kommer jeg til at give det videre,« siger hun. Julie Christensen: »Han skal have lov til at være den, han er. Men de sociale medier er med til at gøre, at mange sammenligner sig og får ekstremt store forventninger til sig selv.«Fold sammenLæs mereFoto: Nicoline Kjems-Krognos. Der er dog håb for den nye generation af børn, understreger Jan Kampmann. Med de ekstremt opmærksomme forældre er der også kommet modbølger. Der er nemlig dem, der har fået øjnene op for, at deres velvillighed til at gøre det bedste for deres børn i sidste ende kan gøre det modsatte: Disse forældre har mere eller mindre besluttet sig for at lette på skuldrene og lade deres børn lege, forklarer Jan Kampmann og vurderer, at bølgen kan præge »de næste 10-15 år«. »Modbølgen består af forældre, der ikke er så læringsfikserede. De har ikke lige så travlt med, hvad deres børn skal nå at lære, og børnene får lov at lege. Det er håbet for denne generation,« siger han. En anden bølge, som Jan Kampmann mener kan forme fremtidens børn positivt, er »skærmskepsissen«. »Der er en stor bølge af kritikere af skærmene. Der er kommet en bevidsthed om: 'Hvad fanden er det, vi har gang i. Vi skal være meget mere opmærksomme på skærmtid, og hvor meget børnene egentlig skal have adgang til af sociale medier og så videre,'« forklarer han. Han forklarer, at det vil være sundt for barnet at fjerne sig fra skærmene og være mere sammen med vennerne uden for cyberspace. Julie Christensen vil forsøge at ride med på modbølgen. For hun er ikke i tvivl om, at hendes egne høje krav ofte stammer fra de sociale medier. »Apropos,« siger hun, da hun passerer en såkaldt iPad-holder – en holder, man kan påmønstre sin barnevogn, så barnet kan se iPad, mens det bliver fragtet. »Vi er begge meget enige om, at han skal ikke kigge på sådan en, før han er tre år gammel,« forklarer hun, men erkender, at »han nok kommer til at se på sådan en før«. De vil gerne give deres kommende søn »chancen for at være barn«. Han skal have lov til at lege, og de vil ikke stresse med, at han hele tiden skal videre i systemet. »Han skal have lov til at være den, han er. Men de sociale medier er med til at gøre, at mange sammenligner sig og får ekstremt store forventninger til sig selv,« forklarer hun. Hendes mand har fundet en sofa i den store børnebutik og »undersøger en vuggemotor«. »Jeg har endelig fået lokket ham med,« griner hun. Nu skal de snart hjemad, siger Julie Christensen.",
        "metadata": {
            "source": "https://www.berlingske.dk/vores-liv/julie-christensen-er-barn-af-praestationssamfundet-hun-vil-foelge-en",
            "image_url": "https://berlingske.bmcdn.dk/media/cache/resolve/image_x_large_vertical/image/187/1878382/24870198-julie-christensen-p-30-r-venter-sit-frste-barn.jpg",
            "publication_time": "Onsdag d. 15. januar 2025, kl. 10.06",
            "author": "Malte Møller Madsen",
            "related_links": [],
            "attachments": []
        }
    }
}