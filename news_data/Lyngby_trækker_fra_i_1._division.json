{
    "version": "1.0",
    "document": {
        "id": "https://www_berlingske_dk/sport/lyngby-traekker-fra-i-1_-division",
        "title": "Lyngby trækker fra i 1. division",
        "content": "David Nielsens Lyngby ligner en stadig mere sikker oprykker til næste sæsons Superliga. Torsdag aften vandt de kongeblå 2-0 hjemme over bundholdet Næstved. Der gik bare tre minutter, så lå bolden for første gang i netmaskerne bag Næstveds keeper. Jeppe Kjær fulgte op på en ripost, efter David Boysen havde skudt på stolpen. Otte minutter senere headede Lasse Fosgaard bolden i nettet efter hjørnespark. 2-0, og så blev der ikke scoret yderligere i den kamp. Resultatet betyder, at Lyngby nu ligger alene i spidsen med 35 point for 16 kampe, men nok så vigtigt er der nu 11 point ned til den fjerdeplads, der ikke giver adgang til Superligaen. Lyngby har til gengæld et hårdt program i de sidste tre kampe inden vinterpausen. Først gælder det AC Horsens ude om 11 dage, tre dage senere kommer Vejle på besøg, og til sidst venter en udekamp mod FC Fredericia. Alle tre modstandere fra den øjeblikkelige top-fem i 1. division, som uden undtagelse gør sig forhåbninger om oprykning.  ",
        "metadata": {
            "source": "https://www.berlingske.dk/sport/lyngby-traekker-fra-i-1.-division",
            "image_url": "https://berlingske.bmcdn.dk/media/cache/resolve/image_x_large/image/15/153988/11257328-fodbold-dvandi.jpeg",
            "publication_time": "Torsdag d. 05. november 2015, kl. 21.54",
            "author": null,
            "related_links": [],
            "attachments": []
        }
    }
}