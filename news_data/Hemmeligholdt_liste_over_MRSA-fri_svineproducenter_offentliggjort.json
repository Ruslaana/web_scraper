{
    "version": "1.0",
    "document": {
        "id": "https://www_berlingske_dk/samfund/hemmeligholdt-liste-over-mrsa-fri-svineproducenter-offentliggjort",
        "title": "Hemmeligholdt liste over MRSA-fri svineproducenter offentliggjort",
        "content": "København: En opgørelse, som Fødevarestyrelsen lavede i 2014, har hidtil været hemmeligholdt. Efter Højesteret den 22. januar krævede listen offentliggjort har to journalister nu lagt den frem. Listen viser, at Fødevarestyrelsens undersøgelse blandt 278 svineproducenter i 2014 erklærede 86 besætninger MRSA-fri. Fire af de svineproducenter har siden skiftet ejer eller er lukket, hvilket efterlader 82 MRSA-fri svineproducenter fra undersøgelsen. Det er gårdene og ejerne af de 82 svineproducenter, som de to journalister Nils Mulvad og Kjeld Hansen nu lægger frem. Svineproducenternes besætninger blev testet negativ for MRSA CC398-bakterien, der normalt er ufarlig for svinene, men som smitter til mennesker, hvor den kan forårsage alvorlige infektioner med risiko for blodforgiftning og dødsfald. I årene 2012 til 2014 har myndighederne registreret syv dødsfald relateret til MRSA CC398 i Danmark. Listen er ifølge de to journalister blevet hemmeligholdt af myndighederne efter pres fra brancheorganisationen Landbrug & Fødevarer. Claus Fertin, der er direktør for Seges - et videnscenter under Landbrug & Fødevarer - advarer imod, at listen kan bruges som en deklaration for, hvor man med garanti kan finde MRSA-frie besætninger. - MRSA CC398 kan smitte mellem svin og mennesker. Derfor kan den bæres fra ejendom til ejendom, uden at nogen kan opdage det, siger til de to journalister. - Hvis vi havde troet på, at der havde været muligt at bremse smitten, havde vi været villige til at lave en deklaration. Navnene på de resterende 196 svineproducenter er ikke blevet offentliggjort. Det vides ikke, hvorvidt nogle af dem er lukket eller er blevet fri for MRSA CC398-bakterien siden undersøgelsen i 2014. /ritzau/",
        "metadata": {
            "source": "https://www.berlingske.dk/samfund/hemmeligholdt-liste-over-mrsa-fri-svineproducenter-offentliggjort",
            "image_url": "https://berlingske.bmcdn.dk/media/cache/resolve/image_x_large/image/16/166135/12179357-svineavlere.jpg",
            "publication_time": "Søndag d. 31. januar 2016, kl. 21.18",
            "author": null,
            "related_links": [],
            "attachments": []
        }
    }
}