{
    "version": "1.0",
    "document": {
        "id": "https://www_berlingske_dk/boeger/er-islandsk-stjerneforfatters-svimlende-stil-ved-at-blive-maner",
        "title": "Er islandsk stjerneforfatters svimlende stil ved at blive manér?",
        "content": "»Det kan være svært, ja, direkte ubehageligt, når to fremmede mennesker er nødt til at vente sammen på, at kaffen bliver færdig.« Blandt de mange glæder ved at læse Jón Kalman Stefánsson er hans evne til at beskrive situationer, der er genkendelige, men som samtidig bærer på en dybere sandhed om det at være menneske. Livsvisdom, hedder det med et lidt fesent ord. Men det ER altså dét, man gang på gang møder i islændingens romaner, der stort set kun består af højdepunkter, og hvor jeg personligt holder mest af »Sommerlys, og så kommer natten« og»Fisk har ingen fødder«. Titlerne peger også på Stefánssons slægtskab med poesien. Han skriver prosa, men i en fortættet, lyrisk stil. At læse Stefánsson er som at læse en roman, der er skrevet igennem af en digter. Eller omvendt: Digte skrevet igennem af en prosaist. Sådan er det også med hans nyeste roman på dansk, nemlig »Historien om Asta«, der handler om Helga og Sigvaldi, der forelsker sig i en rus af sex og fascination. Snart får de to piger, og kernefamilielivet kan begynde. Men Helga er ikke for fastholdere, og en dag går hun fra sin elskede og to børn. Sigvaldi paralyseres af svigtet og er ude af stand til at se efter sine piger. Den ene, Asta, ender i pleje, men brækker, fuldt fortjent, næsen på en dreng og sendes på genopdragelse hos et par i Vestfjordene, der lever et hårdt,Halldór Laxness’sk liv. Der møder hun også den smukke dreng Josef, og lige dér, sammen med ham, indleder Asta sit kærligheds- og driftsliv, der på så mange måder trækker tråde til Helga. Stefánsson har forfatterskabet igennem skrevet om familier og fællesskaber og om individer, der ikke vil eller kan indpasse sig. Det gør han også i »Historien om Asta«, der er mange historier, men altså inderst inde historien om Asta, Sigvaldi og Helga. Det er de tre, hvorom alle de andre karakterer og beskrivelserne af Island og de ændrede samfundsforhold deroppe kredser, og det er de tre, der ikke fremstår som fiktioner, men som rigtige mennesker, med alt hvad dertil hører af kompleksitet og idiosynkrasier, og som med alderen oplever tilværelsens affortryllelse. En god roman er dog ikke kun afhængig af sine hovedkarakterer og grundhistorie, men naturligvis i lige så høj grad af, hvordan det hele fortælles. Og her er vi (også) i klassisk Stefánsson-territorie: »Historien om Asta« ligner en klassisk, gammeldags murstensroman, men er det langtfra med sin springende, ofte selvopløsende stil, der mere minder om hukommelsen end om traditionel historiefortælling. Den effekt opnår Stefánsson via en række stilistiske greb, og indimellem skjuler han endda for læseren, hvem det er, der fortæller. Oftest er det dog tydeliggjort, at det enten er Sigvaldi, der er faldet ned af en stige og nu ser sit liv med alle dets fortrydelser og sin store kærlighed passere revy, eller Asta i de breve, hun skrev gennem årene og frem gennem flere uafvendelige katastrofer. Men er det stil eller manér? Det er spørgsmålet, jeg sidder tilbage med. Jeg er i tvivl. På den ene side er det jo på det nærmeste Stefánsson selv, der har opfundet den måde at skrive på. På den anden side føles det indimellem lidt for genkendeligt, og som om romanen er bange for at fremstå banal. Bange for »bare« at være en historie om en familie og et samfund. Som om de mange lag og finter skal tilføre noget mere, skal skabe et sug i læseren, som ellers ikke ville finde sted.  Måske er det, fordi jeg har læst hele forfatterskabet. Måske fremstår »Historien om Asta« mirakuløst god for en læser, der her møder Stefánssons stil for første gang. Det gør den sikkert. Men altså ikke for mig. Der er en veludført roman, ingen tvivl om det, men hele det fortællemæssige show, det tipper mere mod manér end stil for mig. Men hvor kan han skrive, og hvor er han fuld af stærke poetiske billeder. Som her: »men så ligger det store hav pludselig for øjnene af Asta. Som et knytnæveslag.« Og hvor er han klog på menneskelivet. Som i de her linjer, der også indkredser et af de centrale temaer i det store romanmaskineri: »Den som er i live har ikke bare ansvar for sig selv. Det er måske den tungeste byrde.« Historien om Asta Forfatter: Jón Kalman Stefánsson.Oversætter: Kim Lembek.Sider: 480.Pris: 300 kr.Forlag: Batzer & Co.",
        "metadata": {
            "source": "https://www.berlingske.dk/boeger/er-islandsk-stjerneforfatters-svimlende-stil-ved-at-blive-maner",
            "image_url": "https://berlingske.bmcdn.dk/media/cache/resolve/image_x_large/image/100/1001432/22105153-jn-kalman-stefnsson.jpg",
            "publication_time": "Tirsdag d. 18. september 2018, kl. 11.00",
            "author": "Jeppe Krogsgaard Christensen",
            "related_links": [],
            "attachments": []
        }
    }
}