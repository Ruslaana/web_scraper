{
    "version": "1.0",
    "document": {
        "id": "https://www_berlingske_dk/oekonomi/elbiler-er-billigere-end-nogensinde-foer-saa-skal-man-koebe-hurtigst",
        "title": "Elbiler er billigere end nogensinde før – så skal man købe hurtigst muligt? Her er førende eksperters bedste råd",
        "content": "Mange danskere kender til overvejelsen. Er det nu, man skal investere i en elbil, eller er det økonomisk set godt at vente, til prisen potentielt er faldet yderligere? Spørger man nogle af landets førende eksperter på området, så er svaret faktisk enkelt: 2025 er nemligåret, hvor man kan gøre en fordelagtig handel. Sådan lyder det blandt andre fra Ilyas Dogru, der er forbrugerøkonom i FDM med fokus på netop eldrevne biler. »Det er et helt specielt elbilår,« siger han og forklarer, at bilproducenterne vil fortsætte med at sælge elbiler af en bestemt årsag. »Der skal derfor sælges en hulens masse elbiler til hele Europa, selvom hele Europa ikke er klar til elbiler. Men det er vi i Danmark – og vi belønnes nu med store prisnedsættelser,« tilføjer han. Den centrale årsag til de faldende priser er EUs nye CO2-krav, der kan koste producenterne bøder på over 100 milliarder kroner ifølge tal fra brancheorganisationen ACEA, hvis ikke de sælger nok elbiler, forklarer René Tønder, der er strategisk rådgiver i selskabet AutoInc. EU-reguleringen stiller krav til CO2-udledningen for bilproducenternes samlede salg i 2025. Udledningen skal sænkes med yderligere 15 procent. Der skal derfor sælges væsentlig flere elbiler for at undgå milliardstore bøder.Fold sammenLæs mereFoto: Dado Ruvic/Reuters/Ritzau Scanpix. Og skal man af med nogle elbiler, siger han, så er Danmark det »perfekte marked« at sælge billige biler. Bilproducenter som Volkswagen, Mercedes og Stellantis, der blandt andet står bag Peugeot, Fiat, Citroën og Opel, har sågar en klar interesse i at afsætte flest mulige biler til billige priser. »For hvis det er det, der gør, at man kan komme under kravet, så pyt med, at man taber penge på at sælge biler billigt i Danmark. Det kan rigelig opvejes med, at man ikke skal betale bøder,« siger René Tønder. Ilyas Dogru og René Tønder er enige om, at omstændighederne er gode for at skifte til den længe ventede elbil. Men det er ikke nødvendigvis alle, der med det samme bør spæne til bilhandleren og sikre sig en ny Skoda Enyaq. Billige biler er nemlig først og fremmest ikke hele billedet, siger René Tønder. Han mener, at man i de fleste køberes tilfælde skal se et bilkøb som en byttehandel. »Man bør være opmærksom på, at det er bytteforholdet mellem den gamle og den nye bil, der er afgørende. Og dér tror jeg sådan set ikke, at bytteforholdet kommer til at se meget anderledes ud i fremtiden,« siger René Tønder. Førstegangskøbere kan dog ifølge René Tønder gøre klogt i et par års mådehold. »Strømmen af billige elbiler til Danmark stopper ikke i 2025. Priserne vil kun falde yderligere, mens teknologien hele tiden udvikles, så her vil man decideret kunne spare penge på at købe en bil,« siger han. Den nedadgående spiral for værdien af elbiler siges helt nøjagtigt at kunne fastsættes til fredag den 13. januar 2023. Det var dagen, hvor Tesla indledte priskrigen ved at melde ud om voldsomme prisnedsættelser.Fold sammenLæs mereFoto: Noah Berger/AP/Ritzau Scanpix. Trods sin kollegas pointe har Ilyas Dogru dog alligevel svært ved at se 2025 som andet end en anledning til at købe en ny elbil. »Der har bare aldrig været et bedre tidspunkt. Min bedste anbefaling er egentlig ikke at spekulere for meget i elbilpriserne, fordi de allerede er faldet så meget, at man lige nu kan gøre en god handel,« lyder det. René Tønder foreslår i stedet at sælge benzinbilen ogleaseen elbil. »Det skyldes en kombination af fortsat faldende priser, men også at teknologien skrider hurtigt frem. Hvem ved, om man om et år eller to kan få biler, der lader på fem minutter, hvilket vil få stor betydning for prisen,« siger han og tilføjer: »Den eneste måde, man isoleret set kan komme uden om den risiko, vil som privatforbruger være at privatlease. Der er nogle gange rigtig gode priser på privatleasing, hvis man følger markedet og slår til på det rigtige tidspunkt.« I Danmark er over halvdelen – 56,4 procent – af de nye personbiler på de danske veje indregistrerede til privatleasing, viser seneste tal fra Danmarks Statistik. Godt en fjerdedel af dem er elbiler.Fold sammenLæs mereFoto: Denis Balibouse/Reuters/Ritzau Scanpix. Der kan godt komme nogle pludselige tilbud, der rydder markedet, istemmer Ilyas Dogru. Alligevel er han mere skeptisk anlagt over for leasingbiler, først og fremmest fordi man på sigt lider et værditab. »Ellers er leasing ret attraktivt, hvis du lige vil prøve livet af som elbilist, hvis du er usikker på priserne, eller hvis du har et begrænset kørselsbehov,« siger Ilyas Dogru med henvisning til, at mange leasingbiler har kilometerbegrænsninger på mellem 10.000 og 15.000 kilometer om måneden. Han er dog uenig i, at leasing lige nu vil være den bedste løsning, fordi priserne ifølge hans vurdering lægger op til køb: »De gode tilbud er for tiden ikke på leasingmarkedet. Det er primært køb.« Skal man købe en elbil, kan man også vende sig mod brugtbilsmarkedet, hvor der sidste år blev handlet flere biler end ved nysalg. Og her har markedet også formet sig i den danske forbrugers favør, fremhæver Ilyas Dogru. Der er nemlig det seneste halvandet år kommet en masse brugte elbiler fra nogle af branchens største nationer: Tyskland, Frankrig og Italien. »Det sænker priserne, så rent privatøkonomisk er køb af brugte biler ret godt, fordi du faktisk får rigtig meget bil for pengene,« siger han. René Tønder er enig og peger sammen med Ilyas Dogru på to ting, man dog skal være opmærksom på. »Der kan være nogle garantivilkår, som man bør læse grundigt igennem for at undgå at stå med en lang næse, hvis noget ikke virker, som det skal,« siger René Tønder. Med 457.000 biler blev 2024 et rekordår for salg af brugte biler. Benzinbilerne dominerer stadig brugtbilmarkedet, men salget af brugte elbiler er mere end fordoblet i 2024. Den vækst ventes at fortsætte i 2025, lyder det i en ny rapport fra FDM.Fold sammenLæs mereFoto: Liselotte Sabroe. Derudover bør man have øje for, om udstyret er, som det skal være, hvis man køber en brugt bil, der er importeret fra udlandet. »Bilerne kan være importerede med mindre – eller noget andet udstyr – end du ville få i Danmark,« siger Ilyas Dogru, der på dette punkt er vant til at se danske kunder træde skævt. »Der var for eksempel nogle spanske varianter uden sædevarme i, fordi man ikke behøver det i Spanien. Men det er ærgerligt ikke at få med, når man køber bil i Danmark – så spørg altid forhandleren, hvor bilen stammer fra, og om der er det udstyr, du gerne vil have.« Ilyas Dogru og René Tønder advarer samtidig mod ikke at begå en oplagt fejl: At købe det bedste fra begge verdener. Det drejer sig om hybridbiler, der kører på både el og benzin. De er populære i Europa og effektive, hvis man både bruger bilen til bykørsel og kører lange ture, hvor det er en fordel at kunne køre langt på literen. Dog er de underlagt en registreringsafgift i Danmark, som elbiler ikke er, påpeger eksperterne. Antallet af solgte hybridbiler er faldet i Danmark, og det er sket, i takt med at beskatningen af dem er steget. I 2022 var en fjerdedel af leasingselskabernes flåde pluginhybrider – i dag er det seks procent, viser en analyse fra leasingselskabet Avarl.Fold sammenLæs mereFoto: Dimitar Dilkoff/AFP/Ritzau Scanpix. »Det er et marked, der af afgiftsmæssige årsager er for nedadgående i Danmark. Jeg tror nærmest ikke, at der bliver solgt nogen i 2025,« siger René Tønder. Ilyas Dogru minder desuden om, at hybridbiler typisk er dyrere i drift, fordi deres motorer er mere komplekse. »Der kan ganske enkelt gå flere ting i stykker,« siger han. Skal du af med din bil nu, er der ifølge Ilyas Dogru og René Tønder to biltyper, der giver særlig god mening at komme af med. Først og fremmest er det en kamp mod uret at komme af med dit køretøj, hvis det kører på diesel. »Så skal du overveje at komme af med den,« siger Ilyas Dogru, mens René Tønder tilføjer, at man er nødt til at eksportere dieselbilerne til udlandet, fordi der »slet ikke noget marked for dem i Danmark«. Mulighederne er trods alt en del størrefor ejeren af en benzinbil, tilføjer de to eksperter. Markedet for dem er nemlig stadig stort, og derfor kan du også stadig få gode penge for din bil. Har du en lille benzinbil, kan det dog betale sig at bytte den ud med en elbil med det samme, tilføjer René Tønder, der har et sidste lille tip. Årsagen er, forklarer han, at små benzinbiler har holdt en høj pris, fordi der ikke blev solgt ret mange af dem under coronapandemien. Bilsalget styrtdykkede, og derfor gik bilproducenterne over til at producere store biler, hvor der er mest profit at hente. Derfor er der underskud af biler i det segment, hvilket lige nu presser prisen i vejret. »Små benzinbiler har stadig en forholdsvis høj pris i bilmarkedet. Så bytteforholdet for at gå fra det og til at gå over til nogle af de nyere elbiler ville nok være en god idé at få gjort forholdsvist hurtigt,« siger han.",
        "metadata": {
            "source": "https://www.berlingske.dk/oekonomi/elbiler-er-billigere-end-nogensinde-foer-saa-skal-man-koebe-hurtigst",
            "image_url": "https://berlingske.bmcdn.dk/media/cache/resolve/image_x_large_vertical/image/187/1877172/24867826-the-porsche-taycan-electric-car-is-presented-to-th.jpg",
            "publication_time": "Fredag d. 10. januar 2025, kl. 20.48",
            "author": "Emil Eire Frerk Olsen",
            "related_links": [],
            "attachments": []
        }
    }
}