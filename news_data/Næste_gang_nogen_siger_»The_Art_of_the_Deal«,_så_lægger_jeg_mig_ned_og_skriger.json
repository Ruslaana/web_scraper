{
    "version": "1.0",
    "document": {
        "id": "https://www_berlingske_dk/kommentar/naeste-gang-nogen-siger-the-art-of-the-deal-saa-laegger-jeg-mig-ned-og",
        "title": "Næste gang nogen siger »The Art of the Deal«, så lægger jeg mig ned og skriger",
        "content": "Donald J. Trump som en stor tænker? Skal vi ikke lige spise brød til? Du er sikkert også en af dem, som på sociale medier og andre steder er stødt på de typer, som himler med øjnene og ryster på hovedet, når du siger, at du ikke fatter en bjælde af, hvad USA 47. præsident Donald J. Trump har gang i. Man kan nemlig ifølge disse typer kun forstå Donald Trump, hvis man har læst hans bog »The Art of the Deal« fra 1987. Uha da. Bogen udkom i de fede 1980ere, da ordet »yuppie« gik sin sejrsgang, og bogen er tilmed fra samme år som den mageløse film »Wall Street«, hvor Michael Douglas i rollen som Gordon Gekko definerede 1980ernes oprør mod de fodformede 1970ere med ordene »Greed is good«. Ikke et øje var tørt. Ordet »yuppie« kan være en generationskløft. BegrebetYoung Urban Professionalsvar kimen til den nedsættende glose yuppie: En stereotypi på 1980ernes generations besættelse af materiale goder og finansiel succes. Tænk, at det skulle tage 37 år at lande en yuppie i Det Hvide Hus, men sådan set det unægteligt ud, når vi ser på, hvordan Det Ovale Kontor snart er badet i guld og forgyldte genstande, samt når vi hører Trump tale om sit forhold til resten af verden som en købmandsbutik. Lad mig klart tilkendegive, hvad jeg mener om »The Art of the Deal«, som ifølge Trump er verdens næstbedste bog efter Bibelen; Trump er i sine bibelstudier åbenbart ikke nået videre end Det Gamle Testamente, for vi hører fra USAs præsident mere om straf end om kærlighed og tilgivelse. Jeg har ikke læst »The Art of the Deal«. Jeg kommer ikke til at læse »The Art of Deal«. Jeg vil ikke læse »The Art of the Deal«. Forsiden på Trumps bog fra 1987, der er skrevet sammen med journalisten og ghostwriter Tony SchwarzFold sammenLæs mereFoto: Saxo. Det er da fint, at eksempelvis milliardæren Lars Seier Christensen gider at læse den. Jeg gider ikke. Man kan i øvrigt være sikker på, at den er rivende gal, hvis man skal læse en bestemt bog for at forstå, hvorfor en stats- eller regeringschef opfører sig vildt grænseoverskridende. Jeg må erkende, at jeg modsat Lars Seier har stadig sværere ved at tage det roligt, når det gælder Trump. Opslaget på Facebook af Lars Seier fra februar om Trumps bog »The Art of the Deal«Fold sammenLæs mereFoto: Facebook. Man skulle læse »Das Kapital« for at forstå det fornuftige i kommunismens storforbrydelser. Man skulle læse Adolft Hitlers »Main Kampf« for at vide, hvilke forbryderiske ulykker nazismen ville vælte ned over Tyskland og Europa. Det er aldrig godt. Og her må jeg så korrigere mig selv en lille smule. Man skal være taknemmelig for, at den senere premierminister Winston Churchill faktisk læste »Mein Kampf« efter bogens udgivelse i 1925 og ikke troede, at den var en vittighed. Men skal vi ikke være enige om, at en business-bog skrevet i 1987 med hjælp fra en ghostwriter i skikkelse af journalisten Tony Schwarz næppe skal tages helt så alvorligt som »Das Kapital« og »Mein Kampf«. Tony Schwarz har tilmed fortrudt, at han overhovedet skrev bogen, selvom Trump og Schwarz er fundamentalt uenige om, hvem der skrev det meste. En lidt forudsigelig konflikt i tilfældet Trump. »Trump er ikke bare villig til at lyve, han er heller særlig påvirket af det, føler ingen skyld over det, er ikke optaget af det,« siger Tony Schwarz i etinterview med CBS Newsi 2019. »Det er en tomhed inde i Trump. Et fravær af en sjæl. Et fravær af et hjerte,« sagde Schwarz, som ifølgeThe Guardianer rigtig ked af, at han satte »læbestift på en gris«. Man kan ikke kun købe bogen »Art of the Deal«. Man kan også købe brætspillet »Trump, The Game«, hvor man kan more sig med at lave store ejendomshandler med vilde bud. Jeg har ikke spillet det, men det lyder jo vanvittig sjovt.Fold sammenLæs mereFoto: Mario Suriani/AP/Ritzau Scanpix. Jeg har personligt ikke brug for at læse en bog, som vil forsøge at overbevise mig om, at der er et gran af fornuft i at kaste verden ud i en ødelæggende handelskrig, så tvivl om USAs opbakning til NATO, annektere fremmede lande, forsøge at kolonisere Ukraine økonomisk til gengæld for militær støtte i krigen mod Rusland eller noget godt ved at være ven med en russisk diktator snarere end med gamle allierede i Europa. Tænk, hvis alle i verden agerede som Trump. Tanken er helt vanvittig. Den adfærd skal ikke forstås. Man kan som illustration forsøge med tankeeksperimentet, at Donald Trump var USAs præsident under Anden Verdenskrig eller under Den Amerikanske Borgerkrig 1861-1865, hvor der i den ene periode var en demokratisk præsident i skikkelse af Franklin D. Roosevelt og i den anden republikanske Abraham Lincoln. Hvordan havde eksempelvis aftalen omLend-Lease fra 1941, som gav Storbritannien mulighed for at låne amerikansk militærudstyr fra en ven uden betaling i forsvaret for fred og frihed, set ud med en superkræmmer i Det Hvide Hus? Så havde Trump sikkert krævet at overtage imperiets juvel Indien som betaling og med Hong Kong smidt oven i hatten for ulejligheden med D-dag, men selvfølgelig først efter en pinlig episode i Det Hvide Hus, hvor Churchill var blevet advaret mod nogensinde igen at vise sig i kedeldragt i Det Ovale Kontor. Premierminister Winston Churchill i kedeldragt uden for Det Hvide Hus 2. januar 1942.Fold sammenLæs mereFoto: AP/Ritzau Scanpix. Borgerkrigen er en lidt sværere sag, for Trump blev selv på ene side født i Queens i nordstaterne. På den anden side ville Trump have haft en fest med den dybe splittelse i USA under borgerkrigen. Vi ved lidt om, hvad Trump ville sige nu om dage, nemlig at der aldrig havde været en borgerkrig, hvis han havde været præsident, for den ville han nemlig have stoppet på 24 timer. Den amerikanske forretningsmand Andy Kessler har iThe Wall Street Journalfor ti år siden sagt alt, hvad jeg behøver at vide om »The Art of the Deal«. Kesslers opskrift på indsigten i Trumps bogværk er, at man 1) skal sørge for at være født rig, 2) sørge for at eje politikere, 3) sikre sig lukrative skatterabatter, 4) udnytte folks spillemisbrug, 5) være forgældet op over begge skorstene, 6) påføre sine banker og investorer kæmpetab, 7) skrive en masse ligegyldige bøger, 8) gøre sit navn kendt overalt, 9) være berømt for at være berømt og så 10) gå lidt amok ved at søge et politisk embede. Det ligner danske Simon Spies på speed. »The Art of the Deal« er virkelig ikke en opbyggelig bog. Det virker nærmest, som om Trump mener, at embedet som USAs præsident skal tilpasse sig ham, snarere end omvendt. Det er måske tragedien. Der bør altid med hvervet som præsident i USA, statsminister i Danmark eller formand for Europa-Kommissionen være en bevidsthed om embedets værdighed og ikke kun dets magt for embedets indehaver. Statsminister Mette Frederiksen (S) og Europa-Kommissionens formand, Ursula von der Leyen.Fold sammenLæs mereFoto: Neil Hall/EPA/Ritzau Scanpix. Det er ikke os, der som vælgere og borgere i et land, skal læse fjollede bøger for at forstå vores ledere. Det må være nok at holde øje med, om regeringschefen respekterer forfatningen, loven og er rimelig sandfærdig og ordholdende. Der er ikke andre vigtige bøger end forfatningen, og når en præsident udfordrer loven, skal de andre folkevalgte og domstole sige stop. Trump taler ofte om sit stærke mandat fra befolkningen. Nu er Danmark heldigvis ikke en republik, så vi skal vælge en præsident, for vi har med det indskrænkede monarkiske styre løst problemet med, hvem der har den ultimative magt. Men tænk på en situation, hvor vi i Danmark havde et præsidentvalg med Pelle Dragsted (EL) som den ene kandidat og Morten Messerschmidt (DF) som den anden. Jeg tør ikke udpege vinderen, men de ville begge sikkert kunne tale om deres markante støtte i befolkningen. Jeg håber, at der en dag igen er en præsident i USA, hvor jeg kan sætte kryds ved følgende helt grundlæggende nødvendige egenskaber hos indehaveren af Det Ovale Kontor, hvis USA ikke skal forsumpe: 1.Respekten for forfatningen og magtens tredeling –både i ånd og bogstav 2.Respekten for lovlige valghandlinger– også de valg, man ikke vinder 3.Respekten for forgængerne– farvel til nedladende øgenavne som »Sleepy Joe« og »Crooked Joe« 4.Respekten for USAs magt i verden– forsvar de institutioner og principper, som USA har stået vagt om i otte årtier 5.Respekten for USAs venner og allierede– hvem skal forsvare Vestens værdier, hvis USA og Europa ikke står sammen 6.Respekten for USAs historie– USA har haft en borgerkrig og har ikke brug for en ny Thomas Bernt Henriksen er Berlingskes erhvervskommentator Thomas Bernt Henriksen er Berlingskes erhvervskommentatorFold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/naeste-gang-nogen-siger-the-art-of-the-deal-saa-laegger-jeg-mig-ned-og",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911151/24930819-republican-presidential-nominee-and-former-us-pr.jpg",
            "publication_time": "Lørdag d. 12. april 2025, kl. 17.27",
            "author": "Thomas Bernt Henriksen",
            "related_links": [],
            "attachments": []
        }
    }
}