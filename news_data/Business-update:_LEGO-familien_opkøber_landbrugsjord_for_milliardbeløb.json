{
    "version": "1.0",
    "document": {
        "id": "https://www_berlingske_dk/virksomheder/business-update-lego-familien-opkoeber-landbrugsjord-for",
        "title": "Business-update: LEGO-familien opkøber landbrugsjord for milliardbeløb",
        "content": "Kære Berlingske-læser. Det er blevet mandag eftermiddag og tid til en update fra Berlingskes årvågne erhvervsredaktion. Vi giver dig her en overflyvning med eftermiddagens udvalgte historier om økonomi og erhvervsliv. Vi begynder som sædvanlig hos de andre medier og slutter med tre uundværlige fra os selv. Lad os bare kaste os ud i det. God læselyst! Det burde ikke kunne ske. Sådan lød det fra TDCs topledelse,da Berlingske i sidste uge forsøgteat få en forklaring på det massive nedbrud, der ramte teleselskabets mobilnet i slutningen af november. I seks og en halv time var det umuligt for flere hundrede tusinder at ringe, da mobilnettet gik ned. Selvom der i første omgang var mistanke om et hackerangreb, var dette dog ikke tilfældet, lyder det. Det var i stedet et uendeligt sammenfald af omstændigheder, da en kritisk fejl i en opdatering tilfældigvis udløste en programmeringsfejl. Den forklaring undrer imidlertid to eksperter.Det skriver Finans. »Hvis der er én ting her i verden, der ikke er tilfældig, er det driften af et telesystem, der er fuldstændig deterministisk (matematisk forudsigeligt,red.). Derfor synes jeg, det er en amatøragtig udtalelse,« siger konsulent i Teleanalyse, Torben Rune til mediet. Han bakkes op af Jan Stenmo, der driver konsulentforretningen Robincon, og som bliver »provokeret« af TDC-ledelse forklaring. Over for Berlingske undskyldte Campbell Fraser, TDC Nets tekniske direktør, hændelsen. »Sådan en fejl burde aldrig kunne ske. Den er uundskyldelig,« sagde han. LEGO-familiens private investeringsselskab Kirkbi har en plan. De vil på ti år forvandle 10.000 hektar landbrugsjord – svarende til et område på størrelse med Amager – til skov. Projektet har fået navnet »Evergreen« og det forlyder, at man vil smide to milliarder kroner efter det. Ved roret sidder projektleder Peter Vind Larsen.Det skriver Børsen. Indtil videre har Kirkbi formået at købe 2.900 hektar jord, hvoraf 280 hektar er plantet til med en million træer. »Det skal være forretningsmæssigt bæredygtigt. Hvis vi kan skabe en god forretning, så lægger vi grundlaget for den store forandring. Nemlig at få produceret det træ, som vi skal bruge i den grønne omstilling,« fortæller han til Børsen. Ideen med at plante træerne er at få lagret CO2og samtidig producere træ, der ifølge Kirkbi er en væsentlig del af den grønne omstilling, især hvis byggebranchen skal sænke sit CO2-aftryk. 450.000 husstande er i farezonen og udfordres af højtstående grundvand. Nu er der imidlertid hjælp på vej, da et nyt lovforslag vil gøre det muligt for kommunerne at sænke grundvandet i områder, hvor der er kloakeret. Fremover skal vandselskaberne dræne de områder, hvor grundvandet står for højt. En udgift, der skal lægges på vandregningen og betales af alle vandselskabernes kunder. Det skriver Finans. Ifølge vandselskabernes forening, Danva, kan det komme til at koste hver husstand 28.000 kroner, såfremt lovforslaget bliver vedtaget. A: Dramaet fortsætter i toppen af landets største private mediehus: JP-fond dropper tidligere forsvarschef igen Peter Bartram blev ulovligt fyret i Jyllands-Postens Fond, og han valgte at genindtræde i bestyrelsen. Nu dropper de ham igen, og ifølge Berlingskes oplysninger sker det ikke med hans gode vilje. Fondsekspert ryster på hovedet. Læs artiklen her. B: Ministre varsler opgør med årtiers EU-politik – og præsenterer den største byrdelettelse for danske virksomheder nogensinde Regler og bureaukrati er den største hæmsko for dansk erhvervsliv, lyder erkendelsen fra to af SVM-regeringens toneangivende ministre. Nu vil de sætte hårdt mod hårdt – og introducerer en digital løsning, der skal spare milliarder. Læs artiklen her. C: Nu går talentjagten ind: Her kan du nominere kandidater til Talent 100 For 21. gang sætter Berlingske fokus på de mest talentfulde unge i dansk erhvervsliv og det offentlige. Her kan du nominere et talent til 2025-udgaven af Talent 100. Læs artiklen her. Tak, fordi du læste med!",
        "metadata": {
            "source": "https://www.berlingske.dk/virksomheder/business-update-lego-familien-opkoeber-landbrugsjord-for",
            "image_url": "https://berlingske.bmcdn.dk/media/cache/resolve/image_x_large/image/186/1866511/24849227-kjeld-kirk-kristiansen---tredje-generations-ejer-a.jpg",
            "publication_time": "Mandag d. 09. december 2024, kl. 16.30",
            "author": "Ditte-Marie Sandberg",
            "related_links": [],
            "attachments": []
        }
    }
}