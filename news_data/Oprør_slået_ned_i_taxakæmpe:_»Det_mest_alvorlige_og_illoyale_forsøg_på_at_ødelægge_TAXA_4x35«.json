{
    "version": "1.0",
    "document": {
        "id": "https://www_berlingske_dk/virksomheder/oproer-slaaet-ned-i-taxakaempe-det-mest-alvorlige-og-illoyale-forsoeg",
        "title": "Oprør slået ned i taxakæmpe: »Det mest alvorlige og illoyale forsøg på at ødelægge TAXA 4x35«",
        "content": "Scenen var sat til et højspændt drama, da størstedelen af TAXA 4x35s flere end 500 vognmænd søndag mødte op til ekstraordinær generalforsamling i et af landets største taxaselskaber med en omsætning på over en milliard kroner. Efter måneder med stor uro om særligt bestyrelsesformand Muhammad Aslam – også kendt som »Kongen af Mjølnerparken« – skulle vognmændene tage stilling til flere afgørende valg for selskabets fremtid. En oprørsfraktion af vognmænd havde forinden krævet hele den siddende bestyrelse smidt på porten med baggrund i en whistleblowerklage over Muhammad Aslam fra mere end 80 procent af selskabets kontoransatte. I klagen kræves Muhammad Aslams afgang. Mange vognmænd mener ikke, at bestyrelsen har reageret tilstrækkeligt på den. Samtidig skulle der findes ny formand, da Muhammad Aslam jævnfør foreningens vedtægter maksimalt må sidde otte år i bestyrelsen. Kun sidstnævnte endte med at blive aktuelt. Efter adskillige timer bag lukkede døre stod det således klart, at der ikke var opbakning fra et flertal til at afsætte hele bestyrelsen gennem et mistillidsvotum. Tværtimod stemte et større flertal imod. Formandsposten gik til vognmanden Munir Ahmed, der efterfølger Muhammad Aslam. På grund af den lange kø af vognmænd, som skulle indskrives, endte den ekstraordinære generalforsamling med at blive markant forsinket.Fold sammenLæs mereFoto: Nils Meilvang. De kaotiske tilstande i TAXA 4x35 blussede for alvor op, da Muhammad Aslam 23. juni troppede op på hovedkontoret i Vanløse og smed den daværende administrerende direktør, Stefan Sommer, på porten. For selv at overvære den længe ventede ekstraordinære generalforsamling tog Berlingske søndag turen til Hotel Scandic ved Sluseholmen i København. Her kom det frem, at selskabet har fundet en ny fast direktør til at efterfølge bortviste Stefan Sommer. Valget er faldet på Per Baltsen, der tidligere har arbejdet som finansdirektør i TAXA 4x35. Allerede godt halvanden time inden generalforsamlingens officielle start var en række vognmænd mødt op for at indskrive sig i et lokale for enden af lobbyen på Hotel Scandic. Størstedelen af de mere end 500 vognmænd var mødt op søndag og skabte en lang kø til hen til indskrivningen. Berlingske var bestemt ikke velkommen til selve generalforsamlingen, lød beskeden fra TAXA 4x35.Fold sammenLæs mereFoto: Nils Meilvang. Det stod dog hurtigt klart, at Berlingske – modsat ved andre store selskabers generalforsamlinger – ikke var ønsket i Sluseholmen hos TAXA 4x35. Berlingskes journalist blev således smidt væk med besked om, at vedkommende ikke var velkommen ved indskrivningen, ligesom selve lokalet, hvor generalforsamlingen skulle afholdes, var lukket land. Ude foran hotellet sås imidlertid et levende bevis på den udprægede splittelse, der i månedsvis har martret TAXA 4x35. Her havde to større grupper samlet sig. Den ene tilsyneladende positivt stemt over for den siddende bestyrelse. Heriblandt Munir Ahmed, der senere endte med at vinde formandsposten. Forud for skæbnevalget søndag var de mange vognmænd, som i fællesskab ejer TAXA 4x35 delt op i klare grupperinger. I midten med blå skjorte og front mod kameraet Munir Ahmed, som senere på dagen vandt valget om at blive ny bestyrelsesformand.Fold sammenLæs mereFoto: Nils Meilvang. Den anden mere kritisk over for Muhammad Aslam og resten af bestyrelsen. Herunder Ivan Naurholm – kritikernes håb til formandsvalget, der ved dagens udgang måtte se sig slået. Ingen vognmænd havde udpræget lyst til at kommentere uroen i selskabet eller den ekstraordinære generalforsamling. Blandt bestyrelsens støtter kvitterede flere med en kritik af avisens dækning som værende »plat« og en »ensidig form for journalistik«. Muhammad Aslam er kendt som beboerformand for det udsatte boligområde Mjølnerparken. En magtkamp med ham i centrum har de seneste måneder vakt ballade i TAXA 4x35, der har 1.000 vogne primært i København.Fold sammenLæs mereFoto: Sofie Mathiassen. Med en lang kø af fremmødte vognmænd, der var mødt op for at gøre deres stemmer gældende, kom generalforsamling først for alvor i gang cirka to timer senere end planlagt med en beretning fra den afgående formand. I beretningen, som Berlingske er i besiddelse af, skriver Muhammad Aslam, at det har været »en trist sommer i TAXA« med »konflikt, splittelse og manglende tillid«. Mens kritikerne af bestyrelsen mener, at Muhammad Aslam er roden til problemerne, peger den afgående formand selv en anden vej. I beretningen lyder det, at balladen i TAXA 4x35 er udsprunget af en ulige fordeling af faste taxature, som et flertal af foreningens medlemmer fik nok af. Som en følge af utilfredsheden endte det meste af den daværende bestyrelse med at blive skiftet ud til den ordinære generalforsamling i maj. »Det, kære medlemmer, I er vidne til lige nu, er det mest alvorlige og illoyale forsøg på at ødelægge TAXA 4X35 udefra og indefra, et forsøg på at tilbageerobre magten, efter en lille gruppe medlemmer mistede den i maj 2022. Og desværre bakket op af mange illoyale medarbejdere, der har ladet sig forføre,« lyder de afsluttende bemærkninger i Muhammad Aslams beretning. Muhammad Aslam har hele vejen gennem dækningen af uroen afvist at stille op til interview. Mandag har Berlingske uden held forsøgt at få fat på ham via telefon og e-mail. Claus Erik Vallentin stillede egentlig op til formandsposten, men er forud for den ekstraordinære generalforsamling blevet ekskluderet fra SAMMENSLUTNINGEN TAXA 4x35 af bestyrelsen. Han har protesteret og sat advokat på sagen, men fik ikke lov at deltage søndag.Fold sammenLæs mereFoto: Nils Meilvang. I første omgang havde seks vognmænd meldt sig som kandidater til at efterfølge Muhammad Aslam som bestyrelsesformand. Men da selve formandsvalget fandt sted, var feltet barberet ned til to. Et valg mellem Munir Ahmed og Ivan Naurholm, der i manges øjne repræsenterer hver sin side af opgøret i TAXA 4x35. Flere kilder, som var til stede i salen, fortæller, at Muhammad Aslam i forbindelse med sin beretning brugte en del taletid på, hvad de opfatter som et personangreb mod særligt Ivan Naurholm. På storskærm fremviste Muhammad Aslam screenshots af interne beskeder og samtaler mellem kritiske vognmænd på beskedtjenesten WhatsApp, som bestyrelsen har fået fat i. Beskeder og samtaler, som ifølge kilderne havde til formål at fremstille Ivan Naurholm og flere andre som dybt illoyale over for TAXA 4x35 foran hele generalforsamlingen. Munir Ahmed endte med at vinde formandsvalget med et overbevisende forspring til Ivan Naurholm. Ivan Naurholm (th.) endte med at tabe formandvalget til Munir Ahmed.Fold sammenLæs mereFoto: Nils Meilvang. Berlingske var søndag i kontakt med Munir Ahmed, der tilbød at give interview, når formandskampen var afgjort. Mandag var det dog ikke lykkedes at få fat på den nye TAXA 4x35-formand. Ivan Naurholm ønsker ikke at kommentere forløbet til selve generalforsamlingen. »Jeg vil gerne ønske Munir tillykke og udtrykke, at vi selvfølgelig nu samarbejder med bestyrelsen. Nu har bestyrelsen fået et nyt mandat, og vi har fået en ny formand. Nu skal vi have bragt TAXA derhen, hvor vi ønsker, TAXA skal være. Vi skal have reddet TAXA,« siger Ivan Naurholm. FAKTATaxabranchen og 4x35Københavns største taxaselskaber tæller DanTaxi, Cabonline – de gule taxaer – og TAXA 4x35.TAXA 4x35 har over de senere år arbejdet for, at størstedelen af firmaets kørsel sker som erhvervskørsel og gennem bestillinger på firmaets app. Firmaet adskiller sig desuden ved, at det er en forening, som er ejet af vognmændene selv.Det er også årsagen til, at bestyrelsens medlemmer både tæller vognmænd og eksterne medlemmer med erfaring fra erhvervslivet, som udpeges som kandidater af et rekrutteringsbureau.Både Cabonline og DanTaxi er inden for de senere år blevet solgt til udenlandske kapitalfonde.Taxiloven har været genstand for større ændringer både under den nuværende og tidligere regering. Senest i 2021, da der blev stillet lovmæssigt krav til taxachaufførernes danskkundskaber, før de kan blive optaget på chaufførkursus.FOLD UD Københavns største taxaselskaber tæller DanTaxi, Cabonline – de gule taxaer – og TAXA 4x35. TAXA 4x35 har over de senere år arbejdet for, at størstedelen af firmaets kørsel sker som erhvervskørsel og gennem bestillinger på firmaets app. Firmaet adskiller sig desuden ved, at det er en forening, som er ejet af vognmændene selv. Det er også årsagen til, at bestyrelsens medlemmer både tæller vognmænd og eksterne medlemmer med erfaring fra erhvervslivet, som udpeges som kandidater af et rekrutteringsbureau. Både Cabonline og DanTaxi er inden for de senere år blevet solgt til udenlandske kapitalfonde. Taxiloven har været genstand for større ændringer både under den nuværende og tidligere regering. Senest i 2021, da der blev stillet lovmæssigt krav til taxachaufførernes danskkundskaber, før de kan blive optaget på chaufførkursus.",
        "metadata": {
            "source": "https://www.berlingske.dk/virksomheder/oproer-slaaet-ned-i-taxakaempe-det-mest-alvorlige-og-illoyale-forsoeg",
            "image_url": "https://berlingske.bmcdn.dk/media/cache/resolve/image_x_large/image/158/1585779/24186565-.jpg",
            "publication_time": "Mandag d. 29. august 2022, kl. 19.24",
            "author": "Maria Outze",
            "related_links": [],
            "attachments": []
        }
    }
}