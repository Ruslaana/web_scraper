{
    "version": "1.0",
    "document": {
        "id": "https://www_berlingske_dk/virksomheder/smaa-butikker-kvalt-efter-et-aar-uden-lukkelov",
        "title": "Små butikker kvalt efter et år uden lukkelov",
        "content": "I går var det præcis et år siden, at lukkeloven efter mange års tilløb og ophedede diskussioner blev afskaffet, og det er næsten gået, som eksperter dengang spåede i Berlingske Business Ejendomme: At mange butikker måtte lukke – dog venter flere, at effekten først for alvor kan mærkes det næste år eller to. »Døgnkiosker, minimarkeder og kiosker på tankstationer har mistet 30-50 procent af omsætningen, og nogle må arbejde 24 timer i døgnet. Nogle er lukket, men der går nok et år mere, før vi ser den fulde effekt, som kan være 30 procent af de små butikker, måske mere,« siger partner Torben Hansen fra ButiksKompagniet, en erhvervsmægler med speciale i detailhandel i Storkøbenhavn samt Øst- og Nordsjælland. Han ligger på linje med Jesper K. Andersen, direktør for de små brugsbutikker i det kundeejede Coop. Han spåede i september et dyk på 30 procent af omsætningen på 11 milliarder kroner i segmentet med kiosker samt små købmænd og brugser. Det vil, udtalte han til Jyllands-Posten, betyde lukning af 400 butikker i segmentet, heraf formentlig omkring 80 af hans egne Dagli’Brugser og LokalBrugser. »Det er svært at sige, hvad der skyldes lukkelov, og hvad der er post-finanskrise, men det har i hvert fald forstærket tendensen med en koncentration af handel i de større byer. I mindre byer har indehaverne ikke kunnnet sælge eller generationsskifte deres butik, og de ejer måske hele ejendommen, som de heller ikke kan sælge,« siger Jens Birkeholm, direktør i Dansk Detail. Han repræsenterer 2.200-2.300 butikker inden for brancher som tøj, sko, malervarer og møbler – for et år siden lå medlemstallet på 2.500, og faldet afspejler mange lukninger i mindre byer.   En af landets førende eksperter i detailhandel mener, at det værste stadig er i vente. »Der er ikke sket det helt store, fordi der er en vis træghed, men vi har ikke set hele effekten endnu. Der er sket markante udvidelser af åbningstiden, og mange steder holder de fleste discountbutikker åbent til klokken 22. Jeg har ikke fantasi til at forestille mig, at tomgangen ikke vil være steget om et år og yderligere om to år,« siger Per Nyborg, indehaver af ICP, det tidligere Institut for Centerplanlægning. Også Mads Lindegaard, økonom i Dansk Ejendomsmæglerforening, vurderer, at der går »nogen tid«, inden forbrugerne ændrer vaner og effekten slår igennem, så der følger lukninger i større tal. Foreløbig viser det officielle lokaletal i Oline-ED-statistikken ikke de store ændringer. Ved indgangen til tredje kvartal i år stod 6,3 procent af butikskvadratmeterne tomme – nøjagtig samme andel, som da loven blev skrottet ved starten af fjerde kvartal i 2012. Dog viser underliggende tal et hop i antallet af ledige lejemål i de helt små størrelser. Det kan være et tegn på, at nogle butikker allerede mærker konsekvensen af den ophævede lukkelov, men at de berørte er så små – og foreløbig så få – at det endnu ikke kan ses i de overordnede tal for landets over 12 millioner kvadratmeter butiksareal.   De små butikker er blevet udfordret, fordi den skrottede lukkelov gav alle andre mulighed for at holde åbent alle søndage og stort set hele tiden på nær nogle få helligdage. Det har de fleste discountkæder benyttet som anledning til ikke bare at holde åbent hver dag, men længe åbent hver dag. Da kæderne, især Rema 1000, Lidl og Netto, har konstant vokseværk, ligger der mange steder en discountbutik tæt på – og så er det ikke sjovt at drive døgnkiosk, minimarked eller tankkiosk med begrænset vareudbud og priser i den høje ende. Tankstationerne slås samtidig med, at danskerne køber mindre og mindre biler, som kræver færre og færre optankninger, ligesom salg og udlejning af videofilm næsten er forsvundet som indtægtskilde. »Mange servicestationer får kun automatanlæg. Nogle steder bliver butikkerne blændet af eller ligefrem revet ned. Andre steder kan de måske udlejes til formål, der har med biler eller lignende at gøre, eller nogen kan måske udvikle en helt ny form for butik eller service,« vurderer Per Nyborg fra ICP. Kun på de største servicestationer, typisk ved trafikårer, kan kioskerne overleve, ikke mindst hvis der serveres mad eller ligger et spisested ved siden af. Det samme kan gælde for døgnkiosker og minimarkeder: De små, ofte ejet af indvandrere, kommer under hårdt pres, mens andre med bredere sortiment kan overleve, for eksempel 7-Eleven-butikkerne, der tilbyder mad, ligger godt og har stærk markedsføring i ryggen. Også døgnkiosker, lokalbrugser og minimarkeder kan formentlig overleve, hvis de ligger godt, for eksempel i en lille by eller i et boligkvarter uden konkurrenter. Men måske lever de på lånt tid. For som led i den nærmest vedvarende fremmarch rykker discountkæderne ud i mindre byer, forstæder og byområder med tyndere kundeunderlag, og nu bliver Netto og kompagni ikke længere stækket på åbningstiden.",
        "metadata": {
            "source": "https://www.berlingske.dk/virksomheder/smaa-butikker-kvalt-efter-et-aar-uden-lukkelov",
            "image_url": "https://berlingske.bmcdn.dk/media/cache/resolve/image_x_large/image/35/359482/6842620-pix-lukkelovfocus.jpg",
            "publication_time": "Tirsdag d. 01. oktober 2013, kl. 17.00",
            "author": "Nils-Ole Heggland",
            "related_links": [],
            "attachments": []
        }
    }
}