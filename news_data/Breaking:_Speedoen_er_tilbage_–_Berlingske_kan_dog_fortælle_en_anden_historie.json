{
    "version": "1.0",
    "document": {
        "id": "https://www_berlingske_dk/metropol/breaking-speedoen-er-tilbage-berlingske-kan-dog-fortaelle-en-anden",
        "title": "Breaking: Speedoen er tilbage – Berlingske kan dog fortælle en anden historie",
        "content": "»Stramme badebukser hitter blandt de unge«. »Det er på tide at investere i et par speedos«. »Speedoen er tilbage«. Ifølgedanskeoginternationalemedier har den korte badebuks med det rappe australske navn, Speedo, fået etcomebackblandt moderne mænd i den danske vandkant. Speedoens image som charterferiens kitschede strandløve-uniform er åbenbart pist væk. Populariteten for »bananhængekøjen« er vokset, forstår man, fordi den er moderigtig retro og som skabt til de 20 til 40-åriges voksende kropsbevidsthed. Modeeksperter og Speedo-firmaer fortæller tilsvarende skråsikkert, at »undulatsmugleren« er ved at slå rod i herreafdelingen af folkedybet, fordi den er mere praktisk end slaskede badeshorts, og fordi den rammer lige ned i storbylivets voksende badekultur. Ingen tvivl om, at »nøddekrammeren« er inde i varmen. Et så massivt og populært fænomen kan Berlingske selvfølgelig ikke sidde overhørig. I læsernes tjeneste tog vi derfor ud for at dokumentere den omsiggribende tendens og tale med nogle af de mange mænd, der slænger sig i solen i deres hippe speedos. Første stop er Sandkaj i Nordhavn. Et solbadet fluepapir med hundredvis af badenymfer og badejern alle iført bikinier og badeshorts. Ingen i speedos. Op i den steghede bil igen. Næste stop: Svanemøllestranden. Stadig fortrinsvis unge i feriemode og afsluttet læseferie. Ikke en speedo i sigte. Jo, dér! Nej, det var en hoftetaske ... Næste stop, Bellevue. Men også her det samme speedo-fattige scenario. Masser af badegæster og grupper af unge mænd, men alle iført de efter sigende upraktiske og snart outdatede badeshorts. Med udsigt til de mange badegæster på Bellevues varme sand ringer vi til Euroman. Moderedaktøren har travlt, men når at sige, at hun ikke kan forstå, vi ikke er stødt på flere unge mænd i speedos. Men vi kan tage ind til La Banchina på Refshaleøen, hvor de unge og moderigtige drikker kaffe og går i vandet, foreslår hun. Vi vender bilen og kører mod byen og dagens fjerde forsøg på at finde mænd i speedos. Så ringer Euromans chefredaktør, Kristoffer Dahy Ernst. Magasinet skrev i marts 2021 en øjensynligt fremsynet tendensartikel med overskriften: »Modedetaljen: Det er på tide at investere i et par speedos«. Vi fortæller chefredaktøren, at vi ikke har kunnet finde bare én mand i speedos denne dag. »Det var satans,« svarer han og forklarer, at Euroman har skrevet om speedoens genkomst, fordi magasinet i løbet af foråret fik materiale fra tre brands, der uafhængigt af hinanden, havde speedoen som omdrejningspunkt i deres badetøjskollektion. Så det handler mere om markedsføring end om, at speedoen er blevet populær på stranden? »Ja, men det står jo for firmaernes egen regning at lancere et produkt, som de mener, de kan sælge. Og nu kan man så åbenbart ved selvsyn konstatere, om de er lykkedes med det.« Nordhavn, sommeren 2021. Unge mænd, der ifølge adskillige medier ikke burde bære badeshorts. Berlingske har undersøgt sagen.Fold sammenLæs mereFoto: Linda Kastrup. Chefredaktøren har ikke selv være ude og undersøge, om speedoen er slået igennem, blot at der er »et relativt stort udbud af dem med et urbant og moderne udtryk«. Overrasker det dig, at vi ikke har kunnet finde én mand i speedos? »Ja, det vil jeg sige. Jeg ville have gået ud fra, at man ville kunne se det i højere grad. Jeg ved ikke, hvor man skal tage hen for at finde dem, eller om firmaerne bare har solgt nul par speedos. Eller om man har prøvet at lancere et produkt, som markedet ikke har været klar til.« Mens vi kører gennem den varme by til den populære havnecafé La Banchina, ringer vi til direktør Mikkel Bechsøft i det nystartede danske firma Pond Cph., der udelukkende sælger speedos til mænd. Firmaet har haft held til at få presseomtale i blandt andetBørsentil historien om, at speedoen, efter at have ligget i dvale siden 1980erne, nu er stærkt tilbage. Nu har vi været på fire strande med mange mennesker, og vi har ikke mødt en eneste mand i speedos. Der er åbenbart ingen, der går i dem? »Det er for dårligt,« svarer Mikkel Bechshøft. Ja, for det tyder vel på, at I ikke har solgt nogen? Mikkel Bechshøft forklarer, at firmaet faktisk har udsolgt af de små badebukser. Han henviser desuden til artikler, hvor de nordsjællandske livreddere fortæller, at de skam foretrækker at arbejde i speedos. Så det er en livreddertendens? »Det ved jeg ikke. Vi kan ikke se, om det kun er livreddere, der køber dem. Vi kan heller ikke se, om temperaturen skal være over 30 grader, for at folk køber dem – eller har mænd dem kun på hjemme på altanen, eller når de skal en tur sydpå? Det er et godt spørgsmål.« Vil du stadig fastholde, at I har udsolgt af speedos? »Ja, der er kun ét par small tilbage.« Da vi ankommer til La Banchina, ser vi heller ringen mænd i speedos. FAKTALidt om speedoenAustralske Speedo er en af de største producenter af badetøj til konkurrence- og fritidssvømmere.»Et par speedos« er med tiden blevet en fællesbetegnelse for korte badebukser.Det store gennembrud for speedoen kom under De Olympiske Lege i Melbourne i 1956.Under legene i 1968, 1972 og 1976 reklamerede firmaet med, at 70 procent af de medaljer, der blev vundet i svømning, var vundet af svømmere, der brugte Speedos produkter.FOLD UD Australske Speedo er en af de største producenter af badetøj til konkurrence- og fritidssvømmere. »Et par speedos« er med tiden blevet en fællesbetegnelse for korte badebukser. Det store gennembrud for speedoen kom under De Olympiske Lege i Melbourne i 1956. Under legene i 1968, 1972 og 1976 reklamerede firmaet med, at 70 procent af de medaljer, der blev vundet i svømning, var vundet af svømmere, der brugte Speedos produkter.  ",
        "metadata": {
            "source": "https://www.berlingske.dk/metropol/breaking-speedoen-er-tilbage-berlingske-kan-dog-fortaelle-en-anden",
            "image_url": "https://berlingske.bmcdn.dk/media/cache/resolve/image_x_large/image/144/1441759/23797745-speedotendens.jpg",
            "publication_time": "Tirsdag d. 06. juli 2021, kl. 18.20",
            "author": "Jens Rebensdorff",
            "related_links": [],
            "attachments": []
        }
    }
}