{
    "version": "1.0",
    "document": {
        "id": "https://www_berlingske_dk/politik/landets-spillesteder-raaber-om-hjaelp-mens-s-maner-til-besindighed",
        "title": "Landets spillesteder råber om hjælp, mens S maner til besindighed: »Spillestederne er desværre bare nødt til at afvente«",
        "content": "Mens store dele af Danmark så småt har slået dørene op efter coronakrisen, er landets spillesteder fortsat lukket for koncertglade danskere. Og når spillesteder senere på året endelig ser ud til at kunne genåbne, kan det blive med konkurser hængende over hovedet. For til den tid skal økonomien som udgangspunkt stå på egne ben, selv om spillestederne stadig skal overholde retningslinjer for blandt andet afstand. Dette kan i nogle tilfælde betyde, at spillesteder højst kan invitere helt ned til en tiendedel af det vanlige antal publikummer inden for,skriver DR. Over for DR har interesseorganisationen Dansk Live udtrykt frygt for, at op mod halvdelen af Danmarks spillesteder må dreje nøglen om, såfremt den økonomiske hjælp forsvinder, uden at de stramme retningslinjer går samme vej. Hvis ikke man kan fylde spillestederne bare nogenlunde op, bliver der hverken råd til at betale musikere eller regninger, lyder det. Til Berlingske siger direktøren for det københavnske spillested Vega, Steen Jørgensen, at man på gulvet i Store Vega vil kunne have cirka 100 publikummer, hvor der normalt står 1.100. Han uddyber, at »økonomisk set kan det simpelthen ikke lade sig gøre.« Kasper Sand Kjær, som er kulturordfører i Socialdemokratiet, maner til besindighed. »Det er vigtigt at sige, at vi har forlænget den pulje til nødlidende institutioner, som betyder, at ingen kommer til at gå konkurs. Der ligger en redningskrans, inden man når dertil,« siger Kasper Sand Kjær. Så lige nu skal spillestederne ikke være så nervøse for at gå konkurs? »Nej, den pulje burde redde dem. Men før man kan få adgang til puljen, skal man have en ret dårlig situation og ikke have mere likviditet, og jeg kan godt forstå, at ingen ønsker at havne der. Omvendt er det nok også der, snittet er nødt til at være,« siger Kasper Sand Kjær.  Han anerkender, at mange spillesteder vil have svært ved at få forretningen til at løbe rundt, hvis der for eksempel kun må være én person per fire kvadratmeter, som et udkast til retningslinjer fra Kulturministeriet lægger op til. »Hvis det i tiden op til åbningen ser ud til, at man ikke kan lempe restriktionerne, må vi se på, om vi har de nødvendige hjælpeordninger til vores spillesteder og kulturinstitutioner i det hele taget,« siger kulturordføreren. Ifølge Kasper Sand Kjær bør man optimalt set finde frem til en ordning, så spillestederne kan holde åbent under gældende restriktioner, uden at det må koste dem noget. Hvordan en sådan ordning skal se ud, er det dog for tidligt at tale om, mener han. »Som med alle disse hjælpepakker handler det om at holde det så simpelt og så lidt bureaukratisk som muligt. Vi må se på, hvordan vi kan strikke en model sammen. I første omgang skal vi tættere på 1. september og vide, hvordan situationen overhovedet ser ud,« siger Kasper Sand Kjær. I Venstre, SF og de Radikale mener man dog tværtimod, at snakken om, hvordan man kan holde spillestederne i live, ikke kan vente meget længere. Over for DR bebuder partierne, at kulturministeren snart må komme med et udspil til en holdbar løsning for spillestederne eller indkalde til forhandlinger inden sommerferien, men det bliver ifølge Kasper Sand Kjær meget svært. »Der er ikke noget, vi hellere ville, end at give spillestederne den afklaring, men det kan vi ikke gøre, før vi kan se, hvordan smittetallene ser ud. Så spillestederne er desværre bare nødt til at afvente,« siger Kasper Sand Kjær. Han påpeger desuden, at det er partilederne, der løbende har taget stilling til de overordnede faser af genåbningen, og at det således også skal være dem, der tager stilling til de næste faser af genåbningen.",
        "metadata": {
            "source": "https://www.berlingske.dk/politik/landets-spillesteder-raaber-om-hjaelp-mens-s-maner-til-besindighed",
            "image_url": "https://berlingske.bmcdn.dk/media/cache/resolve/image_x_large/image/131/1311548/23464943-bt.jpg",
            "publication_time": "Mandag d. 06. juli 2020, kl. 16.27",
            "author": "Rasmus Bragh Schulz",
            "related_links": [],
            "attachments": []
        }
    }
}