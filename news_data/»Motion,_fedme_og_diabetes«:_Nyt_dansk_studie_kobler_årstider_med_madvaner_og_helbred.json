{
    "version": "1.0",
    "document": {
        "id": "https://www_berlingske_dk/indland/motion-fedme-og-diabetes-nyt-dansk-studie-kobler-aarstider-med-madvaner-og",
        "title": "»Motion, fedme og diabetes«: Nyt dansk studie kobler årstider med madvaner og helbred",
        "content": "Da Lewin Small flyttede fra Australien til Danmark, bemærkede han årstidernes store forskelle.  Det inspirerede ham og en række andre forskere tildette nye studie.Det skriverKøbenhavns Universitet i en pressemeddelelse. Lewin Small er postdoc fra Novo Nordisk Foundation Center for Basic Metabolic Research ved Københavns Universitet. Han står i spidsen for det nye danske studie, der viser, at mængden af dagslys påvirker stofskiftet – i hvert fald på de mus, der var med i undersøgelsen. »Vi har undersøgt, hvordan dagslys påvirker forskellige forhold med relation til stofskiftet, herunder motion, fedme og diabetes. De fleste andre studier, der har undersøgt sammenhængen mellem dagslys og stofskifte, er gået ud fra, at mængden af dagslys er konstant hele året rundt,« siger Lewin Small. »Vores forskning viser, at stofskiftet hos dyr, som ellers ikke påvirkes af årstiderne, varierer i forhold til mængden af dagslys. Det påvirkede deres kropsvægt, fedtprocent og mængden af fedt i leveren.« Han forklarer, at deres vægtøgning var reduceret om vinteren, og musene spiste mere regelmæssigt i løbet af døgnet: »Det havde en positiv effekt på deres helbred.« Da studiet er udført på mus, kan forskerne ikke konkludere, at det samme gælder for mennesker. Men selvom studiet ikke kan overføres direkte på mennesker, understreger Lewin Small, at den nye viden understøtter forskernes forståelse af, hvordan vores spisemønstre påvirkes af lyset og årstiden. Det kan måske forklare, hvorfor nogle mennesker tager mere på end andre, og hvorfor vores vægt øges på bestemte årstider, skriver Københavns Universitet i en pressemeddelelse. »Lysforskellen mellem sommer og vinter påvirker muligvis vores spisevaner, og hvornår på dagen vi føler os sultne,« siger Lewin Small, og medforfatter Juleen Zierath uddyber: »Der er tale om det, vi kalderproof of principle. Påvirker mængden af dagslys stofskiftet? Ja, det gør det. Fremtidige studier vil måske vise, at øget anvendelse af kunstig belysning om natten eller dagslys hele året rundt er godt for vores metaboliske helbred,« lyder det fra professor Juleen Zierath fra Novo Nordisk Center for Basic Metabolism Research, som er sidsteforfatter til studiet.",
        "metadata": {
            "source": "https://www.berlingske.dk/indland/motion-fedme-og-diabetes-nyt-dansk-studie-kobler-aarstider-med-madvaner-og",
            "image_url": "https://berlingske.bmcdn.dk/media/cache/resolve/image_x_large/image/172/1727897/24553401-sol-forr-skov-bgeskov-bg.jpg",
            "publication_time": "Søndag d. 22. oktober 2023, kl. 21.13",
            "author": "Malte Møller Madsen",
            "related_links": [],
            "attachments": []
        }
    }
}