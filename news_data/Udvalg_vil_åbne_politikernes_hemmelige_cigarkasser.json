{
    "version": "1.0",
    "document": {
        "id": "https://www_berlingske_dk/politik/udvalg-vil-aabne-politikernes-hemmelige-cigarkasser",
        "title": "Udvalg vil åbne politikernes hemmelige cigarkasser",
        "content": "Det skal ikke være muligt for politikere at oprette personlige valgfonde, såkaldte cigarkasser, hvor de modtager store pengebeløb fra private, uden at offentligheden får kendskab til det, anbefaler regeringens såkaldt hurtigtarbejdende ekspertudvalg ifølge Politiken.  Avisens kilder fortæller, at udvalget anbefaler, at Folketinget, ud over at gøre op med de såkaldte cigarkasser, indfører pligt til at offentliggøre den præcise beløbsstørrelse på alle støttebeløb over 20.000 kroner. Som reglerne er i dag skal partier blot oplyse, hvem der giver støtte på over 20.000 - men de skal ikke oplyse, om de får 20.500 kroner eller 5 millioner kroner.  Derudover anbefaler udvalget, at lokale partiafdelinger underlægges de samme krav om regnskabsaflæggelse som landsdækkende partier. Avisen har fået afslag på aktindsigt i indholdet, med henvisning til at udvalgets arbejde er lovforberedende, hvorfor det ikke er omfattet af reglerne om offentlighed forvaltningen.  Radikale Venstre er begejstret for de anbefalinger, som ifølge Politiken oplysninger kommer fra udvalget. »Det er vi radikale tilhængere af. Vores helt klare tilgang er, at vi går ind for maksimal åbenhed. Regeringens udspil vil indeholde forskellige elementer, og det vil partierne blive inviteret til drøftelser om«, siger gruppeformand Camilla Hersom til Politiken.",
        "metadata": {
            "source": "https://www.berlingske.dk/politik/udvalg-vil-aabne-politikernes-hemmelige-cigarkasser",
            "image_url": "https://berlingske.bmcdn.dk/media/cache/resolve/image_x_large/image/15/153505/8402236-hersom.jpg",
            "publication_time": "Onsdag d. 11. marts 2015, kl. 02.13",
            "author": null,
            "related_links": [],
            "attachments": []
        }
    }
}