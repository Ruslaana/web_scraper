{
    "version": "1.0",
    "document": {
        "id": "https://www_berlingske_dk/politik/danmarks-nye-parti-hedder-fokus",
        "title": "Danmarks nye parti hedder Fokus",
        "content": "Fra morgenstunden stod det klart, at den tidligere DF´er Christian H. Hansen i dag ville præsentere et nyt parti på Christiansborg. Og nu er navnet netop blevet offentliggjort. Det nye parti hedder Fokus. Partiet vil fokusere på dyrevelfærd, bedre omsorg for patienter på hospitalerne ogpå et godt miljø for vores efterkommere. Læs også:Fokus har fire folketingskandidater Mærkesagerne er ikke overraskende, idet Christian H. Hansen igennem mange år har været kendt som en ægte dyreven og fremtrædende dyrevelfærdsordfører for Dansk Folkeparti. Han har været med til at tegne Dansk Folkepartis skarpe linje imod dyreforsøg, krybskytteri og dyresex. »Vi ønsker større balance mellem opdrættet af dyr til fødevarer og hensynet til dyrenes velfærd«, hedder det i det politiske grundlag. I januar vendte Christian H. Hansen tilbage til Folketinget efter længere tids sygdom. I den forbindelse meldte han sig ud af Dansk Folkeparti, fordi han var uenig i partiets politiske fokus. Ifølge den tidligere DF´er beskæftigede Dansk folkeparti sig for meget med indvandrings- og integrationsspørgsmål frem for at tage hånd om arbejdsløsheden, sundhedspolitik og den verserende økonomiske krise, mente Christian H. Hansen. Netop sundhedspolitikken har også en fremtrædende rolle i det nye partis politiske grundlag. »Vi ønsker flere varme hænder på hospitalerne, i psykiatrien, i ældreplejen og i den sociale indsats. I dag er der alt for mange kolde hænder, som primært er beskæftiget med administration og bureaukrati«, hedder det i grundlaget.",
        "metadata": {
            "source": "https://www.berlingske.dk/politik/danmarks-nye-parti-hedder-fokus",
            "image_url": "https://berlingske.bmcdn.dk/media/cache/resolve/image_x_large/image/88/885978/2321527-christian-h-hansen-stifter-fokus.jpg",
            "publication_time": "Onsdag d. 10. marts 2010, kl. 14.02",
            "author": "Annette Bonde",
            "related_links": [],
            "attachments": []
        }
    }
}