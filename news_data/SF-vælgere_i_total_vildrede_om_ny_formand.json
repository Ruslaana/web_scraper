{
    "version": "1.0",
    "document": {
        "id": "https://www_berlingske_dk/politik/sf-vaelgere-i-total-vildrede-om-ny-formand",
        "title": "SF-vælgere i total vildrede om ny formand",
        "content": "Langt over halvdelen af SFs vælgere aner ikke, hvem de synes er bedst egnet som SF-formand. Det viser en meningsmåling foretaget af Gallup for BT. Hvis valget skulle stå mellem Astrid Krag, Trine Pertou Mach, Annette Vilhelmsen eller Christian Saggau, ville hele 63 procent af SF-vælgerne ikke vide, hvem de selv synes er bedst egnet til formandsposten. 30 procent peger på Astrid Krag, mens Mach og Vilhelmsen får tre procents opbakning hver. Saggau må nøjes med en enkelt procent. SFs politiske ordfører Jesper Petersen er dog ikke bekymret. - Mon ikke SF-vælgerne er i gang med at sunde sig over, at vores formand gennem syv år stopper? Vælgerne skal overveje, hvad de synes og se, hvilke kandidater, der melder sig, siger han til bt.dk. Der er mere end tre år til næste valg, påpeger han. - Derfor er jeg ikke bekymret for, at en ny formand når at markere sig inden. Og jo, der er uger med usikkerhed, mens vi vælger. Men vi insisterer stadig på medlemsdemokrati, og at medlemmerne skal høres. Det tager et par uge, siger Jesper Petersen. SFs medlemmer og vælgere venter stadig på udfordrere til Astrid Krag. Indtil videre har viceborgmester i Helsingør, Christian Saggau, truet med at melde sig, hvis ingen andre gør det. Annette Vilhelmsen, der blandt andet er socialordfører, vil først tage stilling lige inden deadline den 21. september, sagde hun fredag. Tidligere folketingsmedlem for SF, Trine Pertou Mach, der er bestyrelsesformand i Mellemfolkeligt Samvirke, anses også som mulig kandidat. Men hun er stadig tavs.",
        "metadata": {
            "source": "https://www.berlingske.dk/politik/sf-vaelgere-i-total-vildrede-om-ny-formand",
            "image_url": "https://berlingske.bmcdn.dk/media/cache/resolve/image_x_large/image/44/440645/5592469-mach-saggau-krag-vilhelmsen.jpg",
            "publication_time": "Fredag d. 14. september 2012, kl. 20.48",
            "author": null,
            "related_links": [],
            "attachments": []
        }
    }
}