{
    "version": "1.0",
    "document": {
        "id": "https://www_berlingske_dk/oekonomi/gallup-danskerne-vil-have-ansvaret-for-finanskrisen-placeret",
        "title": "Gallup: Danskerne vil have ansvaret for finanskrisen placeret",
        "content": "Mere end 40 pct. af danskerne placerer ansvaret for finanskrisen i Danmark hos bankdirektører og børsspekulanter. Og fire ud af fem af de danskere, der udpeger syndebukke, mener, at de ikke er blevet stillet tilstrækkeligt til ansvar. Det viser en spørgeundersøgelse, som Kantar Gallup har foretaget for Berlingske. Resultatet af undersøgelsen overrasker ikke direktøren for realkreditinstitutters og bankers interesseorganisation Finans Danmark, Ulrik Nødgaard, der ser tallene i lyset af, at der kun i begrænset omfang er faldet domme i kølvandet på krisen. »Når man kigger på finanskrisen herhjemme, så er der jo ingen tvivl om, at bankledelsen bar et stort ansvar i de sager, hvor en række banker kom galt af sted. Og jeg er sådan set også overrasket over, at det indtil videre har været så vanskeligt at placere et juridisk ansvar,« siger Ulrik Nødgaard. Han understreger, at banksektoren bakker op om myndighedernes forsøg på at placere et ansvar. FAKTAGallup: Bag undersøgelsenSpørgeundersøgelsen er gennemført af Kantar Gallup mellem 4. og 7. september. Undersøgelsen er baseret på Gallup Forum-webinterview med 1.048 repræsentativt udvalgte vælgere fra hele landet på 18 år eller derover.Det er værd at bemærke er, at kun de respondenter, der har udpeget nogle som ansvarlige for finanskrisen, har svaret på, om de ansvarlige er blevet stillet tilstrækkeligt til ansvar.Derfor er det kun i underkanten af 800 personer, som har svaret på dette spørgsmål. Og det er altså 81 pct. af disse, som mener, at de ansvarlige ikke er stillet tilstrækkeligt til ansvar.FOLD UD Spørgeundersøgelsen er gennemført af Kantar Gallup mellem 4. og 7. september. Undersøgelsen er baseret på Gallup Forum-webinterview med 1.048 repræsentativt udvalgte vælgere fra hele landet på 18 år eller derover. Det er værd at bemærke er, at kun de respondenter, der har udpeget nogle som ansvarlige for finanskrisen, har svaret på, om de ansvarlige er blevet stillet tilstrækkeligt til ansvar. Derfor er det kun i underkanten af 800 personer, som har svaret på dette spørgsmål. Og det er altså 81 pct. af disse, som mener, at de ansvarlige ikke er stillet tilstrækkeligt til ansvar. For brandingekspert og kreativ direktør i reklamebureauet Mensch Frederik Preisler viser undersøgelsen, at bankerne ikke har fået kommunikeret, at de tager det ansvar for finanskrisen, som befolkningen mener, at sektoren har. »Det billede mange har af, at bankerne under finanskrisen handlede uansvarligt, er ikke blevet korrigeret siden. Det bunder i en klassisk kommunikationskonflikt, hvor det fremherskende billede i befolkningen ikke deles på direktionsgangene i bankerne,« siger Frederik Preisler, som mener, at bankerne kun i minimal grad har kommunikeret noget, der ligner et medansvar. Af Gallup-undersøgelsen fremgår det, at kun ti procent af danskerne mener, at bankerne er blevet mere troværdige inden for de seneste ti år. Derimod mener knap hver anden dansker, 47 pct., at bankerne er blevet mere eller ligefrem meget mere utroværdige. Frederik Preisler peger på, at bankernes manglende vedkendelse af et medansvar fremstår ekstra grelt, når de nu fremviser enorme overskud. »Bankerne synes sikkert selv, at de nu ikke behøver tale snakke mere om krisen. Men kommunikationsmæssigt har de altså ikke fået ryddet op efter sig,« siger Preisler. At bankerne ikke har taget et ansvar ovenpå krisen, er Ulrik Nødgaard imidlertid ikke enig i. »Men opfattelsen i befolkningen taler jo for sig selv, og den opfattelse har jeg forståelse for,« siger direktøren. Artiklen fortsætter under grafikken.  I dansk kontekst blev der efter finanskrisen nedsat et ekspertudvalg til at undersøge, hvorfor finanskrisen ramte Danmark. Konklusionerne, der blev formuleret i den såkaldte Rangvid-rapport, viser, at ansvaret er svært at placere, fordi der er mange årsager til krisen. Men selv om det er svært at placere et juridisk ansvar, er der historisk set en tendens til, at mange alligevel søger at konstruere en fortælling om baggrunden for krisen og dermed udpege en syndebuk, siger økonomisk historiker Per H. Hansen, der er professor på CBS. »Folk forsøger at forstå, hvad der skete, og skabe en mening bag krisen. Historisk opstår her fortællingen om de grådige bankdirektører og bankernes uansvarlighed, som vi også ser nu,« siger professoren, som har forsket i bank- og finanskriser. Ud over historien om bankerne som syndere er der historisk set en tendens til, at særligt liberale og libertære forsøger at konstruere en historie, hvor det er staten og centralbankens indblanding, der gøres til syndebuk. Omvendt ser man på den anden side af det politiske spektrum, at der konstrueres en historie om kapitalismens abstrakte systemfejl, som søger at bane vejen for en total omstrukturering af finanssektoren. »Men de historier er langt mere brogede og sværere at fortælle – særligt den sidste. Derimod ligger fortællingen om bankernes skyld lige til højrebenet,« siger Per H. Hansen. Behøver bankerne overhovedet bekymre sig om deres troværdighed i den brede befolkning, når deres bundlinje er tilbage, hvor den skal være, og den danske økonomi i øvrigt buldrer derudad? Ifølge Frederik Preisler er svaret ja. »Det er ikke nok, at bankerne polstrer sig med milliarder. Når samfundet nærer mistillid til bankerne, er det eneste våben at regulere. Dermed risikerer banksektoren at blive overreguleret, hvis den ikke anses som troværdig,« forklarer han og peger på, at det for bankerne medfører en risiko for øgede omkostninger, som i sidste ende kan falde tilbage på bankkunderne. Per H. Hansen ser samme risiko. Han understreger, at det altid vil være svært at opnå enighed om, hvad det rette niveau for regulering er. »Og det er nok meget godt, at det ikke altid er folkestemningen, der afgør, hvordan der skal reguleres,« siger professoren. I Danmark har finanskrisen ført til, at bankerne er blevet underlagt en række nye reguleringer. Og det bakker Finans Danmark op om, understreger direktør Ulrik Nødgaard. »Vi ser generelt positivt på den regulering, der er kommet, særligt hvad angår de hårde krav til kapital og likviditet. Men vi mener også, at det er på tid at trykke på pauseknappen, fordi noget går ret langt ned i detailstyringen,« siger Ulrik Nødgaard. Fremover bør bankerne gøre mere for at genoprette tilliden i befolkningen, mener Frederik Preisler. »Bankerne bliver nødt til at vise et samfundssind, ud over hvad der er rentabelt. Og jeg taler ikke om at købe et sponsorat hist og pist,« siger brandeksperten. »Set fra en kommunikationsvinkel ville det være godt, hvis bankerne f.eks. viste, at de kerer sig om sammenhængskraften i samfundet ved at tilbyde en bedre rente til nogle, der har mere brug for det, end til de rigeste erhvervskunder, eller give nogle særlige erhvervslån til virksomheder i Udkantsdanmark,« siger Preisler, som understreger, at han ikke er bankmand og derfor ikke ved, hvad der konkret kan lade sig gøre. Ulrik Nødgaard mener ikke, at det vil være rigtigt at gå på kompromis med kreditstandarder, men er enig i, at den finansielle sektor skal lede efter de områder, hvor den understøtter samfundets udvikling. »Og det er vi opmærksomme på. Vi er til stede i hele landet, hvor vi stiller op i folkeskoler og underviser i finansiel forståelse, ligesom det digitale område er et område, hvor vi skal være med til at drive en samfundsudvikling.« Læs Berlingskes tema om Finanskrisen ti år efter her ",
        "metadata": {
            "source": "https://www.berlingske.dk/oekonomi/gallup-danskerne-vil-have-ansvaret-for-finanskrisen-placeret",
            "image_url": "https://berlingske.bmcdn.dk/media/cache/resolve/image_x_large/image/98/985680/22070163-amagerbanken.jpg",
            "publication_time": "Fredag d. 14. september 2018, kl. 07.16",
            "author": "Matias Ludvig Littauer",
            "related_links": [],
            "attachments": []
        }
    }
}