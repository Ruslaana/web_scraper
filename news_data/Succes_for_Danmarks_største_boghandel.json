{
    "version": "1.0",
    "document": {
        "id": "https://www_berlingske_dk/kultur/succes-danmarks-stoerste-boghandel",
        "title": "Succes for Danmarks største boghandel",
        "content": "Det samlede besøgstal er således steget i forhold til sidste år. Fra 25.000 til 26.000, og især lørdag trak mange besøgende til Forum. Omkring 11.000, hvilket er det største tal de seneste fem år.Også flere forlag mærker fremgangen. Lindhardt og Ringhof har f.eks. haft en markant stigning i sit salg. Her oplyser man, at omsætningen ligger på den gode side af en halv million kr., hvilket er en stigning i forhold til sidste år på 40 pct. »I år har vi været bedre til at ramme publikum. Når man har betalt entreen for at komme ind, går man efter de gode tilbud,« siger Anette Wad, adm. direktør for Lindhardt og Ringhof. Strategien har her været at trække momsen fra og desuden lave en række knaldtilbud.Nogenlunde samme strategi har man fulgt på standen Under Uret, der udover JP/Politikens Forlag repræsenterer en række mindre forlag, bl.a. Borgen, Høst & Søn, Samleren og Rosinante. Her anslår man, at den samlede omsætning i år når 600.000 kr. på de tre dage, BogForum varer. Det er omkring 100.000 kr. mere end sidste års. »I år har vi solgt bøgerne med 20 procents messerabat alle dage, og det har vi kunnet mærke. Sidste år havde vi kun det tilbud de sidste to dage, og det var ikke nær så koordineret,« siger Lise Ringhof, marketing- og pressechef for Politikens Forlag.God jul i sigte Alligevel kan det ud fra en snæver økonomisk betragtning ikke betale sig for forlagene. »Vi tjener det ikke ind i forhold til, hvad standen koster at have. Men det handler om promovering af vores forfattere. Vi får vist publikum, hvad vi har,« siger Lise Ringhof, der ser optimistisk på julehandlen. »Når det går så godt her, må det også blive en god jul.« Samme melding kommer fra Danmarks Største forlag, Gyldendal, der dog har haft en lille tilbagegang i salget i forhold til sidste år. I år rammer forlaget den halve million.»Det er en underskudsforretning, men det er en fantastisk profilering af forfatterne og bøgerne. Her seks uger før jul er det vigtigt at gøre folk opmærksomme på, at man skal købe bøger og ikke underbukser,« siger Jan H. Schmidt, salgschef på Gyldendal.Men succesen er ikke nødvendigvis udtryk for en branche i fremgang, siger Nils Bjervig, der er redaktør af bogbranchens tidsskrift, BogMarkedet. »De endnu ikke offentliggjorte tal fra forlæggerforeningens statistik viser, at en fremgang i første halvår er afløst af en tilbagegang. Den succes, vi ser på BogForum, er et udtryk for mange gode messetilbud, generelt nedsatte priser og at forlagene i langt højere grad end tidligere forstår, at folk forventer tilbud. At der har været succes på BogForum afspejler med andre ord ikke en generel fremgang for branchen.«",
        "metadata": {
            "source": "https://www.berlingske.dk/kultur/succes-danmarks-stoerste-boghandel",
            "image_url": "https://berlingske.bmcdn.dk/media/cache/resolve/image_x_large/image/81/816117/3297731-bog.jpg",
            "publication_time": "Søndag d. 14. november 2010, kl. 21.06",
            "author": "Jeppe Bangsgaard",
            "related_links": [],
            "attachments": []
        }
    }
}