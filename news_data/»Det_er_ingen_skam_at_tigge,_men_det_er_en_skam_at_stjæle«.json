{
    "version": "1.0",
    "document": {
        "id": "https://www_berlingske_dk/kultur/det-er-ingen-skam-at-tigge-men-det-er-en-skam-at-stjaele",
        "title": "»Det er ingen skam at tigge, men det er en skam at stjæle«",
        "content": "Når danskerne tager på ferie på Balkan, bliver de fleste begejstrede for dansen og den inciterende sigøjnermusik. Men når romaerne, som sigøjnerne helst kalder sig selv, kommer til Danmark og sidder foran Brugsen og tigger eller samler flasker i affaldskurvene, har vi et anderledes negativt syn på dem. Næsten tre ud af fire danskere – 72 procent – har en negativ opfattelse af romaer, viste en undersøgelse, som YouGov gennemførte i syv lande i 2015. Og Danmark er det land, hvor holdningen til romaer er mest negativ. Til sammenligning er kun 40 procent af nordmænd, 45 procent af svenskerne og 58 procent af briterne negative over for romaer. Samtidig er romaer den gruppe, der møder størst negativitet i alle syv lande. I forestillingen »Roma« går teatret Sort/Hvid tæt på romaernes liv, vores fordomme om dem og deres fordomme om os. På en times byvandring oplever publikum romaernes skjulte København, hvor er det godt at sove, at tigge, samle flasker? Og hvor stresser politiet mindst muligt? Senere viser en roadmovie livet langs de tyske motorveje og i de fattige landsbyer, tiggerne og flaskesamlerne kommer fra. Og endelig inviteres publikum til romafest med musik og dans.  I forestillingen medvirker sammen med skuespilleren Özlem Saglanmak både fastboende og tilrejsende romaer. Vi mødte tre af dem, Louistra Ispiru, Andras Bobo og George Mihalache, for at høre deres historie og få indtryk af deres liv her og nu. Louistra Ispiru og Andras Bobo taler hverken dansk eller engelsk. Interviewet blev derfor gennemført med George Mihalache som tolk. »Roma« har premiere 28. marts og spiller til 8. april. Den er en co-produktion mellem Paradox Intertainment og Sort/Hvid, instrueret af Daniel Wedel. Louistra Ispiru, 49 år. Kommer fra Botosani i det nordlige Rumænien. Fraskilt. Har en søn og tre børnebørn. Louistra Ispiru samler flasker og tigger for at tjene penge, hun kan sende hjem til sønnen og børnebørnene i Rumænien.Fold sammenLæs mereFoto: Mads Joakim Rimer Rasmussen. »Allerhelst ville jeg have et arbejde. Ligegyldigt hvad. Vaske toiletter eller feje gader, det gør mig ikke noget. Men det er svært at få arbejde, når man ikke taler sproget. Så jeg samler flasker. Eller tigger. Jeg er ikke genert over at tigge. Jeg gør det for at hjælpe min familie. For at mine børnebørn ikke skal få det samme liv som jeg. Der findes stadigvæk folk, der giver penge til tiggere. Men der er mange som ikke giver. De kigger på mig, som om de føler sig utilpas over at se mig tigge. Men jeg er nødt til det, ellers kan jeg ikke overleve. Det er ingen skam at tigge. Men det er en skam at stjæle. Sidste år kom jeg i fængsel, fordi politiet troede, jeg havde stjålet et fjernsyn. Jeg havde fundet det i en container i en baggård, og så blev jeg anholdt, fordi politiet troede, jeg var med i en tyvebande. Men det var jeg ikke. Jeg sad i Vestre Fængsel i to måneder, inden de fandt ud af, at jeg var uskyldig. Så fik jeg en erstatning på 46.000 kroner – du kan selv se, det står i brevet her. Jeg sendte alle pengene til min søn og mine børnebørn. Mit liv har altid været meget svært. Jeg mistede min far, da jeg var seks år og voksede op med min mor. Vi var fire søskende. Vi levede af at samle flasker og af de penge, min mor kunne tjene som spåkone. Min ene bror døde meget ung, og jeg måtte også tage mig af hans børn. Mange gange havde jeg ikke penge nok til at købe sko, så jeg måtte gå på bare fødder og tjene penge for at skaffe med til mine niecer og nevøer, min brors børn.  Da jeg var 16-17 år begyndte jeg at arbejde med ting, som ellers kun var mandearbejde, slå græs med le og passe kvæg. Jeg blev gift som 19-årig og fik min søn som 21-årig. Min mand var meget voldelig. Han var alkoholiker og slog mig hver dag. Jeg var i det forhold i 16 år, indtil han døde. I 1991 blev jeg gift igen. Min nye mand ville gerne rejse, så vi begyndte at rejse over det meste af Europa for at arbejde og tjene penge. Jeg gjorde det for at spare op, så jeg kunne bygge et hus til min søn. Der bor han i dag med sin familie. Jeg kom til Danmark første gang i 2006. Men jeg kan ikke holde ud af at være væk hjemmefra i mere end tre måneder. Jeg savner mine børnebørn. Jeg har lige været hjemme, fordi min søn er syg. Lige nu bor jeg på vandrehjem, hvor teatret betaler for, at jeg kan bo. Ellers bor jeg på gaden. Som vejret er nu, er det fint, men når det er koldt om vinteren, sne og slud, er det rigtig hårdt. Jeg har også problemer med brystet – jeg har været til læge i Rumænien, men de vil ikke tage sig af mig, når jeg ikke har penge. Jeg ville gerne tale med en læge i Danmark, men jeg ved ikke, hvor jeg skal gå hen, jeg har jo ingen sygesikring her i landet. Jeg har ikke arbejde, jeg har ingen adresse. Det er et hårdt liv. Kun Gud bestemmer, hvor længe jeg kan holde til det. Men jeg bliver ved, så længe jeg kan, for at mine børnebørn ikke skal gå i skole uden madpakke og må nøjes med at se på, at de andre spiser. Andras Bobo, 35 år, kommer fra Timisoara i det vestlige Rumænien. Har samlever og fem børn i Rumænien. »Hvis bare jeg kunne få et arbejde«, siger Andras Bobo, der prøver at skaffe penge til sine fem børns uddannelse.Fold sammenLæs mereFoto: Mads Joakim Rimer Rasmussen. »Mine forældre arbejdede i et kollektivlandbrug, hvor de passede kvæget. Min far døde som kun 45-årig, og min mor blev alene med syv børn. Min ældste bror kom i skole, men der var ikke råd til at sende os andre i skole. Da jeg var 19, mødte jeg en kvinde. Vi blev aldrig gift, men har været sammen siden og har fem børn, fire drenge og en pige. Den ældste er 16 år, og den yngste er fem år. De ældste går i skole og den yngste i børnehave. Jeg har sendt dem i skole, så de ikke skal opleve det samme som mig. Fordi jeg ikke har nogen uddannelse, har jeg ikke kunnet få et arbejde i Rumænien. Derfor rejste jeg til Danmark, fordi jeg håbede at finde noget ufaglært arbejde her. Jeg har været her flere gange i de seneste fire år. Hver gang håber jeg at finde arbejde, men jeg har ikke fået noget endnu. Så jeg samler flasker ligesom alle de andre. Mit liv er meget kompliceret. Jeg vil gerne give mine børn en god fremtid, jeg vil gøre alt for det. Jeg har også været i Frankrig og søge arbejde, men endte også der med at samle flasker. Og det kan man ikke tjene nok på mere. Livet i Rumænien bliver dyrere og dyrere.  Her i Danmark bor jeg mest på gaden, nogle gange på herberg, hvis de har plads. Når man sover udendørs, kommer politiet tit og vækker os og siger, at vi ikke må sove her. Så pakker man alle sine ting sammen og finder et andet sted. Nogle gange må man flytte sig flere gange på en nat. Der er nogle, der slår lejr og sover sammen i grupper. Men jeg vil hellere være alene, for så er det nemmere at finde et sted at sove. Der er nogle danskere, der godt kan lide os romaer. De snakker med os og laver sjov, og vi har det hyggeligt sammen. Men der er også nogle, der anser os for tossede og ikke normale og siger, at vi skal bare tage hjem, hvor vi kommer fra. Sådan er det også i Rumænien. Der er nogle, der godt kan lide os og andre, der ser os fra en dårlig vinkel. Men det er ikke en skam at være roma. Det er en ære at være sigøjner, som vi også kaldes. Sigøjnere har eksisteret i mange generationer, måske tusind år tilbage i tiden. Jeg oplever ikke, at det at være roma giver et særligt fællesskab. Men vi har et stærkt fællesskab i familien. Hvis der er nogen, der holder en fest, så inviterer man alle med. Også selv om man er fattig og ikke har noget særligt at byde på. Når der er fest, er alle velkomne, og så spiser vi det, der nu engang er. Det handler bare om at være sammen. Det vigtigste er, at vi kan ses og have det godt. Vi savner det fællesskab, når vi er i Danmark. Alle os, der har børn, savner dem. Men vi har ikke andre muligheder. Jeg er nødt til at rejse af sted og tjene penge, så min familie kan få brød på bordet. I Rumænien er der ikke nogen, der hjælper dem.« George Mihalache, musiker, 46 år, kommer fra den rumænske hovedstad, Bukarest, men har boet i Danmark de seneste 23 år. George Mihalache er sjette generation musiker i sin familie og har levet halvdelen af sit liv i Danmark.Fold sammenLæs mereFoto: Mads Joakim Rimer Rasmussen. »Jeg er den sjette generation musiker i min familie. Både på min mors og min fars side er en stor del af familien musikere, spillemænd. Og min far har været en kendt musiker i Rumænien i 50 år. Da jeg var seks år, begyndte jeg at spille cimbalom, et østeuropæisk strengeinstrument – på dansk kalder man det for et hakkebræt. Min far blev af den rumænske stat sendt rundt i verden for at spille. Ofte var han væk i både seks og ni måneder på et år, så vi børn voksede op med vores mor og vores bedsteforældre. Og min farfar sørgede for, at alle i familien kom i skole og fik en uddannelse. Han sagde altid, at hvis man har en uddannelse, får man et godt liv. Som 12-årig begyndte jeg at spille med professionelle musikere og turnere med dem. Og efter 1990 fik min far og vi sønner lov til at rejse ud sammen. Under det kommunistiske styre var reglerne sådan, at far og søn ikke måtte rejse ud af landet samtidig. For at vi ikke skulle hoppe af til Vesten. Men efter 1990 begyndte vi at rejse, og jeg kom til Danmark, hvor jeg mødte en rumænsk pige, som er vokset op her. Vi blev gift, og nu har jeg levet halvdelen af mit liv i Danmark.  Da jeg kom hertil, startede jeg faktisk fra nul. I Rumænien var jeg søn af en kendt musiker, men i Danmark var jeg ingenting. I Rumænien spillede jeg med alle de kendte, og jeg satte mig som mål, at det ville jeg også i Danmark. Jeg har bl.a. spillet med Peter Bastian og Christian Sievert og mange af de kendte jazzmusikere. I Rumænien spillede jeg sigøjnermusik, men her i Danmark måtte jeg også finde ud af at spille andre genrer. Jeg vil gerne have en stabil økonomi, jeg vil ikke bare spille på gaden. Så da jeg havde været her et par år og lært sproget, søgte jeg arbejde. De sidste 20 år har jeg haft fast job i serviceafdelingen på Gentofte Hospital. Og ved siden af er jeg freelancemusiker. Jeg har haft et godt liv. Både i Rumænien og her i Danmark. Jeg klager ikke. For mig er det at være sigøjner – roma – en del af min identitet. Det er noget, jeg er stolt af. Jeg vil sige, at jeg med min sigøjnermusik er en slags ambassadør for romaer her i Danmark. Hvis jeg kunne hjælpe alle de sigøjnere, der lever et usselt liv her i Danmark, så ville jeg gøre det. Men desværre, det er ikke mig, der kan gøre det. Engang imellem, når det er koldt, og de står og tigger, så giver jeg nogle penge og køber en sandwich eller en kop kaffe. Men det hjælper ikke så meget. Hjælpen skal ikke komme her fra os i Danmark, den skal komme fra Rumænien, fra de rumænske myndigheder. EU-Parlamentet sender penge til Rumænien for at hjælpe sigøjnerne. Men pengene forsvinder i det rumænske parlament. De lover alle mulige forskellige programmer og laver noget rigtig god propaganda, men når de først har fået pengene, sker der meget lidt. I det her stykke er jeg en slags historiefortæller, hvor jeg fortæller, mens der kører en film om livet i de landsbyer, tiggerne og flaskesamlerne kommer fra. Da jeg så filmen første gang, troede jeg det var løgn. Jeg var chokeret. Jeg har set fattigdommen i Rumænien, da jeg som barn var ude at spille på landet for fattige sigøjnere og fattige rumænere. Men det er over 30 år siden, og jeg har altid håbet, at det ville blive bedre.«",
        "metadata": {
            "source": "https://www.berlingske.dk/kultur/det-er-ingen-skam-at-tigge-men-det-er-en-skam-at-stjaele",
            "image_url": "https://berlingske.bmcdn.dk/media/cache/resolve/image_x_large/image/2/23114/16763674-romaer-i-kbenhavn.jpg",
            "publication_time": "Mandag d. 27. marts 2017, kl. 17.00",
            "author": "Trine Munk-Petersen",
            "related_links": [],
            "attachments": []
        }
    }
}