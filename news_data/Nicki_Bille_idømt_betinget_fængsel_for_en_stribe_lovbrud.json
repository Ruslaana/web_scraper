{
    "version": "1.0",
    "document": {
        "id": "https://www_berlingske_dk/indland/nicki-bille-idoemt-betinget-faengsel-for-en-stribe-lovbrud",
        "title": "Nicki Bille idømt betinget fængsel for en stribe lovbrud",
        "content": "Den tidligere professionelle fodboldspiller Nicki Bille er ved Københavns Byret torsdag blevet idømt 60 dages betinget fængsel for en stribe lovovertrædelser. Det skriver Se og Hør og Ekstra Bladet, der er til stede i retten. Foruden betinget fængsel skal han betale en bøde på 5000 kroner. Det er en dommer og to domsmænd nået frem til. Når en dom er betinget, betyder det, at den kun skal afsones, hvis den dømte begår kriminalitet i løbet af en tidsbestemt periode. Derudover kræver det i Nicki Billes tilfælde, at der bliver udført samfundstjeneste i 80 timer. Nicki Bille har i løbet af retssagen erkendt flere forhold. I alt var han tiltalt for 13 forhold og kunne nikke genkendende en stribe af dem. Domsmandsretten har kendt ham skyldig i 12 ud af de 13 forhold. Den tidligere fodboldspiller er dømt for en række lovbrud, der blandt andet omfatter sprit- og narkokørsel, besiddelse af euforiserende stoffer og at have stjålet en parfume af mærket Dior i Kastrup Lufthavn. De mest alvorlige forhold handler om et uheld på Amagermotorvejen, hvor han kører ind i autoværnet og rammer en anden bil. Ingen kom alvorligt til skade, men Nicki Bille blev efterfølgende kørt til skadestuen. Her viste en blodprøve, at han havde morfin og kokain i blodet. Selv har han forklaret, at han tog stofferne på sygehuset efter ulykken. Den tidligere fodboldspiller har torsdag eftermiddag via sin advokat, Asser Gregersen, meddelt retten, at han vil tænke over, hvorvidt han vil anke dommen. Det har han to uger til. /ritzau/",
        "metadata": {
            "source": "https://www.berlingske.dk/indland/nicki-bille-idoemt-betinget-faengsel-for-en-stribe-lovbrud",
            "image_url": "https://berlingske.bmcdn.dk/media/cache/resolve/image_x_large/image/148/1487648/23929721-.jpg",
            "publication_time": "Torsdag d. 18. november 2021, kl. 14.54",
            "author": null,
            "related_links": [],
            "attachments": []
        }
    }
}