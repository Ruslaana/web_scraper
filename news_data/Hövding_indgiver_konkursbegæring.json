{
    "version": "1.0",
    "document": {
        "id": "https://www_berlingske_dk/business/hovding-indgiver-konkursbegaering",
        "title": "Hövding indgiver konkursbegæring",
        "content": "Cykelhjelmsproducenten Hövding indgiver en konkursbegæring. Det fremgår afen pressemeddelelsefra Hövding. »Konkursansøgningen er i dag den 21. december 2023 indgivet til Malmø tingsret,« skriver selskabet i pressemeddelelsen. Konkursbegæringen kommer, efter at forbrugerstyrelsen i Sverige i sidste uge satte en stopper for salget af virksomhedens Hövding 3-hjelme permanent. Det er den beslutning – og de affødte konsekvenser af den – der er årsag til konkursen, oplyser selskabet. »Hövding deler ikke Forbrugerstyrelsens konklusion og har anket afgørelsen,« skriver de i pressemeddelelsen, hvor det kommer frem, at forvaltningsretten har omstødt den svenske forbrugermyndigheds beslutning. Hövding 3-hjelme kan derfor alligevel godt sælges, men selskabet har stadig valgt at indgå en konkursbegæring. »De skader, der er forårsaget af den svenske forbrugerstyrelses handlinger, er dog så omfattende, at bestyrelsen ikke kan se, at der er grundlag for at fortsætte virksomheden,« skriver de. Det er bestyrelsen i Hövding, der har besluttet at indgive konkursbegæringen. Hövding-cykelhjelmen er udformet som en krave, man bærer om halsen. Hvis cyklisten vælter med den på, vil cyklistens hoved automatisk blive dækket af en airbag, der springer ud fra kraven. Forbrugerstyrelsen satte en stopper for salget, da vurderingen var, at cykelhjelmen ikke beskyttede nok i mange situationer. Ifølge Hövding Sverige AB har det statslige forskningsinstitut Rise undersøgt den testmetode, der blev brugt under certificeringen, og konkluderet, at metoden lever op til sikkerhedskravene.",
        "metadata": {
            "source": "https://www.berlingske.dk/business/hovding-indgiver-konkursbegaering",
            "image_url": "https://berlingske.bmcdn.dk/media/cache/resolve/image_x_large/image/174/1748190/24600184-cykelhjelmproducenten-hvding-er-get-konkurs.jpg",
            "publication_time": "Torsdag d. 21. december 2023, kl. 15.41",
            "author": "Kalinka Aaman Agger",
            "related_links": [],
            "attachments": []
        }
    }
}