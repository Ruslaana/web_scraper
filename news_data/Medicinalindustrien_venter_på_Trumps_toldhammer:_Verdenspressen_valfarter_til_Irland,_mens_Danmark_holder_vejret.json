{
    "version": "1.0",
    "document": {
        "id": "https://www_berlingske_dk/virksomheder/medicinalindustrien-venter-paa-trumps-toldhammer-verdenspressen",
        "title": "Medicinalindustrien venter på Trumps toldhammer: Verdenspressen valfarter til Irland, mens Danmark holder vejret",
        "content": "For godt et år siden stod internationale og danske medier i kø for at rapportere om Novo Nordisks store indflydelse på Kalundborg og på dansk økonomi. Nu valfarter de samme medier til Kinsala i County Cork i det sydlige Irland for at fortælle historien om, hvad der kan ske, hvis et område og et land bliver for afhængig af medicinalindustrien, og det uforudsete – som en toldkrig – rammer. Lad det være sagt med det samme. Kinsala er i større problemer end Kalundborg. Gigantiske medicinalfabrikker fylder ganske vist voldsomt i landskabet omkring begge byer, og hovedparten af verdens glp-1-baserede diabetes- og vægttabsmedicin bliver produceret i de to byer. Men intet tyder på, at Kalundborg og Danmark kommer til at dele skæbne med Kinsala og Irland i den toldkrig, som USA har skudt i gang. Som Berlingske har fortalt af flere omgange, har USAs præsident, Donald Trump, indtil videre holdt medicinalindustrien ude af toldkrigen, men han har samtidig gentagne gange sagt, at industrien vil blive pålagt told, og opfordret medicinalindustrien til at rykke produktionen til USA. Før påske slog Donald Trump fast i en tale til en middag med republikanske politikere, at der kommer en told på lægemidler. Det fik dengang aktiekurserne på medicinalaktier til at dykke markant i både USA og Europa. I den forgangne uge kom det frem, at det amerikanske handelsministerium harindledt en såkaldt paragraf 232-efterforskning, som skal afgøre, om import af medicin og aktivstoffer til medicin kan udgøre en national sikkerhedsrisiko. Hvornår undersøgelsen er afsluttet, og hvad det vil få af konsekvenser, hvis import af alle – eller særligt udvalgte – lægemidler og aktivstoffer viser sig at udgøre en national sikkerhedsrisiko, står indtil videre helt hen i det uvisse. Usikkerheden har ikke gjort spekulationerne og bekymringerne på begge sider af Atlanten mindre hen over påsken. I USA frygter medicinalindustrien, patienter og læger for medicinmangel og endnu højere priser, mens det primært er medicinalindustrien og irerne, der frygter konsekvensen i Europa. Kun 15 procent af ingredienserne i de lægemidler, der er patentbeskyttede og sælges i USA, bliver i dag produceret i USA, mens 43 procent bliver produceret i EU, skrivermediet STAT. En stor del af EUs andel bliver produceret i Irland. Når det gælder kopier af lægemidler, som er løbet af patent, står USA kun for 12 procent af produktionen, mens 35 procent stammer fra Indien og 18 procent fra EU. Kina producerer ifølge STAT blot otte procent af den samlede mængde aktive stoffer i amerikansk medicin, men der er i mange tilfælde tale om nøgleingredienser til vigtige lægemidler. Det er dén skæve fordeling, Trump vil have ændret. Det kan få store konsekvenser for Irland. Til gengæld er konsekvenserne for Danmark overordnet set overskuelige. Det vurderer cheføkonom i Dansk Erhverv Tore Stramer. »Den danske medicinaleksport direkte ind i USA udgør mellem 12 og 16 milliarder kroner, afhængig af, hvilken statistik, man ser på. I dag foregår en stor del af produktionen i USA eller med produktionsinput fra andre dele af verden. Så set med danske øjne ligger det i et overskueligt leje,« siger Tore Stramer. Ifølge Tore Stramer har dansk medicinalindustri de seneste par år – fra 2022 til 2024 – reduceret sårbarheden over for amerikansk told markant. I 2022 udgjorde den direkte medicinaleksport til USA nemlig 46 milliarder kroner. Sidste år udgjorde den som nævnt op til 16 milliarder kroner. Noget anderledes ser billedet ud i Irland. Medier somFinancial Times,The Guardianog det amerikanske nichemedieSTAThar været på besøg og kan berette om alt fra bekymrede panderynker til panikstemning ved udsigten til told målrettet medicinalindustrien. Irland har nemlig i de seneste 30 år ved hjælp af gunstige erhvervsvilkår og skattefordele fået store internationale medicinalselskaber, herunder ikke mindst store amerikanske selskaber, til at lægge medicinsk produktion i Irland. Noget af det, der har stukket Trump i øjnene er, at medicin ifølgeThe Guardianudgjorde godt 330 milliarder kroner eller godt 60 procent af Irlands vareeksport på omkring 540 milliarder kroner til USA i 2024. Importen af medicin til Irland fra USA nåede kun op på 33 milliarder kroner. Donald Trump på talerstolen under en middag hos National Republican Congressional Committee (NRCC) i Washington onsdag aften amerikansk tid. Her lovede han told på medicinalprodukter inden for kort tid, til dels kædet sammen med det igangværende slag med Kina om toldsatser.Fold sammenLæs mereFoto: Nathan Howard/Reuters/Ritzau Scanpix. Irlands handelsoverskud med USAløb sidste år op i godt 370 milliarder kroner, og Irland står for op mod 40 procent af EUs handelsoverskud med USA, når vi alene ser på vareeksporten. »Lige pludselig har Irland vores medicinalselskaber. Denne smukke ø med fem millioner mennesker har den samlede amerikanske farmaceutiske industri i sit greb,« lød det fra Trump, da han mødte den irske premierminister, Micheál Martin, i Det Ovale Værelse i marts i år. »Jeg ville gerne have set, at USA ikke havde været så dumme i så mange år, ikke kun i forhold til Irland, men i forhold til alle,« tilføjede Trump, mens Micheál Martin forsøgte at finde den rette grimasse. Selvom irerne finder trøst i, at det vil tage lang tid for medicinalselskaberne at flytte deres produktion til USA, og at de næppe lukker deres milliarddyre fabrikker ned fra den ene dag til den anden, frygter irerne ifølge de tre medier konsekvenserne af en told. Frygten går blandt andet på, at medicinalindustrien vil droppe yderligere investeringer i Irland, og at det vil spille over på irske underleverandører. Derudover frygter økonomer ifølge STAT, at en told på medicinalindustrien også vil ramme Irlands BNP-vækst. Så slemt går det næppe i Danmark, vurderer Tore Stramer, der ikke mener, at der er grund til at være særlig bekymret for dansk økonomi. Selvom alles blikke blev rettet mod Kalundborg, da Novo Nordisks succes var på sit højeste for et år siden, har Novo Nordisk allerede rykket en stor del af sin produktion af medicin til det amerikanske marked til USA, hvor selskabet blandt andet har store påfyldningsfabrikker. Så selvom aktivstofferne til Ozempic og Wegovy og til selskabets insulin bliver lavet i Danmark, sammen med injektionspenne og nåle, så udgør de danskproducerede ingredienser og dele en forholdsvis lille del af den samlede pris på Novo Nordisks produkter. Det er dog ikke det samme som at sige, at dansk medicinalindustri ikke vil blive ramt. »Helt store virksomheder som Novo Nordisk har gode muligheder for i et vist omfang at omlægge deres produktion. Men vi har en stor underskov af mindre og mellemstore medicinalvirksomheder, der ikke har produktion i USA, og for hvem situationen er alvorlig,« siger Tore Stramer. »Så der er ikke grund til at være særlig bekymret på dansk økonomis vegne, selvom det selvfølgelig kan mærkes. Der er mere grund til at være bekymret på virksomhedsniveau,« tilføjer Tore Stramer. Små og mellemstore medicinalvirksomheder i Danmark vil reelt sige alle ud over Novo Nordisk. Blandt de virksomheder, der ikke har produktion i USA, er Danmarks næststørste og tredjestørste medicinalselskaber, Lundbeck og Leo Pharma. Ingen af selskaberne ønsker at kommentere udsigten til høj amerikansk told på deres produkter. Leo Pharma siger dog i en udtalelse, at de tager situationen meget alvorligt, selvom lægemidler endnu ikke er omfattet af de øgede toldsatser. »Øget told på varer og tjenester fra EU og det meste af verden er en alvorlig bekymring for alle. Vi opfordrer til fortsat undtagelse af lægemidler fra sanktioner og toldsatser, så patienter over hele verden får bedre adgang til behandlinger, og essentiel medicin når dem, der har behov,« hedder det.",
        "metadata": {
            "source": "https://www.berlingske.dk/virksomheder/medicinalindustrien-venter-paa-trumps-toldhammer-verdenspressen",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910024/24928873-da-topchef-lars-fruergaard-jrgensen-i-februar-pr.jpg",
            "publication_time": "Mandag d. 21. april 2025, kl. 18.51",
            "author": "Vibeke Lyngklip Svansø",
            "related_links": [],
            "attachments": []
        }
    }
}