{
    "version": "1.0",
    "document": {
        "id": "https://www_berlingske_dk/samfund/57-aarig-google-direktoer-slaar-felix-baumgartner-i-rekordudspring",
        "title": "57-årig Google-direktør slår Felix Baumgartner i rekordudspring",
        "content": "»Det var en vild, vild tur.« Sådan lød den entusiastiske kommentar fra den 57-årige amerikaner Alan Eustace, der er direktør i Google, efter han fredag havde gennemført verdens længste frie fald. Den eventyrlige tur blev gennemført over New Mexico, hvor han med en heliumballon lod sig hæve til 41,419 kilometer over jorden, inden han lod sig falde. Dermed slog han den rekord, som østrigeren Felix Baumgartner satte, da han i 2012 foretog et fald fra 39 kilometers højde.  Dermed har konkurrencen om at nå højest, inden man springer, nået et maksimum, mener Carl Budtz-Jørgensen, seniorforsker på DTU Space, Institut for Rumforskning og Rumteknologi. »Omkring 40 kilometer er grænsen for, hvor højt man kan nå med en ballon. Skal man højere, så skal det ske med en raket,« siger Carl Budtz-Jørgensen.Den amerikanske vovehals, der er ingeniør og fritidspilot, var iført en slags rumdragt, som han med hjælp fra et hold teknikere har brugt tre år på at udvikle. Dragten skulle både sikre ham ilt, trykudligne, gøre ham i stand til at holde varmen i de ekstreme kuldegrader i højderne og samtidig beskytte ham mod virkningen af solens stråler ved turens start.»Det var fantastisk og smukt. Man kunne se rummets mørke og atmosfærens lag,« siger Alan Eustrace til International New York Times.  På vej ned igennem stratosfæren gennembrød han lydmuren, inden han 5,5 kilometer over jorden udløste sin faldskærm. Turen tog et kvarter, og den højeste hastighed var 1.321 kilometer i timen. Ifølge formanden for Dansk Faldskærms Union, der har 3.500 medlemmer, Flemming Olsson, er springet yderst farligt, fordi man risikerer at komme i rotation under faldet. »Der er stort set ingen iltmolekyler i de højder og dermed ingen modstand, sådan som man f.eks. kan mærke det, hvis man stikker en hånd ud ad et bilvindue på motorvejen. Udspringeren risikerer at gå i rotation, og det er livsfarligt, fordi blodet dermed enten samles i hovedet eller presses bort fra hovedet. Det er fuldstændig afgørende, at man under det frie fald undgår at komme i spin og dermed risikerer at besvime,« siger Flemming Olsson. ",
        "metadata": {
            "source": "https://www.berlingske.dk/samfund/57-aarig-google-direktoer-slaar-felix-baumgartner-i-rekordudspring",
            "image_url": "https://berlingske.bmcdn.dk/media/cache/resolve/image_x_large/image/77/774809/7823853-us-skydiving-record-google-aerospace.jpg",
            "publication_time": "Lørdag d. 25. oktober 2014, kl. 18.55",
            "author": "Henrik Dannemand",
            "related_links": [],
            "attachments": []
        }
    }
}