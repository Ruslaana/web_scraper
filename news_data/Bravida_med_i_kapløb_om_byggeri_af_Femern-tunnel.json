{
    "version": "1.0",
    "document": {
        "id": "https://www_berlingske_dk/virksomheder/bravida-med-i-kaploeb-om-byggeri-af-femern-tunnel",
        "title": "Bravida med i kapløb om byggeri af Femern-tunnel",
        "content": "Femern A/S har netop prækvalificeret, altså udvalgt, gruppen af internationale konsortier og firmaer, der kan byde på to milliardstore kontrakter på Femern-tunnelen. De to kontrakter, der nu kan sendes i udbud, er henholdsvis kontrakten på de elektriske og mekaniske installationer og kontrakten på opførelsen af den transformerstation, der skal forsyne den 19 km lange tunnel og de elektriske tog med strøm. Bravida Danmark A/S byder på begge kontrakter. Selskabet, der er ejet af svenske Bravida AB og er en del af Bravidakoncernen, er Skandinaviens førende leverandør af tekniske installations- og serviceydelser til bygninger.  For kontrakten med de elektriske og mekaniske installationer er fire konsortier med virksomheder fra Danmark, Østrig, Storbritannien, Sverige, Spanien, Italien, Frankrig og Tyskland blevet prækvalificeret. Tre konsortier er prækvalificeret til at byde på kontrakten på opførelse af en transformerstation, Femern A/S har besluttet at samle de elektriske og mekaniske installationer i én stor kontrakt. Det stor kontrakt på flere hundrede millioner euro. De fire prækvalificerede konsortier er østrigsk-danske Strabag Bravida, britisk-svenske Tema, fransk-spansk-italiensk Alstom Transporte og fransk-tyske Femern Electrical and Mechanical Contractors. Kontrakten drejer sig blandt andet ventilation af tunnelen samt i bygninger, nøddøre, brandbekæmpelsessystemer, dræn, kabel- og rørføringer, elevatorer, transformatorer, belysning, overvågning og kontrolsystemer samt kommunikationssystemer i tunnelen.",
        "metadata": {
            "source": "https://www.berlingske.dk/virksomheder/bravida-med-i-kaploeb-om-byggeri-af-femern-tunnel",
            "image_url": "https://berlingske.bmcdn.dk/media/cache/resolve/image_x_large/image/41/416295/7633248-bravida.jpg",
            "publication_time": "Fredag d. 05. september 2014, kl. 12.15",
            "author": "Bent Højgaard Sørensen",
            "related_links": [],
            "attachments": []
        }
    }
}