{
    "version": "1.0",
    "document": {
        "id": "https://www_berlingske_dk/internationalt/bygninger-kollapset-efter-nyt-voldsomt-jordskaelv-i-italien-skaelvet-kunne-maerkes-",
        "title": "Bygninger kollapset efter nyt voldsomt jordskælv i Italien: Skælvet kunne mærkes 150 kilometer væk",
        "content": "Endnu et jordskælv har ramt det centrale Italien. Der skulle være tale om et kraftigt jordskælv, skriver nyhedsbureauet Reuters. Avisen Corriere della Sera beskriver jordskælvet som voldsomt og fortæller, at det kunne mærkes i Italiens hovedstad, Rom. Ifølge de første meldinger fra Reuters havde jordskælvet en styrke på 7,1, svarende til jordskælvet, der spredte død og ødelæggelse i Haiti i 2010. Senere er styrken dog nedjusteret til 6,6. »Jordskælvet har fået flere bygninger til at styrte sammen i det centrale Italien. Stadig ingen meldinger om tilskadekomne,« fortæller de italienske myndigheder ifølge Reuters.  Skælvet ramte 68 kilometer øst for byen Perugia i området Preci. Området ligger omtrent 150 kilometer nordøst for Rom. »Klokken 07.41 oplevedes der et meget kraftigt jordskælv, der kunne mærkes også i Rom. Jorden skælvede i flere sekunder,« skriver Corriere della Sera. Skælvet kunne mærkes i hele det centrale Italien og så langt nord som det sydlige Tyrol. Avisen har været i kontakt med flere kilder, der melder som store skader og mulige tilskadekomne. Oplysningerne er dog ifølge avisen svære at få bekræftet, da kommunikationen til området er svær.  En kirke i byen Tolentino skulle være styrtet sammen, muligvis under en morgengudstjeneste. En katedral i byen Norcia skulle ligeledes været kollapset. »Alt kollapsede. Jeg kan se røgsøjler. Det er en katastrofe. En katastrofe. Jeg sov i min bil, da helvede pludseligt brød løs,« fortæller borgmesteren af byen Ussita tæt ved epicentret, Marco Rinaldi, til medier på stedet. Onsdag blev det centrale Italien også ramt af et jordskælv. Det var dog mindre og målte 6,4 i styrke. I sommer blev Italien ramt af et stort jordskælv, der kostede mere end 300 mennesker livet.  Senest opdateret kl. 09:02 /ritzau/",
        "metadata": {
            "source": "https://www.berlingske.dk/internationalt/bygninger-kollapset-efter-nyt-voldsomt-jordskaelv-i-italien-skaelvet-kunne-maerkes-",
            "image_url": "https://berlingske.bmcdn.dk/media/cache/resolve/image_x_large/image/8/85080/15269171-italy-quake.jpg",
            "publication_time": "Søndag d. 30. oktober 2016, kl. 08.05",
            "author": null,
            "related_links": [],
            "attachments": []
        }
    }
}