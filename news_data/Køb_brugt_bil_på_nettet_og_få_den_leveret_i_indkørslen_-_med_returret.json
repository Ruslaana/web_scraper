{
    "version": "1.0",
    "document": {
        "id": "https://www_berlingske_dk/virksomheder/koeb-brugt-bil-paa-nettet-og-faa-den-leveret-i-indkoerslen-med-returret",
        "title": "Køb brugt bil på nettet og få den leveret i indkørslen - med returret",
        "content": "»Den spinder som en mis,« forsikrer brugtvognsforhandleren dig. Det gjorde den ikke. Foruden politikere og undertegnedes faggruppe er brugtvognsforhandlere blandt de mest utroværdige, når danskerne vurdererfaggruppers troværdighed.  Heri lå et stærkt incitament for det nye bilsite qigo.dk. Sitet vil tilbyde bilkøbere, at de trygt og roligt kan købe en brugt bil på nettet for derefter at prøvekøre den i fjorten dage med fuld fortrydelsesret. Bag Qigo står Europas største leasingselskab, ALD Automotive, der er ejet af den franske bank Société Générale. Alt kommer til at foregå online, inklusive betaling og underskrivelse af dokumenter.  Det betyder også, at køberen ikke har set varen i virkeligheden eller prøvet den, før den bliver leveret i indkørslen. »Vores ambition er at revolutionere måden, man køber en brugt bil på, intet mindre. Danskerne er i forvejen blandt de mest begejstrede i verden for at handle på nettet, og vi tror, de er klar til også at købe gode brugte biler helt digitalt,« siger Henrik Engel, Operations Director i ALD Automotive A/S i Danmark.  Foreningen af Danske Motorejere, FDM, er ikke overrasket over, at brugtvognsmarkedet nu også bliver digitaliseret, men er skeptisk omkring de kontrol- og forhandlingsmuligheder, man som køber mister ved at købe brugt bil på nettet. »Vi anbefaler vores medlemmer, når de køber en brugt bil, at de får foretaget en brugtvognstest. Sådan én kan sige dig, at inden for de næste 10.000 kilometer skal bilen til den og den reparation, og det er så noget, man kan bruge til at forhandle prisen hhv. op hhv. ned,« forklarer Abid Kahn, advokat i FDMs juridiske rådgivning.  Hos Qigos hjemmeside kan man nærstudere bilen i 360-graders billeder udvendig og indvendig, men altså ikke sparke til dækkene, som man er vant til, når man er hos brugtvognsforhandleren. Fortryder køberen inden for de fjorten dage, der er fastsat ved lov om internethandel, henter Qigo bilen igen uden beregning. I løbet af de fjorten har køber 100 gratis kilometer bag rattet, herefter betales fire kroner pr. kilometer. Hos FDM studser man over dette. »Den ekstrabetaling, man bliver pålagt, skal afspejle varens reelle værdi, så jeg kan ikke se, hvordan de kan fastsætte prisen på de fire kroner pr. kilometer. Den kilometerpris må jo afhænge af, hvor dyr en bil man prøver,« bemærker Abid Kahn og fortsætter: »Jeg er faktisk ikke sikker på, at taksten er inden for lovens rammer.«  Hos Qigo kan køberne finde biler i alle klasser og mærker, lige fra Peugeot 207 til en Audi Q5, og man anerkender, at køb af brugt bil ofte er forbundet med stor usikkerhed. »Angsten for, at den går i stykker allerede på vejen hjem fra forhandleren, sidder i alle. Det er man nu endegyldigt ude over. Vi giver alle pengene tilbage uden diskussion, hvis bilen ikke svarer til ens drømme og ønsker - eller for den sags skyld til kærestens, svigermors eller bankrådgiverens,« siger Henrik Engel.  Alle bilerne hos Qigo er tidligere leasingbiler, der ofte har kørt langt i forvejen. Hos Foreningen Dansk Internethandel, FDIH, kalder man umiddelbart ideen fornuftig. »Det, at man kan prøvekøre og få de gratis kilometer, vil være tiltagende for mange danskere, dog tror jeg, at kundegruppen vil være forholdsvist begrænset til at starte med,« siger Henrik Theil, kommunikationschef hos FDIH. ALD Automotive har på internationalt plan udvalgt Danmark som første land for den nye satsning. Allerede fra starten erqigo.dkdimensioneret til at rulles ud i øvrige lande i Europa. FAKTAFakta: De mest troværdige faggrupperKøbenhavn. Landets sygeplejersker er de mest troværdige, viser en ny undersøgelse fra Radius Kommunikation.2003 respondenter har vurderet faggrupperne med en karakter fra 1-5. Et er meget lav og fem er meget høj troværdighed.I bunden ligger politikere, journalister og bilforhandlere.Her er den fulde liste over faggruppernes troværdighed.Sygeplejersker - 4,04Dommere - 3,94Læger - 3,94Politibetjente - 3,81Soldater - 3,67Tandlæger - 3,56Skolelærere - 3,51Hjemmehjælpere - 3,50Pædagoger - 3,50Frisører - 3,37Buschauffører - 3,32Advokater - 3,31Landmænd - 3,26Håndværkere - 3,19Mekanikere - 3,03Bankrådgivere - 2,86Ejendomsmæglere - 2,57Journalister - 2,46Bilforhandlere - 2,39Politikere 2,06Kilder: Radius Kommunikation/ritzau/FOLD UD København. Landets sygeplejersker er de mest troværdige, viser en ny undersøgelse fra Radius Kommunikation. 2003 respondenter har vurderet faggrupperne med en karakter fra 1-5. Et er meget lav og fem er meget høj troværdighed. I bunden ligger politikere, journalister og bilforhandlere. Her er den fulde liste over faggruppernes troværdighed. Sygeplejersker - 4,04 Dommere - 3,94 Læger - 3,94 Politibetjente - 3,81 Soldater - 3,67 Tandlæger - 3,56 Skolelærere - 3,51 Hjemmehjælpere - 3,50 Pædagoger - 3,50 Frisører - 3,37 Buschauffører - 3,32 Advokater - 3,31 Landmænd - 3,26 Håndværkere - 3,19 Mekanikere - 3,03 Bankrådgivere - 2,86 Ejendomsmæglere - 2,57 Journalister - 2,46 Bilforhandlere - 2,39 Politikere 2,06  Kilder: Radius Kommunikation /ritzau/",
        "metadata": {
            "source": "https://www.berlingske.dk/virksomheder/koeb-brugt-bil-paa-nettet-og-faa-den-leveret-i-indkoerslen-med-returret",
            "image_url": "https://berlingske.bmcdn.dk/media/cache/resolve/image_x_large/image/12/120779/15951046-1.jpg",
            "publication_time": "Fredag d. 06. januar 2017, kl. 07.00",
            "author": "Malthe Sommerand",
            "related_links": [],
            "attachments": []
        }
    }
}