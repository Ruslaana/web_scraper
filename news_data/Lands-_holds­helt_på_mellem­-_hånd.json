{
    "version": "1.0",
    "document": {
        "id": "https://www_berlingske_dk/internationalt/lands-holdshelt-paa-mellem-haand",
        "title": "Lands- holds­helt på mellem­- hånd",
        "content": "Hvis fodbold var krig, ville Gerard Piqué være en højt dekoreret spansk officer. FC Barcelonas forsvarsgeneral har ikke blot spillet 91 landskampe og scoret fem mål. Han var også fast mand på det hold, der i 2010 erobrede Spaniens eneste VM-titel, og som genvandt europa­mesterskabet to år senere. Alligevel har store dele af publikum gennem de seneste år piftet intenst, hver gang Piqué under hjemmekampe var i kontakt med bolden pga. hans åbenlyse forsvar for Cataloniens ret til national selvbestemmelse. Og da landsholdet tirsdag – to dage efter, at spansk politi med brutale metoder havde forsøgt at hindre en folkeafstemning om netop det spørgsmål – mødtes i Madrid til den indledende træningssession forud for aftenens kamp mod Albanien, var et par hundrede fans mødt op for at give ham en »varm« velkomst. I 20 lange minutter blev det spanske sprogs store repertoire af fornærmelser kombineret med »viva-råb« til Spanien og Civilgarden. Men særligt populær var en smædesang med teksten: »Piqué, llorón, España es tu nación!« Det betyder »Piqué, tudeprins, Spanien er din nation« og hentyder til et interview, hvor spilleren – efter søndagens ligaopgør på Camp Nou, som blev spillet for lukkede døre i protest mod de voldsomme begivenheder – ikke kunne holde tårerne tilbage.  Piqué fordømte med grådkvalt stemme politiets fremfærd mod »familier med børn og bedsteforældre« og anklagede Mariano Rajoy – »en premierminister, som ikke engang taler engelsk« – for at lyve og manipulere. Men da han blev spurgt om sin fremtid på det spanske landshold, svarede han: »Jeg har tænkt mig at fortsætte, fordi jeg er overbevist om, at også mange spaniere tror på demokratiet og er vrede over det, som er sket i dag. Under alle omstændigheder er det at spille på landsholdet ikke en konkurrence i patriotisme. Det handler om at gøre sit bedste, som jeg altid har forsøgt, for at vinde og skabe resultater.« FAKTABlå bog: Forsvarsklippe og businessmanGirard Piqué Bernabéu er født 2. februar 1987 i Barcelona.Startede karrieren i FC Barcelonas ungdomsafdeling på samme årgang som Leo Messi. Han var omkring Manchester United og Zaragoza, inden han i 2008 vendte hjem til barndomsklubben, hvor han styrer midterforsvaret.Han har fire gange vundet Champions League med Manchester United og FC Barcelona og er verdens- og europamester for Spanien.Driver sideløbende med fodboldkarrieren en række virksomheder inden for bla. videospil- og fødevarebranchen.Er gift med den colombiansk- libanesiske popsangstjerne Shakira og far til to børn.FOLD UD Girard Piqué Bernabéu er født 2. februar 1987 i Barcelona. Startede karrieren i FC Barcelonas ungdomsafdeling på samme årgang som Leo Messi. Han var omkring Manchester United og Zaragoza, inden han i 2008 vendte hjem til barndomsklubben, hvor han styrer midterforsvaret. Han har fire gange vundet Champions League med Manchester United og FC Barcelona og er verdens- og europamester for Spanien. Driver sideløbende med fodboldkarrieren en række virksomheder inden for bla. videospil- og fødevarebranchen. Er gift med den colombiansk- libanesiske popsangstjerne Shakira og far til to børn. Det ville være synd at sige, at alle er enige med Piqué i hans postmoderne fædrelandsforståelse. Mens mange spaniere finder ham uværdig til at repræsentere et land, som han forsvarer retten til at løsrive sig fra, opfatter catalanske nationalister på den anden side hans optræden i den røde landsholdstrøje som forræderi – ikke mindst i den nuværende spændte situation. Beskaffenheden af Piqués loyalitetskonflikt – og ikke mindst hans måde at håndtere den på – er usædvanlig. Men mange catalanere befinder sig i disse dage i en lignende situation. 82 pct. af dem støtter retten til en folkeafstemning om uafhængighed, men kun lidt under halvdelen ville – i hvert fald indtil for et par uger siden – stemme ja. Og selv om vreden over søndagens politivold fortsat er stor, er ønsket om dialog, inden det går helt galt, endnu større. Kræfter i civilsamfundet er da også begyndt at røre på sig. Både den katolske kirke og en borgerplatform anført af Barcelonas advokatforening og med deltagelse af blandt andet FC Barcelona har søsat mæglingsinitiativer og forslag til kompromis mellem selvstyreregeringens planer om at udråbe en selvstændig stat på mandag og centralregeringens krav om et totalt stop for løsrivelsesprocessen, inden der kan forhandles.  Også Piqué opfordrede til dialog, da han på et pressemøde onsdag dementerede forlydender om, at han ville forlade landsholdssamlingen. »Vi lever i en global verden, hvor alt hænger stadig mere sammen, og hvor landene betyder stadig mindre. Mine børn er catalanere, spaniere, colombianere og libanesere,« sagde han med henvisning til sine egne og sin kone, popstjernen Shakiras, dobbelte rødder og tilføjede: »Men Spanien har et politisk problem, og folk på begge sider af konflikten bliver for hver dag, der går, stadig mere radikaliserede. Hvis vi ikke finder en mellemvej via dialogen, vil det kun blive værre og værre.«  Opfordringen til forsoning var kun et blandt flere elementer i Piqués private fredsinitiativ. FC Barcelona-stopperen og hans kollega i det spanske midterforsvar, Real Madrids andalusiske og spansk-nationalistiske anfører, Sergio Ramos, støder med jævne mellemrum sammen i den offentlige debat. Men på pressemødet oplyste Piqué, at de to har planer om sammen at starte en forlagsvirksomhed. For ligesom på grønsværen at vise, at man ikke behøver at være enige om alt for at skabe resultater. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/lands-holdshelt-paa-mellem-haand",
            "image_url": "https://berlingske.bmcdn.dk/media/cache/resolve/image_x_large/image/12/122456/18716235-spain-soccer-primera-division.jpg",
            "publication_time": "Torsdag d. 05. oktober 2017, kl. 22.30",
            "author": "Martin Tønner",
            "related_links": [],
            "attachments": []
        }
    }
}