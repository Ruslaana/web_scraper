{
    "version": "1.0",
    "document": {
        "id": "https://www_berlingske_dk/samfund/kendt-utzon-hus-er-pakket-ned-i-16-dele-nu-skal-det-paa-auktion",
        "title": "Kendt Utzon-hus er pakket ned i 16 dele - nu skal det på auktion",
        "content": "Det stod højt og tydeligt i kontrakten, at Københavns Kommune kunne opsige lejemålet og få fjernet Café Jorden Rundt uden yderligere erstatningspligt. Derfor var bygningen også tegnet, så den relativt ubesværet kunne pakkes ned i 16 dele. Alligevel var det med en vis ærgrelse, at indehaver Carsten Brandt i 2012 måtte skille Café Jorden Rundt ad og pakke den ned for at gøre plads til Nordhavnsvejen. Den karakteristiske café lå med udsigt over vandet nord for København i krydset, hvor Strandpromenaden og Strandvænget mødes ved Svanemølle og åbnede i 2001 som en lillesøster til cafeen af samme navn i Charlottenlund, som blev indviet i 1991. Carsten Brandt havde i tiden inden søgt alternative placeringer og var også blevet tilbudt at sætte cafeen op andre steder, men hverken placeringen på Svanemøllestranden, i FN-Byen i Nordhavn eller ved Gentofte Sø blev til noget. bFold sammenLæs mere Derfor er Café Jorden Rundt nu sat til salg, lidt utraditionelt via online-auktionshuset Lauritz.com. »Vi har tidligere solgt en containerbolig, men ellers er ejendomme normalt ikke noget, vi sælger. Men ejeren syntes, det var en god idé, fordi vi når så bredt ud,« siger Helle Josephine Kamvig, vurderingsekspert fra Lauritz.com. »Du kan også vende det om og sige, at Lauritz.com er en stor handelsplads, hvor du kan sælge alt fra cykler til dyr kunst. Og nu er det altså et arkitekttegnet hus.«  Kim Utzon Arkitekter har tegnet Café Jorden Rundt. Og når man beder en mand som Kim Utzon tegne et hus, giver man ham ikke håndjern på, sagde Carsten Brandt, da cafeen åbnede i sin tid. Han havde dog forsigtigt ønsket sig runde former, så der var et slægtskab med cafeen i Charlottenlund. »Når du sidder her i cafeen, oplever du på grund af glasset, at du sidder sammen med en masse mennesker, uden at du kan høre dem,« forklarede han begejstret til Politiken ved åbningen.  Blandt Kim Utzons andre byggerier er Dunckers Kulturhus på havnen i Helsingborg og Tivoli Congress Center i København. Paustian Møbelhus i Nordhavnen og Skagen Odde Naturcenter har han tegnet sammen med sin verdensberømte far, Jørn Utzon, og broren Jan Utzon. Café Jorden Rundt var med sine 250 kvadratmeter en af Kim Utzons mindre opgaver. Den blev formet som en halvcirkel i glas, og lærketræ med tag af zink for at give både maksimal læ og udsigt over havnen og Øresund. cFold sammenLæs mere Om andre kan få glæde af dens former på et nyt sted, vil tiden vise. Lauritz.com satte Café Jorden Rundt til salg i mandags med en vurdering på 1,8 mio kr. og et startbud på 750.000 kr. Der er i skrivende stund endnu ikke budt på bygningen. I mellemtiden uddeler utilfredse kunder p.t. nogle drøje hug til maden på den oprindelige Café Jorden Rundt i Charlottenlund på en Facebook-side med cafeens navn. Dens beliggenhed med udsigt over Øresund giver dog stadig visse fordele. Cafeen har i flere år været mødested for entusiastiske Porsche-ejere, der mødes i sommermånederne og sparker dæk i aftensolen.  Klientellet i cafebygningen, der oprindeligt er opført i 1936 som sporsløjfe for linje 14 med toiletter, billetsalg og stoppested, er de senere år udvidet med prustende amatørcykelryttere i stramtsiddende træningstøj og svært balancerbare cykelsko, som efter at have trampet i pedalerne nyder en fadøl. Skulle nogen stå med lysten til at åbne en café med en helt speciel arkitektur og historie, er chancen der netop nu på Lauritz.com. Her har man nemlig Café Jorden Rundt til salg. Cafeen er tegnet af Kim Utzon Arkitekter og lå frem til 2102 ved Svanemøllehavnen. Den blev taget ned for at gøre plads til Nordhavnsvejen. Foto fra Lauritz.comFold sammenLæs mere",
        "metadata": {
            "source": "https://www.berlingske.dk/samfund/kendt-utzon-hus-er-pakket-ned-i-16-dele-nu-skal-det-paa-auktion",
            "image_url": "https://berlingske.bmcdn.dk/media/cache/resolve/image_x_large/image/19/198974/13321979-billede.jpeg",
            "publication_time": "Lørdag d. 14. maj 2016, kl. 19.42",
            "author": "Kim Flyvbjerg",
            "related_links": [],
            "attachments": []
        }
    }
}