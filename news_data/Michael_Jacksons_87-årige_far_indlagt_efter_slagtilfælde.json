{
    "version": "1.0",
    "document": {
        "id": "https://www_berlingske_dk/kultur/michael-jacksons-87-aarige-far-indlagt-efter-slagtilfaelde",
        "title": "Michael Jacksons 87-årige far indlagt efter slagtilfælde",
        "content": "Joe Jackson er i Brasilien for at fejre sin 87-års fødselsdag, der fandt sted søndag, men ifølge lokale medier og britiskeSky Newsvar Jackson senior ikke med til sin egen fest, da han allerede var på hospitalet. Den aldrende Jackson er angiveligt blevet indlagt på intensivafdelingen på Albert Einstein-hospitalet i Sao Paulo. Joe Jackson har gennem årene været i strid modvind i offentligheden. Tilbage i 60erne og 70erne var han en streng manager for Jackson Five - bandet, der havde hans sønner som medlemmer og kickstartede Michael Jacksons kometkarriere.  Netop Michael Jackson, der døde i 2009, har ved flere lejligheder anklaget faderen for psykisk og fysisk misbrug. Blandt andet fortalte Michael Jackson om faderens voldelige tilbøjeligheder i den kontroversielle dokumentar 'Living with Michael Jackson' fra 2003.  Her fortalte en berørt Michael Jackson, hvordan faderen ved adskillige lejligheder angiveligt skulle have mobbet ham med hans udseende og pisket ham med bælter. På trods af anklagerne fra Michael Jackson har Joe Jackson og hans kone Katherine Jackson kategorisk afvist enhver beskyldning om misbrug. TV: Se Michael Jackson »optræde« til prisfest: ",
        "metadata": {
            "source": "https://www.berlingske.dk/kultur/michael-jacksons-87-aarige-far-indlagt-efter-slagtilfaelde",
            "image_url": "https://berlingske.bmcdn.dk/media/cache/resolve/image_x_large/image/25/256572/9975911-france-cannes-film-festival-2015.jpg",
            "publication_time": "Mandag d. 27. juli 2015, kl. 12.54",
            "author": "Peter Ølholm Hansson",
            "related_links": [],
            "attachments": []
        }
    }
}