{
    "version": "1.0",
    "document": {
        "id": "https://www_berlingske_dk/kunst/det-kan-ikke-gaa-galt-taenkte-holger-dahl-men-saa-fik-han-en-loeftet",
        "title": "»Det kan ikke gå galt,« tænkte Holger Dahl. Men så fik han en løftet pegefinger",
        "content": "Danmark er et vandland. Intet sted i landet er der mere end 52 kilometer til havet, så hvis ikke vi danskere skulle kunne finde ud af at lave en stor multi-spex-udstilling om »Havet« med stort H, hvem skulle så? Sådan har de nok tænkt på Louisiana, og derfor har de efter udstillingerne om først Arktis og siden Månen nu kastet sig over netop havet som tema for endnu en kunstnerisk, populærvidenskabelig og poetisk udforskning af en stor og forunderlig geografi. Anna Atkins' algeportrætter er en fremragende og stemningssættende introduktion til udstillingen.Fold sammenLæs mereFoto: www.louisiana.dk. »You’ve got this« siger de altid i amerikanske film, inden helten kaster sig ud i et halsbrækkende stunt, og det samme tænkte jeg, da jeg i Louisianas program for året læste om denne udstilling. »Det kan ikke gå galt«, tænkte jeg og satte kryds i kalenderen: Kæmpestor mytologi, tonsvis af kunst, mængder af poesi, bunker af historie og i tilgift til det: Billeder, billeder, billeder i massevis. Fra kaptajn Nemo til Tintin og Jacques Cousteau, fra Gericault til Turner og Kirsten Klein – massevis, massevis, massevis. For slet ikke at tale om litteraturen: Homer, Melville, H.C. Andersen, Virginia Woolf. Man bliver helt svimmel af at tænke på mulighederne, så ja: Det KAN ikke gå galt. Når man så alligevel ender med at forlade den realiserede udstilling uden rigtig at have mærket dybets fascinationskraft, er det nok, præcis fordi der er så overvældende mange oplagte muligheder i stoffet. Så mange temaer at gribe fat i. Det er svært at lægge det præcise snit, og desværre har Louisianas normalt så sikre hånd svigtet en smule her, synes jeg. Det er ikke gået galt – langtfra – men i forhold til de tidligere kæmpebrag føles dele af »Havet« lidt som lektier. Som noget pligtstof, der skal lires af fordi? Ja, fordi det skal det bare. Det starter ellers virkelig godt med en lang række smukke blå plancher fra britiske Anna Atkins’ »Photographs of British Algae« fra 1843. Atkins fandt ud af at lægge tangplanter og algevækster direkte på fotografiske plader og kunne dermed portrættere dem direkte 1:1. På mirakuløs vis blev de fotografiske aftryk blå helt af sig selv, og de tyste, smukke plantebilleder fik på den måde deres eget liv som billedkunst. Det er ren undervandsfornøjelse at slentre forbi de mange komplekse og helt specielle former i roligt svømmetempo – med al den blanding af forundring, opdagelse og poesi, der altid har gemt sig i havet. Lidt længere inde i udstillingen fortsætter katalogiseringen af havets mystiske verden med hundredvis af plancher fra forskellige videnskabelige bogværker om de sære ting, der lever dernede i det blå dyb. Her er plancher fra oplysningstiden, fra 1800-tallet og helt frem til begyndelsen af det tyvende århundrede. Med blæksprutter, gopler, hvaler og muslinger. Her er et fantastisk konkylieskab fra 1762 og endda to af Georgia O’Keefes meget tvetydige muslingemalerier. Her er mængder af ting at gå på opdagelse i med andre ord, og det er klassisk Louisiana at blande de fantastiske fiskeplancher med stor kunst og sære genstande. Et af udstillingens store scoop er de tyske glaskunstnere Leopold og Rudolf Blaschkas glasmodeller af gopler og andre bløde undervandsdyr. Glaspusterne Leopold og Rudolf var far og søn, og deres modeller blev ikke skabt som kunstværker, men til videnskabelig brug. Det betyder imidlertid ingenting, for deres frembringelser er det mest fantastiske kunsthåndværk, man kan forestille sig, og det er en nærsynet fornøjelse at gå på opdagelse i opstillingen her i »Havet«’s videnskabelige afdeling. Far og søn, Leopold og Rudolf Blaschka lavede deres fantastiske glasgopler i 1860erne.Fold sammenLæs mereFoto: Amgueddfa Cymru – National Museum Wales. I rummet med opdagelserne og udforskningen af verdenshavene får vi også et lidt trist gensyn med en af min barndoms helte, den uforlignelige Jacques Cousteau. I 1970erne lå gaderne øde, når DR sendte Cousteaus beretninger fra sine rejser med dykkerskibet »Calypso«, hvorfra han begav sig ud på vilde undervandsoplevelser. Her på udstillingen har kuratorerne lagt vægt på de mere ufølsomme sider af Cousteaus metoder. Vi ser, hvordan forskere sprænger et koralrev i luften med dynamit, for at kunne tælle arter (det er nemmere, når de er døde), og vi ser, hvordan Cousteaus folk med store økser dræber måske 20 hajer på dækket af deres skib. Det er en brat opvågnen, og det første varsel om, at udstillingen ikke udelukkende vil svælge i undervandsfascination, men at vi også skal præsenteres for den »onde hvide mand« – tilsyneladende en nødvendighed i alle tidens udstillinger. Før vi kommer til »the dark side«, er der heldigvis et rum med god gammeldags billedkunst: Anselm Kiefer, J.C. Dahl, Caspar David Friedrich og August Strindberg er her, og så kan man slappe af og bare nyde turen. Den største attraktion i dette rum er en serie af norske Peder Balkes små sort/hvide havskitser. De er malet med sort på et hvidt grunderet lærred og er tit baseret på et enkelt, dramatisk penselstrøg, der så detaljeres og iscenesættes som et oprørt hav. Der er både noget romantisk og kalligrafisk over de små billeder, der i deres dobbelthed virker uforståeligt moderne, når man tænker på, at de blev malet i 1860erne. Første del af udstillingen er en ren fornøjelse at drive rundt i med andre ord. Den lille havfrue er her – både i H.C. Andersens og i Elisabeth Jerichau Baumanns version – Andrea Mantegna og Albrecht Dürer er også kommet med, ligesom der er blevet plads til en hel sektion med japanske træsnit, blandt andet Hiroshiges fantastiske hvirvelstrømsbillede, der også pryder udstillingens plakat. Krydstogtsskibene ødelægger både havnebyerne og havene. Her er de hængt op som en flåde i kampformation.Nina Beier: Fleet 001Fold sammenLæs mereFoto: David Stjernholm. Efter de to første sektioner går der imidlertid løftet pegefinger i foretagendet. Der kommer nu et rum om den onde slavehandel og indtil flere rum, der iscenesætter vores overudnyttelse af havene: De gigantiske krydstogtsskibe, der hærger både bølger og byer, containerskibene, der er hæslige arbejdspladser med slavelignende forhold for de uuddannede »deck hands«, plastikforureningen, mineraludvindingen, undervandskablerne og i det hele taget masser af tristesse. Det er naturligvis helt o.k. at tage disse emner med, når nu »udstillingsrammen« dækker 70 procent af jordens overflade, men på den anden side kommer der noget udvendigt, forudsigeligt og meget pligtagtigt over hele denne jammersektion, der lader poesien sejle i sin egen sø. Kunne man ikke have taget vikingerne med, tænker jeg – eller litteraturen? Tom Kristensens »Fribytterdrømme« for eksempel. Og hvad med hele den del af kunsthistorien, der kaldes »marinemaleri«? En fremragende billedkunstner som for eksempel Thomas Somerscales kunne da godt tåle en præsentation, synes jeg. Eller musikken? Den er slet ikke kommet med. Hverken den portugisiske fado, de engelsksprogede shanties eller bare Debussy er der blevet plads til. Der er altid noget at finde i havet. Her er det et farveprint af Wolfgang Tilmans.Fold sammenLæs mereFoto: © Wolfgang Tillmans. Vi skal altså tage den alvorlige mine på i udstillingens anden halvdel, kan man forstå. Heldigvis er et af de »alvorlige« værker Superflex’ oversvømmede McDonald's, der altid er værd at se. Det er også en stor fornøjelse, at havudstillingen har fået Louisiana til at genopsætte Pipilotti Rists »Sip My Ocean«, der er en ægte videokunstklassiker, og så må man indrømme, at det på trods af det dystre indhold er en overvældende oplevelse at se John Akomfrahs »Vertigo Sea«: En 48 minutter lang treskærmsvideo, der har både skønhed og gru i baljevis. Der er, som man kan læse her, masser af højdepunkter at finde her i »Havet«, men den store, samlende, begejstrede – og begejstrende – helhed, den savner man. Louisiana har selv sagt, at dette bliver deres sidste »topos«-udstilling i et stykke tid. Der kommer altså hverken en »Bjergene«, en »Floderne« eller en »Ørkenen«, og det er nok meget godt. Konceptet trænger måske til en genstart. Det skal nu ikke holde nogen fra at tage springet ud på de 70.000 favne vand og gå på opdagelse i »Havet«. Der er både glimtende perler og gamle bildæk at finde i kunsthavet i Humlebæk. HAVET Til 27. april 2025 Louisiana Museum of Modern Art Gl Strandvej 13 3050 Humlebæk",
        "metadata": {
            "source": "https://www.berlingske.dk/kunst/det-kan-ikke-gaa-galt-taenkte-holger-dahl-men-saa-fik-han-en-loeftet",
            "image_url": "https://berlingske.bmcdn.dk/media/cache/resolve/image_x_large/image/184/1846088/24811609-august-strindberg-var-ikke-bare-forfatter-men-ogs.jpg",
            "publication_time": "Mandag d. 14. oktober 2024, kl. 11.14",
            "author": "Holger Dahl",
            "related_links": [],
            "attachments": []
        }
    }
}