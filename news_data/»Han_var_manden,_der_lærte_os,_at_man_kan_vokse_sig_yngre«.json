{
    "version": "1.0",
    "document": {
        "id": "https://www_berlingske_dk/kultur/han-var-manden-der-laerte-os-at-man-kan-vokse-sig-yngre",
        "title": "»Han var manden, der lærte os, at man kan vokse sig yngre«",
        "content": "- Hvis jeg møder den mand, far, slår jeg ham ihjel. - Nej, hvis du møder ham, slår du armene om ham og kysser ham. Det var ham, der gav mig en Oscar. Frank Sintra og Frank Sinatra jr. i en samtale i 1953. En samtale, der handlede om Sinatras medspiller i filmen \"Herfra til Evigheden\", Ernest Borgnine. Kendt for sit mellemrum mellem tænderne og en evne til at spille både det dumme svin og den bløde mand, begge dele så overbevisende, at Frank Sinatras søn var rasende på sin fars plageånd. Og så godt, at det gav ham en Oscar. ImmigrantsønI går døde Borgnine 95 år gammel efter en karriere, der strakte sig over ikke mindre end syv årtier. Han var født i 1917 som barn af italienske immigranter, der oprindeligt hed Borgnino, men ændrede navn til det mere amerikanske Borgnine. Han raslede lidt rundt som ung, gik på high school og var soldat under Anden Verdenskrig. Efter krigen forsøgte han sig som skuespiller - efter hans mor havde sagt 'du gør dig jo alligevel hele tiden til grin overfor fremmede' - og det med held. Først som teaterskuespiller i en trup, der havde et repetoire på op til 14 stykker (på een gang). - Det lærer man noget af. Så øver man sig, og man husker. Skolen er godt, men det er 'on the road' man virkeligt lærer, sagde han selv.  I 1951 fik han sin filmdebut, det år medvirkede han i de tre film  \"China Corsair,\" \"The Whistle at Eaton Falls\" og \"The Mob\". Og i 1953 i filmen \"Herfra til Evigheden\" med Frank Sinatra, der fik en Oscar for sin rolle. I 1955 blev det Borgnines tur til at få en Oscar for rollen som en slagter fra Brooklyn, der leder efter kærligheden, i filmen \"Marty\". Det gjorde ham til en stjerne, og for det var han taknemmelig.Rod i privatlivet- Men privat havde jeg nok ikke rodet så meget rundt, hvis jeg ikke havde fået den, sagde han selv senere. Han nåede gennem 1950'erne og 1960'erne gennem fire ægteskaber, herunder et med musicalstjernen Ethal Mermann, der kun varede en måned. I 1972 blev han gift med den norskfødte Tova Traaesnaes, et ægteskab, der holdt til hans død. Han medvirkede i utallige tv-serier blandt andet \"McHales Navy\" og \"Airwolf\", og han gik aldrig på pension. Så sent som i 2009 spillede han med i tv-serien \"Skadestuen\". Privat blev han efter sine mere kaotiske år kendt som et meget fredeligt menneske, der i perioder uden arbejde kørte USA tyndt i sin ombyggede bus Sunbum. Her sad han selv ved rattet og han elskede det: - Det er vanvittigt afslappende. Det er som at køre i en stor bil. Du ser alt. Det øjeblik, du kommer ud af storbyerne, er fantastisk. Så bliver man en del af Amerika. I strålende formDen sidste tur gik til Alaska, da han var 84. Og naturligvis var han selv chauffør. Han var nemlig begavet med et særdeles godt helbred og var, sagde hans familie i en udtalelse kort efter hans død, i strålende form ind til ganske kort tid for sin død. Hans agent sagde: - Han var manden, der lærte os, at man kan vokse sig yngre.Eller som han selv sagde, få år før sin død: - Det går galt, hvis du bare sidder i en stol og bliver gammel. Man skal væk fra den stol og ud og gøre noget. Men i går var det slut. Ernest Borgnine fik nyresvigt og døde. Han blev 95 år.",
        "metadata": {
            "source": "https://www.berlingske.dk/kultur/han-var-manden-der-laerte-os-at-man-kan-vokse-sig-yngre",
            "image_url": "https://berlingske.bmcdn.dk/media/cache/resolve/image_x_large/image/65/653561/5333693-borgnine.jpg",
            "publication_time": "Mandag d. 09. juli 2012, kl. 08.44",
            "author": "Sarah Skarum",
            "related_links": [],
            "attachments": []
        }
    }
}