{
    "version": "1.0",
    "document": {
        "id": "https://www_berlingske_dk/synspunkter/soeren-egemar-knudsens-far-fik-en-uvaerdig-afslutning-paa-livet-nu",
        "title": "Søren Egemar Knudsens far fik en »uværdig« afslutning på livet. Nu svarer Roskilde Kommune",
        "content": "Dette er et svar fra Roskilde Kommune påkronik af Søren Egemar Knudsen. Læs Region Sjællands svar længere nede på siden. Det gør mig ondt at læse Søren Egemar Knudsens fortælling om sin fars sidste dage. Det har tydeligvis været svært at skabe den fornødne ro om plejen. Det kan jeg kun beklage. Når vi hører om forløb som det, Søren Egemark Knudsen beskriver, tager vi det meget alvorligt, og vi har altid et ønske om at sikre læring af forløbet. Jeg kan ikke kommentere den konkrete sag her i avisen, da jeg har tavshedspligt. Men jeg tager gerne en dialog direkte med familien. Vi har en klar ambition om, at alle borgere skal opleve en tryg overgang mellem kommune og sygehus. Aftalen er, at hvis der er tvivl om placering af ansvar og fordeling af opgaver mellem sektorer, skal der altid handles til borgerens bedste. Derudover vil jeg gerne forklare, hvordan vi generelt håndterer situationer, som den Søren Egemar Knudsens far og de pårørende har befundet sig i. Søren Egemar Knudsen skriver, at da plejeforpligtelsen var overgået til Roskilde Kommune, var det ikke muligt at indlægge. Man kan altid blive indlagt sygehus, hvis tilstanden forværres. Det kræver en lægefaglig vurdering. At Søren Egemar Knudsen har fået oplevelsen af, at kommunen ikke var tilgængelig med den nødvendige hjælp på grund af jul og tidspunktet for udskrivelse, er også beklageligt. Kommunens hjælpemiddelafsnit har åbent alle hverdage. I weekender og på helligdage kan vi sende plejesenge ud med bud. Når vi får besked om udskrivelsen fra sygehus, kan vi tilbyde besøg samme dag/aften. Roskilde Kommune har også mulighed for at tilbyde aflastnings- og rehabiliteringsophold. De er dog målrettet borgere, hvor vi ud fra en faglig vurdering ikke kan gøre det bedre i eget hjem. Vi vil snarest invitere Søren Egemar Knudsen til et møde for at drøfte det konkrete forløb. Betina Arendt er sundheds- og omsorgschef i Roskilde Kommune Vi kan desværre ikke kommentere på forhold, der vedrører en enkelt borger, der har været patient hos os. Vi giver derfor et mere generelt svar. Vi er ikke stolte, når vi hører fortællinger, hvor den sidste tid i et menneskes liv er blevet en tid med stor frustration. Ind imellem sker det, at noget går galt. Der støder for eksempel komplikationer til for den døende, hvor hun og de pårørende føler, at der er huller i overgangene mellem de forskellige »sektorer« og manglende helhedssyn, når man prøver at få hjælp. Vi ønsker og arbejder for, at overgangene skal fungere bedre for patienterne, og vi melder os gerne ind i samarbejder på tværs med aktive samarbejdsparter, der bygger bro for vores patienter. Når livet nærmer sig sin afslutning, er det vigtigt med en værdig død og en palliativ indsats, der bedst muligt lindrer den sygdom og de symptomer, patienten har. Her på sygehuset udreder og behandler vi vores syge borgere, og når behandling ikke længere er mulig, ønsker vi at lindre vores døende patienter med såkaldt basal palliation. Jævnligt indebærer det også, at vi medvirker til, at det kan ske i patientens eget hjem. Vi er en af de regioner, hvor flest borgere dør på et sygehus. 38 procent af regionens borgere dør på sygehuset. Vores holdning er, at de døende skal have ret til – og mulighed for – at dø fredfyldt i deres eget hjem i stedet for i en hospitalsseng. Og det arbejder vi aktivt for i samarbejde med kommunerne og de praktiserende læger. Dan Bruun Petersen, lægefaglig vicedirektør på Holbæk Sygehus ",
        "metadata": {
            "source": "https://www.berlingske.dk/synspunkter/soeren-egemar-knudsens-far-fik-en-uvaerdig-afslutning-paa-livet-nu",
            "image_url": "https://berlingske.bmcdn.dk/media/cache/resolve/image_x_large/image/173/1732744/24564687-jeg-tager-gerne-en-dialog-direkte-med-familien-v.jpg",
            "publication_time": "Søndag d. 05. november 2023, kl. 16.51",
            "author": null,
            "related_links": [],
            "attachments": []
        }
    }
}