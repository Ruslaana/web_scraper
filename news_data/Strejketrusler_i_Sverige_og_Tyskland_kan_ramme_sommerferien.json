{
    "version": "1.0",
    "document": {
        "id": "https://www_berlingske_dk/virksomheder/strejketrusler-i-sverige-og-tyskland-kan-ramme-sommerferien",
        "title": "Strejketrusler i Sverige og Tyskland kan ramme sommerferien",
        "content": "Netop som sommerferien er sat ind, truer strejker i både Sverige og Tyskland med at gøre livet surt for ferierende. I Tyskland risikerer især interrailrejsende at havne i problemer hen over sommeren, efter at forhandlingerne mellem det tyske svar på DSB, Deutsche Bahn (DB), og de 230.000 ansattes fagforbund, EVG, er brudt sammen. EVG truer nu med strejke, efter at forbundet i onsdags afviste det seneste forslag om en lønstigning på op til 12 procent. Det er for lavt, kommer for sent og varer med 27 måneders udsigt for længe. Deutsche Bahn kalder optrapningen for »absolut unødvendig« og mener, at man var »meget tæt på en aftale«. En afstemning skal nu afgøre, om det ender i en strejke. Afstemningen vil tage mellem fire og fem uger. En strejke vil derfor tidligst kunne begynde midt i juli. Togene gennem Tyskland er centrale for interrailturene, hvor man køber et kort, så man kan rejse med tog i hele Europa i op til en måned. EVGs forhandlingsleder, Cosima Ingenschay, oplyser, at forhandlingerne kan fortsætte trods strejketruslen. »Vi ved, at vores kolleger har brug for pengene så snart som muligt. Hvis Deutsche Bahn kom til os med et godt, nyt tilbud, ville vi selvfølgelig fortsætte med at forhandle – også under strejkeafstemningen,« lyder det over for nyhedsmediet Euractiv. Også i Sverige rasles der med sablen. Svenska Transportarbetarförbundet har varslet strejke for sikkerhedspersonalet i blandt andet lufthavnene. Hvis ikke en lønaftale kommer på plads forinden, kan strejken, som bliver en såkaldt punktstrejke og dermed en strejke på enkelte dage og tidspunkter, bryde ud fra 3. juli, skriver det svenske nyhedsbureau TT. I den store Stockholm-lufthavn, Arlanda, vil det betyde, at bagage ikke kan gennemlyses, og at man derfor ikke vil kunne rejse med indchecket bagage. »Vi håber, at partnerne kommer overens. Dette er nogle af de mest rejseintensive dage på året,« siger Robert Pletzin, som er pressechef på det statslige Swedavia, som står for driften af ti lufthavne i Sverige.",
        "metadata": {
            "source": "https://www.berlingske.dk/virksomheder/strejketrusler-i-sverige-og-tyskland-kan-ramme-sommerferien",
            "image_url": "https://berlingske.bmcdn.dk/media/cache/resolve/image_x_large/image/169/1690414/24464063-pix-tog.jpg",
            "publication_time": "Mandag d. 26. juni 2023, kl. 08.17",
            "author": "Thomas Breinstrup",
            "related_links": [],
            "attachments": []
        }
    }
}