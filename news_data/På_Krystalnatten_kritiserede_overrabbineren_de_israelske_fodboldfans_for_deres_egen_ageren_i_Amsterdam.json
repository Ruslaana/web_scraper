{
    "version": "1.0",
    "document": {
        "id": "https://www_berlingske_dk/politik/paa-krystalnatten-kritiserede-overrabbineren-de-israelske-fodboldfans-for",
        "title": "På Krystalnatten kritiserede overrabbineren de israelske fodboldfans for deres egen ageren i Amsterdam",
        "content": "»Jeg har lært rigtig meget i de sidste 30 minutter.« Det var de første ord fra overrabbiner Jair Melchior, da han lørdag aften talte i forbindelse med markeringen af årsdagen for Krystalnatten. Kort inden arrangementet, som fandt sted på Kultorvet i København forud for den officielle mindehøjtidelighed, havde han nemlig fået nye oplysninger om de voldelige episoder, der torsdag fandt sted i Holland. Først lød historien, at flere israelske fodboldfans torsdag var blevet angrebet uprovokeret efter en fodboldkamp mellem klubberne Maccabi Tel Aviv og Ajax Amsterdam. Senere har det dog vist sig, at der gik visse provokationer fra de israelske fans' side forud for propalæstinensiske demonstranters voldelige overfald på dem. Aftenen inden kampen gik i gang, skulle israelske fansifølge The New York Timesnemlig have revet et palæstinensisk flag ned, mens andre råbte antiarabiske slagord. Derfor blev ti israelere anholdt onsdag aften for at have forstyrret den offentlige orden. På scenen fortalte Jair Melchior, at han også selv er blevet bekendt med, at en af de videoer, han havde set af en mellemøstlig mand, der sparkede en jødisk mand, faktisk ikke passede. Videoen forestillede nemlig i virkeligheden en jødisk mand, der sparkede en mellemøstlig mand. Og det fik den danske overrabbiner til at rette kritik mod både de israelske fans og sig selv. »Det ramte mig lige i maven. Fordi jeg forstod med det samme tingene, som det passer mig. Hvor mange gange regner vi med, at vi ved, hvad der er sket, og beskytter den ene eller den anden? Peger fingre?« sagde han og fortsatte: »Vi kan tage fejl. Vi skal være så forsigtige. Vi regner med, at vi ved, hvad vi ser i videoer på sociale medier, og vi drager konklusioner. Det må vi ikke gøre. Det er en generalisering.« Efterfølgende understregede overrabbineren dog, at det ikke retfærdiggør angrebene på de israelske fans. »For hver og en, som vælger at gå til angreb, har valgt ondskaben til. Og det er den, vi skal bekæmpe. Uanset hvem den er rettet imod.«",
        "metadata": {
            "source": "https://www.berlingske.dk/politik/paa-krystalnatten-kritiserede-overrabbineren-de-israelske-fodboldfans-for",
            "image_url": "https://berlingske.bmcdn.dk/media/cache/resolve/image_x_large_vertical/image/185/1856507/24830314-fakkelmanifestation-for-krystalnatten-p-kultorvet.jpg",
            "publication_time": "Søndag d. 10. november 2024, kl. 06.25",
            "author": "Anna Sofie Laue",
            "related_links": [],
            "attachments": []
        }
    }
}