{
    "version": "1.0",
    "document": {
        "id": "https://www_berlingske_dk/internationalt/loej-politiets-stjerneefterforsker-om-mordet-paa-olof-palme",
        "title": "Løj politiets stjerneefterforsker om mordet på Olof Palme?",
        "content": "Det er alvorlige anklager, der rettes mod en af stjerneefterforskerne af mordet på den svenske statsminister Olof Palme. I et program på den svenske statslige TV-kanal SVT hævder vidner såvel som tidligere kolleger, at den nu pensionerede efterforsker Thure Nässén har manipuleret med vidners udsagn under forhør i forbindelse med Palmemordet. Den svenske statsminister havde været med sin hustru i biografen 28. februar 1986, da en mand skød og dræbte ham på åben gade i Stockholm. Lisbeth Palme blev ramt af et strejfskud.  Thure Nässén fik stjernestatus i svensk politi, da han pegede på den kriminelle Christer Petterson som gerningsmand. I 1989 - tre år efter mordet - blev Petterson først kendt skyldig, men han ankede dommen til landsretten, hvor han blev frikendt. Han døde i 2004, men både før og efter hans død har der været en række påstande om, at han var skyldig, bl.a. fra folk, der kendte ham, og som hævder, at Petterson indrømmede sin skyld til dem. Pettersson tilstod selv mordet i et interview i 2001, men det kom senere frem, at han blev betalt for sin tilståelse, hvorfor der hersker uenighed om dens legitimitet. Politifoto af vidneudpegning. Christer Pettersson (nummer 3) blev først dømt og siden frikendt for mordet på Olof Palme.Fold sammenLæs mere Men nu kan kriminal-programmet Updrag Granskning på SVTfortælle, at den såkaldte Palmegruppe, der stadig er sat til at efterforske mordet, i 2014 indledte en undersøgelse af Thure Nässéns forhørsmetoder.  Nässén, der altså i sin tid selv var en del af Palmegruppen, skulle ifølge en række involverede have fordrejet oplysninger, der kom frem under forhør, samt udeladt vigtige dele af vidneudsagn. »Lena« var narkoman i 1980erne og kæreste med narkohandleren, Sigge Cedergren, der var et af de vigtigste vidner i forbindelse med efterforskningen af Christer Pettersson. Hun kom siden ud af narkomiljøet, men fortæller, at hun under gentagne forhør blev manipuleret af Thure Nässén til at nå frem til sit endelige vidneudsagn.  Under det syvende forhør kom »Lena« pludselig med helt ny information, der - hvis man tog den for gode varer - beviste, at Christer Petterson løj om sin færden på mordnatten. Netop det forhør foretogThure Nässén sent på aftenen hjemme hos »Lena«. Han havde hverken kolleger eller båndoptager med, fortæller »Lena« til programmet. »Du kan nedbryde enhver narkoman og få (hende) til at tro, at (hun) har set en masse ting,« siger hun.  Hun kunne efterfølgende ikke genkende sit vidneudsagn, som blev fremlagt i retten. Også flere af Thure Nässéns tidligere kolleger, der var med ham til nogle af forhørerne, har fortalt til Palmegruppen, at der har været tilfælde, hvor hans skriftlige rapport efter et forhør ikke stemte overens med de mundtlige vidneudsagn.  Som en del af undersøgelsen af Thure Nässéns metoder har Palmegruppen forsøgt at finde frem til de stofmisbrugere, som Nässén forhørte, men mange af dem er døde i mellemtiden. Updrag Granskning har forelagt Thure Nässén anklagerne mod ham, men han har ikke ønsket at stille op til interview. Han afviser dog blankt alle anklager.",
        "metadata": {
            "source": "https://www.berlingske.dk/internationalt/loej-politiets-stjerneefterforsker-om-mordet-paa-olof-palme",
            "image_url": "https://berlingske.bmcdn.dk/media/cache/resolve/image_x_large/image/17/175446/20185959-sweden-murder-palme.jpg",
            "publication_time": "Tirsdag d. 27. februar 2018, kl. 20.10",
            "author": "Karl Kühlmann Selliken",
            "related_links": [],
            "attachments": []
        }
    }
}