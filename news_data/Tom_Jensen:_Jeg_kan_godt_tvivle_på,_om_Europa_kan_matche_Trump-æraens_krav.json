{
    "version": "1.0",
    "document": {
        "id": "https://www_berlingske_dk/kommentatorer/tom-jensen-jeg-kan-godt-tvivle-paa-om-europa-kan-matche-trump",
        "title": "Tom Jensen: Jeg kan godt tvivle på, om Europa kan matche Trump-æraens krav",
        "content": "Så sad de dér. Omkring det runde bord i Paris. Inviteret af Frankrigs præsident Macron. Mette Frederiksen som repræsentant for ikke bare Danmark, men alle de nordiske og baltiske lande. I disse dage, hvor Europas fremtidige sikkerhedspolitiske skæbne besegles, og hvor detogså gælder Ukraines, er det måske mest afgørende spørgsmål: Evner Europa at matche de krav, Trump-æraen nu indlysende viser sig at sætte til europæisk styrke, forsvarsformåen – og enighed? Jeg skal gøre det kort i denne uge, fordi jeg er bortrejst, men jeg kan have mine alvorlige tvivl. Da de 11 ledere kom ud efter mødet i den europæiske rundkreds, var der stadig ikke skyggen afen europæisk strategii mødet med et USA, der har vist sig villigt til at skræve henover sine europæiske allierede og forhandle direkte med Putins Rusland om Europas fremtid. Den tyske kansler Olaf Scholz, måske den mest evigt hændervridende europæiske politiker i moderne tid,fandt det »upassende«at blive mødt af spørgsmål om villigheden til at sende fredsbevarende styrker til Europa. Hvilket er ét af de spørgsmål, der stadig splitter europæerne. Storbritannien og Sverige er klar. Tyskland og Danmark – måske, måske ikke. Det er såmænd ikke, fordi der slet ikke sker noget. Den danske regering er klar medforslaget til en fond, der på meget kort sigt skal kanalisere mange flere milliarder til forsvaret af Danmark. Alvoren synes også på sin vis at være gået op for de europæiske lande efter den ildevarslende sidste uge, hvor den amerikanske forsvarsminister Pete Hegseth først på et NATO-forsvarsministermøde i Bruxelles valgte at give Rusland næsten alle de indrømmelser, Putin kunne drømme om – allerede inden forhandlingerne om fred er gået i gang.  Hvorefter både Europa og måske Ukraine blev stillet en position helt eller delvist på sidelinjen i udsigt ved forhandlingerne, mens vicepræsident J.D. Vance med udsøgt ondskabsfuldhed i sin tale på sikkerhedskonferencen i München meddelte europæerne, at vores værste fjende og største trussel er os selv, ikke Rusland. Som en slags ouverture til det potentielt værste skridt, Europa kunne forestille sig: At USA og Rusland finder sammen, måske endda i et slags værdifællesskab, henover hovedet på resten af Europa. Men egentlig burde vi ikke være overraskede. Slet ikke de europæiske politikere. De burde have set det komme for længst. Hvorfor holdt de ikke akut møde dagen efter Donald Trumps sejr ved det amerikanske præsidentvalg? Hvorfor har Europa ikke for længst oprustet dobbelt så hurtigt, som det indtil videre er sket? Hvem skal USA egentlig invitere til at mene hvad på vegne af hvem ved et Ukraine-forhandlingsbord? Europa burde have styrke nok til at kunne afholde Putins Rusland fra noget som helst. Men det værste udkomme af de sidste par uger er egentlig ikke opførslen fra Trumps USA, men den klare fornemmelse, at Europastadig ikke er klartil den virkelighed, der nu gælder. Det er rent ud sagt skræmmende. Europas skæbne er ugens Borgerlingske-emne, og den skæbne ser ikke nødvendigvis lys ud. Så det er uundgåeligt, at I som ugens sang i denne uge må få Europes klassiske 80er-hit med puddelhår –»The Final Countdown«. ",
        "metadata": {
            "source": "https://www.berlingske.dk/kommentatorer/tom-jensen-jeg-kan-godt-tvivle-paa-om-europa-kan-matche-trump",
            "image_url": "https://berlingske.bmcdn.dk/media/cache/resolve/image_x_large_vertical/image/189/1891501/24894156-borgerlingske-141.jpg",
            "publication_time": "Torsdag d. 20. februar 2025, kl. 11.46",
            "author": "Tom Jensen",
            "related_links": [],
            "attachments": []
        }
    }
}