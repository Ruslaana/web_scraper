{
    "version": "1.0",
    "document": {
        "id": "https://www_berlingske_dk/internationalt/kina-har-naaet-klimaks-men-vil-det-naa-et-kollaps-klar-melding-fra",
        "title": "Kina har nået klimaks. Men vil det nå et kollaps? Klar melding fra professor",
        "content": "Under Xi Jinping har Kina nået nye højder, men det er også under Xi, at Kina vil nå sit klimaks. Landets økonomi er færdig med at boome, ogder er svære år i vente. Nu er det store spørgsmål, om Kinas kollaps venter forude. Men nej, sådan bliver det ikke, for den undergang, vestlige meningsdannere spår, udebliver. Kinas fremtid er en anden og for at forstå den, må vi forstå, hvad Kinas storhed er født af. Sådan lyder det fra professor i sociologi ved University of California Wang Feng i et interview med Berlingske, og tror du ikke på ham, så er det blot at læse, hvad Xi selv har sagt. Da den kinesiske regering mødtes til topmøde i juli i år, var meldingen, at landet »må være fast besluttet« på at nå sit vækstmål. Det ligger på fem procent af Kinas bruttonationalprodukt, hvilketer markant lavereend for blot ti år siden. Torsdag den 12. september trådte Xi Jinping så op på talerstolen i byen Lanzhou. »Vi bør stræbe efter at opfylde de økonomiske og sociale udviklingsmål og opgaver for hele året,« sagde han. Xi vil altsåstræbe. Han er ikke længerefast besluttet, bemærkede avisenSouth China Morning Post. »Præsident Xi Jinping nedtoner fokus på Kinas vækstmål, mens modvinden tager til«, lød en overskrift på en artikel fra mediet om udtalelsen. Skal man tro mediets tolkning af Xis tale, er Kinas voldsomme vækst dermed aflyst eller som minimum sat på pause. Men hvad er det for en »modvind«, der har ramt landet? Hvorfor vil den ikke føre til et kollaps?  På blot fire årtier kæmpede Kina sig fra fattigdom til storhed. I den proces fik en femtedel af verdens befolkning forbedret livskvaliteten, mens kinesisk kultur og handel blomstrede. »Det var en enorm transformation, der ikke blot var positiv, men som også har vakt bekymring hos dem, der holder øje med Kinas voksende militære magt,« siger professor Wang Feng. Men det er blot at gå tilbage til tiden umiddelbart før Kinas vækstmirakel for at finde den diametralt modsatte fortælling om Riget i Midten. Fra 1966 til 1976 døde millioner af kinesere, mens Kina var ramt af en borgerkrigslignende tilstand under Kulturrevolutionen. I dag bor 67-årige Wang Feng i det sydlige Californien, som han emigrerede til i 1983, da han som en af de første kinesiske studerende ankom til Amerika. Men før da oplevede han selv Kulturrevolutionen på nærmeste hold. Han så, hvordan naboer kunne blive dødsfjender fra den ene dag til den anden, og for ham står det i dag klart, at kun Maos død kunne bringe galskaben til ophør. Da Deng Xiaoping blev Kinas leder i 1978, blev der skabt rum for forandring. Det blev starten på »Overflodens æra«, hvilket er titlen på Wang Fengs seneste og anmelderroste bog fra april. Heri gør han op med en central pointe. For selvom det ganske vist var Kinas regering og Deng Xiaoping, der tillod at åbne Kina for omverdenen og indførte »markedsøkonomiske eksperimenter«, så peger Wang Feng på en anden vigtig faktor: Befolkningen. Kinas regering gav rigtignok plads til forandringen. Men det var landets befolkning og dens sammensætning, der gjorde, at landet lykkedes, ligesom det i dag er Kinas befolkning, der vil forme landets fremtid. Ved Kulturrevolutionens afslutning i 70erne var kineserne et udpint folk. Der skulle gå årevis, før levestandarden blev hævet væsentligt. Men to ting forstod den kommunistiske regering, forklarer Wang Feng. De satte offentlig sundhed og uddannelse i højsædet som en del af landets socialistiske ideologi. Det betød, at kineserne ganske vist var fattige, men de var relativt set sunde og uddannede. Da regeringen fra 1978 tillod dem at bryde med den hidtidige kollektivisme, og de fik lov at åbne egne virksomheder, gik de derfor straks i gang. Kombineret med udlandets hunger på billige kinesiske varer førte det til, at der i 1990erne voksede såkaldte småby- og landsbyvirksomheder frem, og det var dem snarere end staten, der drev landet frem. Fra midten af 90erne stod de for halvdelen af al kinesisk eksport, siger Wang Feng. »Det overraskede Deng Xiaoping,« tilføjer han, og snart halsede Kinas ledere efter udviklingen. De tillod Kinas bønder at migrere til storbyerne for at få arbejde, og det skabte på rekordtid en voldsom urbanisering, hvor arbejdsduelige og motiverede masser strømmede mod byerne. Og ikke nok med det, forklarer Wang Feng. »Det blev tilladt at udnytte dem.« Migrantarbejderne gik til en absolut mindsteløn. »Det er egentlig en trist historie,« siger Wang Feng, der fortsætter: »Med den kinesiske udgave af socialismen tillod man, at der kom en stor gruppe af sekundære borgere,« siger Wang Feng, der forklarer, hvordan regeringen og lovene ganske enkelt ikke gav dem beskyttelse. »Det var sådan, at de kinesiske produkter kunne laves ekstraordinært billigt.« På sigt blev deres levestandard hævet. Det ser vi effekten af i dag, hvor en stor kinesisk middelklasse har gjort sit indtog. »Men det, det først og fremmest betød, var, at kapitalister verden over fik fyldt deres lommer,« siger Wang Feng: »Ingen andre lande har formået at skabe en så sund arbejdsstyrke, der samtidig kunne bruges så billigt.« Beijing, 2003. En gruppe migrantarbejdere venter på gaden i håbet om at få arbejde. Migrantarbejdere udgør en stor andel af Kinas arbejdskraft.Fold sammenLæs mereFoto: Afp Photo/AFP/Ritzau Scanpix. »Det er socialismens ironiske arv.« Det bringer os frem til forklaringen på, hvordan Kinas vækstmirakel ikke kan fortsætte, og hvilken modvind landet har i vente. Et af de mest signifikante resultater af Kinas udvikling er, at omtrent 70 procent af alle kinesere i dag bor i landets store byer, siger Wang Feng. I 1978 var samme tal blot 18 procent,viser undersøgelser.  Urbaniseringen er ikke unik, men ses i hele Østasien. Unikt var til gengæld det tempo, det foregik i, og det samme gælder landets størrelse, påpeger Wang Feng. Det formede den drivkraft, der sammen med handlekraftige borgere og arbejdsvillige migranter skabte Kinas velstand. Men det betyder også, at Wang Feng kan pege på, hvad der vil ske fremover. For ifølge professoren er de resterende 30 procent af kineserne, der ikke bor i de store byer, først og fremmest ældre borgere og borgere i randområder. Få af dem kommer til at migrere til storbyerne, vurderer Wang Feng. Den billige arbejdskraft er fortid. »Derfor er langsom vækst nu uundgåelig,« siger han og giver et eksempel. »Når en bonde går over til at blive bygningsarbejder og tjene en timeløn, så tjener han meget, meget mere, end hvad han gjorde som bondemand. Men når du går fra at være bygningsarbejder til at blive barista på Starbucks, er det ikke den samme forøgelse af indtægt.« Kinas økonomiske opstigning er unik, men det er befolkningsvandringen fra land til by ikke, mener professor Wang Feng.Fold sammenLæs mereFoto: Pressefoto. »Historisk,« siger Wang Feng, »så sker det kun én gang for et land, at dets befolkning går fra at bo på landet til, at de bor i byerne.« Samlet får det dog ikke Wang Feng til at pege på, at et kommende kinesisk kollaps er på vej. Snarere tværtimod. »Kina bliver ganske vist mindre rent befolkningsmæssigt. Men det gælder ikke økonomien,« siger han. Der er tale om mindre vækst– ikke recession. I hvert fald ikke endnu. Og selv hvis Kinas bruttonationalprodukt ender med kun at vokse med to eller tre procent om året, så er det stadig væsentlig vækst, fordi der er tale om et så massivt land, mener Wang Feng. Det giver Kinas regering et vist økonomisk råderum. I stedet har Wang Feng fokus på Kinas befolkning – drivkraften bag forandringen. Den har vænnet sig til velstanden, siger Wang Feng, og den vil de ikke af med. Det kommer nu under voldsomt pres, fordi Kina får flere ældre, mens der fødes stadigt færre børn.  Det ved også Kinas regering, der denne september har hævet landets pensionsalderfor første gang siden 1950erne.  »Kina kan ikke på magisk vis stoppe med at bruge penge på social velfærd,« understreger Wang Feng, der påpeger, at regeringen i snart halvandet år har forsøgt at vende udviklingen med en række økonomiske stimuli. Lige lidt er det lykkedes. Det har Berlingske beskrevetfor nylig, og forklaringen er ifølge Wang Feng enkel: Man bliver ultimativt nødt til at se på, hvad det er, der ligger bag Kinas voldsomme vækst. »Og her er befolkningen afgørende.« Efter en hård dag på job er der få ting så gode som en kold pilsner, synes disse migrantarbejdere at mene. Fotografiet stammer fra Shanghai, 2013. Migrantarbejdere er stadig en stor del af Kinas økonomi, men tendensen er klar. Den store massemigration lakker mod enden, mener professor Wang Feng.Fold sammenLæs mereFoto: Aly Song/Reuters/Ritzau Scanpix. Kina er med andre ord nødt til at gentænke sin vækstmodel. »Man kan ikke bare blive ved med at investere,« siger Wang Feng og drager en sammenligning med Europa. »I bygger ikke hele tiden en masse nye ting. I bruger til gengæld mange penge på at vedligeholde.« Det er, hvad Kina nu kan se frem til. Med sådan en udsigt er det næste logiske spørgsmål, hvad det betyder for Kinas regering. Kan den opnå sin »store revitalisering«, som kommunistpartiet og Xi Jinping har udråbt som sit endemål, hvis befolkningsudviklingen og landet går tilbage? Ifølge Wang Feng er svaret, at den såkaldte revitalisering skal ses som propaganda. Ser man alene på befolkningens velstand, har kommunistpartiet faktisk nået sit mål. Det, Kina ikke kommer til, er at opnå en styrke så stor, at de kan dominere hele verden, mener professoren. Samtidig peger han på, at Kinas regering netop nu gør det modsatte af at løsne op i samfundet og give rum for udvikling. »Historisk har det alle dage været sådan, at kinesiske regeringer har vægtet stabilitet og kontrol tungere end vitalitet og frihed.« I takt med Kinas modernisering håbede mange vesterlændinge, at landet ville reformere sig og blive liberaliseret. Det skete ikke. I stedet har Kina under Xi Jinping lukket sig mere om sig selv, mens kommunistpartiet har styrket nationalismen og propagandaen. Her fejres partiets 100-år i 2021.Fold sammenLæs mereFoto: Roman Pilipey/EPA/Ritzau Scanpix. Det lyder, som om historien går i bølger, bemærker Berlingske og spørger derefter Wang Feng, om det i så fald ikke vil betyde, at Kina snart vil vende tilbage til en tid med åbenhed, reformer og mere frihed til folket. Det får Wang Feng til at drage en sammenligning med Kulturrevolutionen. For ligesom med formand Mao har Xi Jinping ikke tænkt sig at give slip på magten. »Jeg tror, han vil være leder for livstid,« siger Wang Feng, der skyder på, at Kinas 71-årige leder meget vel kan leve og regere 10-15 år endnu. »Han har ingen naturlig efterfølger.« »Og jeg tror ikke nødvendigvis, at hans efterfølger vil vælge vitalitet og frihed frem for politisk kontrol,« tilføjer han. Så hvad kan skabe forandring i Kina? Kun en katastrofe af så ekstremt omfang, at landets magthavere tvinges til at slippe sin kontrol, lyder vurderingen fra professor Wang Feng. Kinas kommunistiske parti har regeret landet siden 1949. Intet tyder på, at det kommer til at forandre sig. Men landet har redet på en mirakuløs økonomisk fremgang, som nu vil få en ende. Det vil udfordre partiet. Her bliver der gjort klar til partikongres sidste år.Fold sammenLæs mereFoto: Pedro Pardo/AFP/Ritzau Scanpix (arkiv). FAKTAFakta: Kort om Wang Feng67-årige Wang Feng er født i Kina og oplevede Kulturrevolutionen, men kom til USA i 1983. Han var en af de første kinesere til at uddanne sig i landet.Her er han ansat som professor i sociologi ved University of California, Irvine, og har ekspertise i demografi, aldring og ulighed, særligt med Kina for øje. Han har tidligere været ansat ved Fudan University i Kina samt været ekspert hos tænketanken Brookings.I april udkom hans seneste bog »China's Age of Abundance« på Cambridge University Press. Bogen er udkommet på engelsk. Bogen må ikke udkomme i Kina.FOLD UD 67-årige Wang Feng er født i Kina og oplevede Kulturrevolutionen, men kom til USA i 1983. Han var en af de første kinesere til at uddanne sig i landet. Her er han ansat som professor i sociologi ved University of California, Irvine, og har ekspertise i demografi, aldring og ulighed, særligt med Kina for øje. Han har tidligere været ansat ved Fudan University i Kina samt været ekspert hos tænketanken Brookings. I april udkom hans seneste bog »China's Age of Abundance« på Cambridge University Press. Bogen er udkommet på engelsk. Bogen må ikke udkomme i Kina. Alexander Sjöberg er Berlingskes korrespondent i Asien",
        "metadata": {
            "source": "https://www.berlingske.dk/internationalt/kina-har-naaet-klimaks-men-vil-det-naa-et-kollaps-klar-melding-fra",
            "image_url": null,
            "publication_time": "Søndag d. 22. september 2024, kl. 11.26",
            "author": "Alexander Sjöberg",
            "related_links": [],
            "attachments": []
        }
    }
}