{
    "version": "1.0",
    "document": {
        "id": "https://www_berlingske_dk/internationalt/sverige-har-tragisk-forhistorie-med-skyderier-og-knivstikkerier-paa",
        "title": "Sverige har tragisk forhistorie med skyderier og knivstikkerier på skoler: Nogle gerningsmænd har flere ting til fælles",
        "content": "Med den svenske formuleringet tiotaldræbte – altså omtrent ti – stod det tirsdag aften klart, at der er tale om et tragisk massedrab ved et kommunalt voksenuddannelsessted i Örebro i Sverige. Det var ordene fra Roberto Eid Forest, politidistriktschef i Örebro, på et pressemøde efter flere timers usikkerhed om, hvor mange – om nogen – der var blevet dræbt. Han tilføjede, at politiet formoder, at gerningsmanden handlede alene, og at der ikke foreligger noget terrormotiv. Den formodede gerningsmand var 35 år gammel, og er ifølge politiet blandt de dræbte. Politiet ransagede sent tirsdag eftermiddag den formodede gerningsmands lejlighed i Örebro, og samtidig skrev flere svenske medier om, at der kunne høres en eksplosion. Det er langtfra første gang, at Sverige rammes af skoleskyderier eller – knivstikkerier. Det siger Peter Suppli Benson, nordisk korrespondent på Berlingske. »Der er en længere og tragisk forhistorie for skyderier og knivstikkerier mod elever og lærere i landet.« Det vides ikke, hvad gerningsmanden fra Örebros motiv var. Ser man på Sveriges historie med skyderier og knivstikkerier på skoler, så har der ofte været tale om en bestemt slags gerningsmand. »Sverige har kæmpet med udsatte unge, primært etnisk svenske teenagedrenge, der har stået bag flere skoleangreb på medelever og lærere. Det har flere gange vist sig, at det var mobbeofre, og at de har fundet inspiration fra skoleskyderier i USA,« siger Peter Suppli Benson og fortsætter: »Politiet har flere gange kunnet konstatere, at der har været forbindelser mellem gerningsmænd til forskellige angreb i skolerne – altså at gerningsmændene har haft kontakt på sociale medier – og på den måde fundet støtte hos hinanden.« Med hjælp fra blandt andet en liste hosVi Lärare, medlemsbladet for den svenske fagforening for skolelærere, følger her en oversigt over angreb på skoler: 2025:15. januarblev en skolelærer stukketmed en skarp genstand på parkeringspladsen ved Runby Skole nord for Stockholm. Læreren, Cheima, så en mand med en kniv og råbte til nogle elever, at de skulle flygte. Læreren blev udskrevet fra hospitalet efter to dage. Gerningsmanden er endnu ikke fundet. 2022:To lærere på Latinskolan i Malmø blev dræbt med en økse af en dengang 18-årig elev, Fabian Cederholm, på skolen. Han fik livsvarigt fængsel, og motivet blev aldrig rigtig klarlagt. 2022:En 16-årig elev sårede en lærer og en elev med en kniv på NTI-gymnasiet Kristianstad. Gerningsmanden var diagnosticeret med flere personlighedsforstyrrelser og havde haft kontakt til en dreng, der udførte et lignende angreb på en skole i Eslöv året før. De to plejede atjoke om nazisme og racisme. Gerningsmanden blev idømt tre års ungdomsfængsel. 2021: En 15-årig elev stak en lærer ned og sårede ham alvorligt ved skolestart i Eslöv. Han var iført beskyttelsesvest og hjelm, og på hjelmen havde han et kamera, som sendte forbrydelsen direkte. Han blev idømt 2,5 års ungdomsfængsel for drabsforsøg og flere tilfælde af grov vold. Motivet var angiveligt had, og drengen var ifølgeanklagemyndigheden»besat af nazisme og hvid magt-kultur«. 2021:En mand på 25 år trængte ind på gymnasieskolen Peder Skrivares skole i Varberg, bevæbnet med kniv og økse og iført arbejdstøj samt hjelm med visir. En 17-årig elev blev såres i hånden, og manden truer flere andre elever. Gerningsmanden havde ifølgeExpressenen amerikansk massemorder som baggrundsbillede på sin telefon. Han blev idømt retspsykiatrisk behandling. 2020: En 13-årig dreng knivstak og dræbte en 12-årig uden for en skole i Göteborg, men blev erklæret uskyldig af retten, da den mente, at han havde handlet i nødværge. Hans advokat hævdede i retten, at ofret samt nogle af ofrets venner havde røvet og ydmyget gerningsmanden. 2018:En mindreårig dreng i Jönköping sårede to elever på en skole med kniv. 2017: En 16-årig elev på Enskede Gårds Gymnasium i Stockholm knivdræbte en 17-årig elev. Den 16-årige blev idømt retspsykiatrisk behandling. 2015: En 21-årig med hadforbrydelsesmotiv myrdede en lærer, en elevassistent og en elev på en skole med sværd og døde selv efter at være blevet skudt af politiet. 2001: En tidligere elev på et gymnasium i Sundsvall knivstak to klassekammerater med intentionen om at skade flere. En pige døde som følge af angrebet. 2001: En 16-årig elev på Bromma Gymnasium i Stockholm blev skudt af en 19-årig, der havde en 18-årig medhjælper. Ofret havde stjålet en pose valium, og de to gerningsmænd var ifølgeAftonbladetansat som »inkassatorer«. 1979: En tilsynslærer blev knivmyrdet af en beruset femtenårig, da han forsøgte at bortvise drengen fra Svartedalsskolan i Göteborg. 1961: En syttenårig begyndte at skyde omkring sig til en skolefest. Syv unge blev såret, hvoraf en så alvorligt, at han senere døde. Gerningsmanden blev idømt psykiatrisk behandling. ",
        "metadata": {
            "source": "https://www.berlingske.dk/internationalt/sverige-har-tragisk-forhistorie-med-skyderier-og-knivstikkerier-paa",
            "image_url": "https://berlingske.bmcdn.dk/media/cache/resolve/image_x_large_vertical/image/188/1886320/24884426-police-officers-work-at-the-scene-of-the-risbergsk.jpg",
            "publication_time": "Tirsdag d. 04. februar 2025, kl. 18.35",
            "author": "Joachim Talbro Paulsen",
            "related_links": [],
            "attachments": []
        }
    }
}