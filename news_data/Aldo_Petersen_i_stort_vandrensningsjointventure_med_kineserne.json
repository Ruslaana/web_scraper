{
    "version": "1.0",
    "document": {
        "id": "https://www_berlingske_dk/virksomheder/aldo-petersen-i-stort-vandrensningsjointventure-med-kineserne",
        "title": "Aldo Petersen i stort vandrensningsjointventure med kineserne",
        "content": "Finansmanden Aldo Petersen har indgået, hvad han kalder en af de største aftaler for et dansk selskab i Kina om rent vand. Aldo Petersen er bestyrelsesformand og aktionær i cleantech virksomheden Liqtech, som er børsnoteret på Nasdaq. Partneren i Kina er Yonker, som er et af Kinas største cleantech selskaber med en markedsværdi på ti mia.kr. Yonker arbejder indenfor rent vand og investerer i Liqtech og kommer til at eje ti pct. af selskabet. Aftalen kommer på plads under forudsætning af, at myndighederne i Kina og USA godkender aftalen, hvilket Aldo Petersen forventer, de gør i februar.  Liqtech, som har udviklet et membranfilter til vandrensning, har nu indgået to aftaler med kinesiske virksomheder. »Det samlede potentiale af de to aftaler er 460 mio. kr.,« siger Aldo Petersen, som oplyser, at han har fået stor hjælp af Ballerup kommune, hvor Liqtech har domicil,  og borgmester Jesper Wurtzen til at få aftalen på plads.   ",
        "metadata": {
            "source": "https://www.berlingske.dk/virksomheder/aldo-petersen-i-stort-vandrensningsjointventure-med-kineserne",
            "image_url": "https://berlingske.bmcdn.dk/media/cache/resolve/image_x_large/image/18/187495/15466900-aldo.jpg",
            "publication_time": "Torsdag d. 17. november 2016, kl. 07.00",
            "author": "Birgitte Erhardtsen",
            "related_links": [],
            "attachments": []
        }
    }
}