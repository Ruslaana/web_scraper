{
    "version": "1.0",
    "document": {
        "id": "https://www_berlingske_dk/skaerm/mangemillionaeren-vil-snyde-doeden-og-blive-180-aar-hans-liv-ligner-et",
        "title": "Mangemillionæren vil snyde døden og blive 180 år. Hans liv ligner et mareridt",
        "content": "Netflix’s dokumentar »Don’t Die: The Man Who Wants To Live Forever« er en latterlig tilføjelse til fortællingerne om mennesker, der skyr Manden med Leen. På Netflix kan man se en skør mand spilde tilværelsen på at sulte og provokere folk på Twitter. Undskyld, X. Den evighedshungrende »Longivity«-fanatiker Bryan Johnson vil leve evigt og samtidig berige sig ved at sælge ekstra jomfruolivenolie og veganske linseretter til sine dødsangste kultdisciple. Det sker under lovning af, at produkterne skal være videnskabeligt livsforlængende. Herhjemme kender de fleste nok Longivity-bevægelsenfra reality-fyr Emil Thorup. Han er spydspids for en livsstil med tidlige sengetider, ingen aftensex og stort vitaminpilleindtag. Bryan Johnson øver split i hjemmet, mens han spiser et af sine mange små morgenmåltider. Kosten er den samme hver dag.Fold sammenLæs mereFoto: Netflix Courtesy of Netflix. Tanken er, at hvis man omlægger tilværelsen med streng disciplin, kan man »biohacke« kroppen og lykkes med at leve helt op til 180 år. Den hidtidige rekord er franske Jeanne Calments 122 omgange om Solen. Hun døde i 1997. Ifølge forskereer et langt liv ofte betinget af genetik. Men sandheden er bare et bump på vejen for typer som Bryan Johnson! De ultrarige vil bryde de menneskelige barrierer ned. Nutidens fyrster somElon MuskogJeff Bezoshar vundet så stort i den virkelige verden, at de nu søger mod grænserne for selve menneskeligheden. Mod rummet, den kunstige intelligens – eller det evige liv. Den uhyggeligt blege 47-årige, tidligere mormon Bryan Johnson, er en af de rige Ikaros-flyvere. Multimillionæren og tech-mogulen Bryan Johnson har tjent millioner på betalingsplatformen Braintree, og næste mål i den entreprenantes årshjul er mere liv. Han påstår, at det er lykkedes ham at aldres baglæns gennem en ekstremt rigid kostplan, motion og avancerede, medicinske forsøg på sit efterhånden gullige legeme. Vi ser Johnson optræde nøgen på sociale medier i adamskostume, hvor han både provokerer parnasset og erhverver sine følgere. »Don’t Die«-kulissen er stort set altid fitnesscentret i Johnsons »American Psycho«-villa. Kosten er plantebaseret. Den afsindigt aktive mand lever af 2250 kalorier om dagen. Tre generationer af Johnson-familien poserer foran fotografen, inden de deler plasma med hinanden.Fold sammenLæs mereFoto: Netflix Courtesy of Netflix. Måske er sulten årsag til hudens gullige tone. Er Johnson ude af jerngitteret omkring sin minimalistiske, kantede residens, der er hyggelig som en kiste, er det for at modtage indsprøjtninger hos skeptiske læger, som mod betaling fører nålen med genmodificerende medicin eller stamceller. Præmissen er sjov, men »Don’ Die« er lige dele videnskabeligt vrøvlefjernsyn og reklamefilm for en skør, pilleslugende rigmand i underligt tøj. Så hellere dø med en cigaret i mundvigen, som saligeJohnny Madsen. En del af kuren mod døden indbefatter at optage plasma i blodbanerne fra Johnsons egen søn. Samtidig giver Bryan Johnson også plasma til sin egen far, og de tre generationelle led i familien optræder med hinanden i hænderne i hvide tanktops foran en fotograf, som tager billeder af dem liggende på en golfbane. Nu skal derbondesved at blande endnu mere biologi. I Silicon Valley kalder man donoren af det livsforlængende plasma for »blood boy«. Her hverver Bryan Johnson direkte fra teenageværelset. Et museforsøg viser nemlig, at en gammel mus’ organfunktion bliver bedre, hvis dens blodårer syes sammen med en yngre mus. Altså maveskind mod maveskind, viser dokumentaren i billeder, der borer sig ind i nethinden som en gnaver-gyserfilm. »Don’t Die« er i øvrigt instrueret af Chris Smith, produceren bag megasuccesen, den langt mere underholdende, men lige så skøre »Tiger King«. I sin nye dokumentar er Smith nemlig alt for loyal over for sin portrætpersons verdensbillede. Bryan Johnson har tre børn, men kun ældstesønnen, Talmage, har rigtig kontakt til faren. De to sidste børn er stadig indlemmet i mormonkirken.Fold sammenLæs mereFoto: Netflix Courtesy of Netflix. Og museforsøget kan ifølge Longivity-bevægelsen appliceres på mennesker ved at føre ungt blod ind i banerne på de ældre generationer som en ungdomseliksir. Man skal ikke have gået længe på gymnasiet for at vide, at brugen af »blood boys« er lige så langt fra videnskabelig tænkning, som det er fra dyrevelfærd. »Don’t Die« føles som en hån mod ens begavelse, men Bryan Johnson-reklamefilmen kan af godtroende opleves som heroisk fortælling om en dygtig og disciplineret erhvervsmand, der agerer evighedsprofet. Først lovede Jesus dig liv efter døden. Nu lover den tidligere mormon Bryan Johnson liv uden død. Medicinske eksperter anslår iThe New York Times,at Johnsons brug af egen krop som forsøgskanin kan være skadelig. Lad os håbe, at Bryan Johnson ikke dør af sit forsøg på at leve evigt. »Don’t Die: The Man Who Wants to Live Forever«. Af Chris Smith. Dokumentarfilm. Med Bryan Johnson. Kan ses på Netflix fra 1. januar",
        "metadata": {
            "source": "https://www.berlingske.dk/skaerm/mangemillionaeren-vil-snyde-doeden-og-blive-180-aar-hans-liv-ligner-et",
            "image_url": null,
            "publication_time": "Fredag d. 10. januar 2025, kl. 17.01",
            "author": "Thea Torp",
            "related_links": [],
            "attachments": []
        }
    }
}