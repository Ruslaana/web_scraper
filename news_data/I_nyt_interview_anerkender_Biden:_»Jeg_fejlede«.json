{
    "version": "1.0",
    "document": {
        "id": "https://www_berlingske_dk/internationalt/i-nyt-interview-anerkender-biden-jeg-fejlede",
        "title": "I nyt interview anerkender Biden: »Jeg fejlede«",
        "content": "Dagen før USAs uafhængighedsdag indrømmede præsident Joe Biden i et interview, at han fejlede under præsidentduellen sidste uge. »Jeg havde en dårlig aften. Og kendsgerningen er, at det var ... jeg dummede mig. Jeg fejlede,« siger Biden i et radiointerview,skriver CNN. Men ifølge præsidenten bør vælgerne se tilbage på hans præsidentperiode, når de vurderer ham og hans evner, og ikke blot på torsdagens præstation. »Det er 90 minutter på scenen. Se, hvad jeg har gjort på tre og et halv år,« sagde Biden. Natten til torsdag, dansk tid, slog en række demokratiske guvernører fast over for pressen, at de fortsat bakker op om Joe Biden som præsidentkandidat efter den rædselsdebat, han deltog i mod Donald Trump i sidste uge. »Præsidenten har altid haft vores opbakning. Vi kommer også til at have hans opbakning,« sagde guvernør i delstaten Maryland Wes Moore umiddelbart efter afslutningen på det krisemøde, guvernørerne havde indkaldt Biden til tirsdag. Flere demokratiske guvernører var mødt op i Det Hvide Hus for at få en forsikring fra præsidentens egen mund om, at han stadig evner at påtage sig rollen som demokratisk præsidentkandidat. I dagene efter tv-duellen sidste torsdag har der nemlig været historie på historie om ledende demokrater, der enten anonymt eller til citat ikke bare har ytret bekymring, men decideret anbefalet præsidenten at trække sig som kandidat. Dog ser det ikke ud til, at guvernørernes umiddelbare opbakning umiddelbart vil vende folkestemningen i forhold til Joe Bidens præsidentkandidatur. I nat gik endnu en af Demokraternes stordonorer, medstifter af Netflix Reed Hastings, også ud i medierne for at bede præsident Biden om at indstille sin kampagne: »Biden er nødt til at træde til side for at give en energisk demokratisk leder mulighed for at slå Trump og holde os sikre og velstående,«sagde Hastings til The New York Time. Netflix-medstifteren er ikke den første af Demokraternes største donorer, der offentligt har givet sin mening til kende om Bidens kandidatur. Sent onsdag aften dansk tid gik erhvervsmanden Charles Myers også ud og sagde, at der ikke går længe, før vi har en afklaring vedrørende Joe Bidens kandidatur: »I løbet af de næste fire-fem dage tror jeg, at vi vil finde ud af, om præsidenten stadig er med i kampen. Jeg tror ikke, at han har tre uger,«lød det fra Myers i et interview med Bloomberg. Torsdag aften dansk tid, på USA uafhængighedsdag, vil Joe Biden formentlig forsøge at mane til ro. Ifølge præsidentens officielle program skal han være vært, når familier besøger Det Hvide Hus i forbindelse med fejringen.",
        "metadata": {
            "source": "https://www.berlingske.dk/internationalt/i-nyt-interview-anerkender-biden-jeg-fejlede",
            "image_url": "https://berlingske.bmcdn.dk/media/cache/resolve/image_x_large/image/181/1813251/24743539-prsident-biden-har-fortsat-opbakning-blandt-de-de.jpg",
            "publication_time": "Torsdag d. 04. juli 2024, kl. 08.05",
            "author": "Camille Koeller",
            "related_links": [],
            "attachments": []
        }
    }
}