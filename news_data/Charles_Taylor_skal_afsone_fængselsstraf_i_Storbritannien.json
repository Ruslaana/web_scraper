{
    "version": "1.0",
    "document": {
        "id": "https://www_berlingske_dk/internationalt/charles-taylor-skal-afsone-faengselsstraf-i-storbritannien",
        "title": "Charles Taylor skal afsone fængselsstraf i Storbritannien",
        "content": "STORBRITANNIEN: Det bliver britiske fængselstremmer, der skal spærre Liberias tidligere præsident Charles Taylor inde i 50 år. Charles Taylor blev i september idømt 50 år fængsel for krigsforbrydelser, og den britiske justitsminister, Jeremy Wright, bekræfter overfor AFP, at Taylor sendes til Storbritannien for at afsone sin dom. »Efter anmodning fra formanden for SCSL (den særlige domstol for Sierra Leone, red.) til Storbritannien vil tidligere præsident Taylor nu overføres til et fængsel i England for at aftjene sin dom,« oplyser Jeremy Wright i en skriftlig erklæring til det britiske parlament. Sverige og Rwanda havde også tilbudt at fængsle Taylor, der i maj sidste år blev dømt for at have hjulpet oprørere, som stod bag krigsforbrydelser under borgerkrigen i Sierra Leone i 1990erne. 23. september blev dommen fastsat til 50 år bag tremmer. Taylor er dømt fra at have forsynet oprørere i Sierra Leone med våben mod betaling i blandt andet diamanter. Oprørsstyrkerne var berygtet for deres brug af børnesoldater og for at hugge arme og ben af ofrene.",
        "metadata": {
            "source": "https://www.berlingske.dk/internationalt/charles-taylor-skal-afsone-faengselsstraf-i-storbritannien",
            "image_url": "https://berlingske.bmcdn.dk/media/cache/resolve/image_x_large/image/92/926100/6887708-file-netherlands-britain-sierra-leone-justice-un.jpg",
            "publication_time": "Torsdag d. 10. oktober 2013, kl. 13.39",
            "author": null,
            "related_links": [],
            "attachments": []
        }
    }
}