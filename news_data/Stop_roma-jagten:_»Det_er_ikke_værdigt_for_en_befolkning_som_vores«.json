{
    "version": "1.0",
    "document": {
        "id": "https://www_berlingske_dk/samfund/stop-roma-jagten-det-er-ikke-vaerdigt-for-en-befolkning-som-vores",
        "title": "Stop roma-jagten: »Det er ikke værdigt for en befolkning som vores«",
        "content": "Onsdag aften blev Preben Brandt ophidset. På forsiden af Berlingske kunne han læse, at overborgmesterFrank Jensen (S) bad regeringen om hjælptil at løse problemet med Københavns tilrejsende flaskesamlere, og nu handlede hele afslutningsdebatten i Folketinget pludselig også om romaer og østeuropæere.  En sand heksejagt, mener han: »Debatten er på et niveau, hvor den slet ikke hører hjemme. Det er rigtigt, at der er nogle mennesker i byen, som sviner, og nogle laver sikkert også tricktyverier, men lige pludselig tillægger vi en lille gruppe al kriminalitet og alle Københavns problemer,« siger Preben Brandt, som er stifter af og bestyrelsesformand i projekt Udenfor og har beskæftiget sig med samfundets svageste i 40 år. Han synes, at reaktionerne er skingre, småracistiske og overdrevne og sammenligner det med slutfirserne, hvor stofmisbrugere også fik skylden for alle samfundets problemer, hvad enten der var tale om HIV-smitte eller teenagere, som endte i problemer. »Vi overdriver, hvor mange romaerne er, hvor voldsomt et svineri de laver, og så blander vi en lille andel af kriminelle romaer sammen med de romaer, der kun er kommet for at spille harmonika, samle pant og tigge. Det er ikke værdigt for en befolkning som vores,« siger Preben Brandt.  Hans opråb skal ikke ses som et forsvar for romaer, men som en påmindelse om, at vi miskrediterer os selv som folk ved at tage del i den form for kollektivt had: »Lige nu mener jeg virkelig, at det er oppe på et niveau, hvor jeg vil kalde det had til en menneskegruppe. Vi vil have romaer væk, romaer generer os, og vi kan bare ikke lide deres tilstedeværelse i byrummet. Dét er sølle, at vi som et ordentligt folk i et ordentligt land forfalder til den slags, og det må vi bekæmpe, for det hører sig sgu ikke til,« siger Preben Brandt. Artiklen fortsættes under billedet Preben Brandt. Problemet med romaer bliver gjort til noget, det ikke er, mener stifteren af Projekt Udenfor, Preben Brandt. Efter hans mening er det for sølle, at vi vil ydmyge os selv ved at forfalde til den form for kollektivt had til en lille gruppe fremmede og anderledes mennesker.Fold sammenLæs mereFoto: Ole Joern / redstar. Den 1. april trådte en ny lov i kraft og sikrede politiet beføjelse til at rydde såkaldte utryghedsskabende lejre i det offentlige rum, tage personerne i lejren med på stationen og pålægge dem en bøde på 1.000 kr. Indtil videre har Københavns Politi ryddet 25 romalejre og rejst 84 sigtelser. Fra talerstolen i Folketinget onsdag fulgte statsminister Lars Løkke Rasmussen (V) trop og bebudede, atregeringen nu også vil fordoble straffen for »utryghedsskabende« tiggeri, så tiggeri i stedet for syv dages betinget fængsel skal udløse 14 dages ubetinget fængsel. »Men hvad fanden er utryghedsskabende tiggeri? Er det, når en på 3. sal kigger ned og ser en sort mand tigge foran en forretning og bliver nervøs? Utryghedsskabende er sådan et følelsesbegreb, som handler om, at man ikke bryder sig om at se en tigger,« siger Preben Brandt.  Han læser imidlertid også noget andet ind i regeringens varslede straksindgreb: »Jeg tror, at det, statsministeren prøver at sige, er, at vi skal diskriminere mellem danske tiggere og roma-tiggere. Det er det, jeg hører; At vi bliver utrygge af, at det er en mørklødet, der ikke kan vores sprog, som sidder og tigger. For mig at se er det et forsøg på at få diskrimination til at se anstændig ud,« siger Preben Brandt. Adspurgt om det ikke er forståeligt, at borgere og københavnere i særdeleshed er trætte af, at romaere og østeuropæere overnatter på må og få, roder byen til og bruger den som toilet, svarer Preben Brandt nej: »Selvfølgelig skal der ikke svines, og selvfølgelig skal politiet komme, når nogen bliver bestjålet, men lad os få debatten ned på et niveau, hvor den hører hjemme. I forhold til hvad der ellers er at skingre op om i verden, så hører det her til i småtingsafdelingen, og derfor bør vi kunne håndtere det på en mere ordentlig måde.« Selv foreslår Preben Brandt at stille flere gratis toiletter op i København, så romaer og østeuropæere rent faktisk har mulighed for atvælge den hygiejniske løsning, når de skal forrette deres nødtørft. »Derudover kunne man tillade, at romaer og østeuropæere slog lejr, boede og opholdt sig i et område af eksempelvis Amager Fælled eller Fælledparken. På den måde ville der være styr på, hvor folk var, og så kunne man slå ned på de personer, som ikke ville overholde de regler,« siger Preben Brandt.  Men det lyder nærmest som en imødekommende invitation, hvis kommunen begynder at stille toiletter op og reservere grønne områder? »Ja, og nogle vil nok sige, at det er tiltag, som vil trække endnu flere til, men jeg synes, at vi skal tackle de her menneskers tilstedeværelse på en ordentlig måde. Mange har slet ikke lyst til at komme til Danmark for at samle pant, men der hersker tilsyneladende en teori om, at folk rager til sig, hvis de får muligheden,« siger Preben Brandt. Han mener, at det er »moralsk fallit« kun at tænke på, hvad der kan betale sig, og derfor er han heller ikke tilhænger af at skærpe kriterierne for EU-borgeres ophold i EU, som Frank Jensen har foreslået. »Skal den fri bevægelighed nu kun være for den øvre middelklasse og de veluddannede? Nej, nu må det holde. Den er for alle, for vi er solidariske med Europa, og det betyder, at man også skal tage det med, som er besværligt,« siger Preben Brandt og runder af med en opfordring: »Må jeg minde om, at man skal behandle andre, som man selv vil behandles?« ",
        "metadata": {
            "source": "https://www.berlingske.dk/samfund/stop-roma-jagten-det-er-ikke-vaerdigt-for-en-befolkning-som-vores",
            "image_url": "https://berlingske.bmcdn.dk/media/cache/resolve/image_x_large/image/7/70098/17433376-efter-distortion-dagen-efter-distortion-n.jpg",
            "publication_time": "Fredag d. 02. juni 2017, kl. 13.35",
            "author": "Pernille Dreyer",
            "related_links": [],
            "attachments": []
        }
    }
}