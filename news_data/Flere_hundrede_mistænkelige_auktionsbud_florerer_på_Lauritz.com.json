{
    "version": "1.0",
    "document": {
        "id": "https://www_berlingske_dk/virksomheder/flere-hundrede-mistaenkelige-auktionsbud-florerer-paa-lauritz_com",
        "title": "Flere hundrede mistænkelige auktionsbud florerer på Lauritz.com",
        "content": "Byd. Fortryd, hvis du får hammerslag. Og byd igen. Den øvelse har flere end 2.000 kunder på Lauritz.com lavet over de seneste to år på auktionssiden Lauritz.com. 2.154 kunder har i perioden fra 2014 til 2016 udnyttet deres ret til at fortryde et salg og efterfølgende budt på samme vare igen, og 382 kunder har i anden omgang budt en højere pris på varen, end de fik hammerslag på i første omgang. Det viser en analyse af forbruger­adfærden på Nordens største auktions­side foretaget af Berlingske Research på baggrund af offentligt tilgængelige data på Lauritz.coms hjemmeside. Troels Bjerre Lund er adjunkt i teoretisk datalogi på IT Universitetet og forsker blandt andet i spilteori, herunder auktionsteori. Han mener, det er mistænkeligt, at kunder lægger højere bud ind på en vare, som han eller hun allerede har købt – og sat til salg igen ved hjælp af fortrydelsesretten.  »Det lyder suspekt, at nogle byder på en vare, som de allerede har vundet én gang,« siger Troels Bjerre Lund og tilføjer, at adfærden indikerer, at der er tale om falske bud. Falske bud er kendetegnet ved, at kunder byder på en vare uden at have intention om at købe den. Det er ikke ulovligt, men konsekvensen er, at auktionens øvrige bydere bliver lokket med op på højere bud og slutteligt en højere pris på varen. Hos Lauritz.com har man ifølge administrerende direktør Mette Rode Sundstrøm altid været »etisk imod det«.  »Vi synes, det er forkert at byde op på sine egne varer. Hvis man gør det, og hvis du får din egen vare, betaler du selvfølgelig salær begge veje. Men vi har ikke kunnet juridisk forbyde det,« har Mette Rode Sundstrøm tidligere sagt i et interview med Berlingske. FAKTASådan har vi gjortBerlingske Research har haft to computere stående i knap to uger for at hente oplysninger fra ca. 4,4 mio. undersider på Lauritz.com. De relevante data om kundenumre, bud og auktioner er gemt i en søgbar database, som vi efterfølgende har analyseret. Data indeholder i alt ca. 110 mio. afgivne bud på 3,5 mio. auktioner fra de seneste 16 år.FOLD UD Berlingske Research har haft to computere stående i knap to uger for at hente oplysninger fra ca. 4,4 mio. undersider på Lauritz.com. De relevante data om kundenumre, bud og auktioner er gemt i en søgbar database, som vi efterfølgende har analyseret. Data indeholder i alt ca. 110 mio. afgivne bud på 3,5 mio. auktioner fra de seneste 16 år. »Vi valgte sidste år at sige, ok, vi forbyder det. Vi tager de kampe, der kommer med kunder, som mener, at de har ret til det,« sagde Mette Rode Sundstrøm og understregede, at forbuddet er en del af Lauritz.coms forretningsbetingelser. At 468 auktioner er ramt af falske bud kan synes af meget lidt i forhold til de cirka 600.000 auktioner, der har været på Lauritz.com siden 2014. Det svarer til under én promille. Det reelle tal kan være langt større, end hvad Berlingske har været i stand til at identificere. Analysen fanger eksempelvis ikke mistænkelig budadfærd, hvis kunden gemmer sig bag flere kundenumre, hvilket alle med to email­adresser kan gøre. »Det er meget svært at bevise, det finder sted, men det er nemt at gøre. Det er bare at oprette en konto og byde. Ud over salæret, du skal betale, er du beskyttet, for du har returret, så du hænger ikke på varen,« siger Troels Bjerre Lund og tilføjer, at det er nemt at omgås de forhindringer, et auktionshus eventuelt sætter op for at minimere problemet.  Også hos landets næststørste auktionshus, Bruun Rasmussen, anerkender man, at falske bud er svære at afsløre. I modsætning til Lauritz.com har Bruun Rasmussen valgt at have synlig mindstepris på alle varer, der sælges på deres netauktioner, ligesom alle personer, der vil byde på en vare, skal oprette sig med kreditkort­oplysninger. Det er, ifølge Kasper Nielsen, som er vurderings- og salgsdirektør og auktionarius hos Bruun Rasmussen Kunstauktioner, med til at minimere falske bud. »Vi finder en sjælden gang imellem ud af, at folk byder på egne varer, oftest på grund af misforståelser om »auktionsspilleregler«. Når det sker, informerer vi kunderne meget præcist om, at vi ikke vil acceptere det, og varen bliver i handlen,« siger Kasper Nielsen.  Både Mette Rode Sundstrøm fra Lauritz.com og Kasper Nielsen fra Bruun Rasmussen siger, de gerne ser lovgivning på området. »Vi så hjertens gerne, at der var nogle juridiske instanser, der indbød aktørerne inden for branchen til dans for at finde et regelsæt, der beskytter de mange private sælgere og købere,« siger Kasper Nielsen. I modsætning til fysiske auktioner er netauktioner underlagt samme betingelser som andet salg på nettet, hvilket betyder, at forbrugerne er beskyttet af 14 dages returret. Berlingske har ikke adgang til at se, hvem der står bag kundenumrene på Lauritz.com, og derfor ved vi for eksempel ikke, om kunderne, der byder flere gange på samme varer, også selv er sælgere.  Shill bidding, som er den engelske betegnelse for kunder, der byder uden intention om at købe, er dog ikke et ukendt fænomen i den internationale auktionsbranche. I USA blev tre kunder i 2001 dømt for systematisk at have budt kunstmalerier op på den amerikanske auktionsside Ebay. De tre mænd havde ifølge New York Times deltaget i 1.100 auktioner på Ebay ved brug af mere end 40 kundenavne. I USA er en sådan sag så alvorlig, at FBI var involveret. Berlingske har tidligere skrevet om professionelle storkunder på Lauritz.com, hvor tal fra dataanalyse viser, at de ti mest aktive kunder på auktionssiden deltager i cirka ti procent af alle auktioner. Lauritz.com blev børsnoteret i juni 2016. Selskabet er stiftet af Bengt Sundstrøm, som i dag er bestyrelsesformand. Han er gift med Lauritz.coms administrerende direktør, Mette Rode Sundstrøm, og de to ejer næsten 60 procent af aktierne i det børsnoterede selskab. ",
        "metadata": {
            "source": "https://www.berlingske.dk/virksomheder/flere-hundrede-mistaenkelige-auktionsbud-florerer-paa-lauritz.com",
            "image_url": "https://berlingske.bmcdn.dk/media/cache/resolve/image_x_large/image/10/105810/14813689-billede.jpg",
            "publication_time": "Onsdag d. 21. september 2016, kl. 06.05",
            "author": "Signe Ferslev",
            "related_links": [],
            "attachments": []
        }
    }
}