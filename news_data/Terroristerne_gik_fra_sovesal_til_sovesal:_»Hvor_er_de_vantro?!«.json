{
    "version": "1.0",
    "document": {
        "id": "https://www_berlingske_dk/internationalt/terroristerne-gik-fra-sovesal-til-sovesal-hvor-er-de-vantro",
        "title": "Terroristerne gik fra sovesal til sovesal: »Hvor er de vantro?!«",
        "content": "Maskerede og bevæbnede terrorister brød torsdag påskefreden på Garissa University College i Kenya. Ved daggry trængte terroristerne ind på området og gik fra sovesal til sovesal. Muslimer blev skånet, og kristne blev skudt, forklarer vidner. 147 unge mænd og kvinder, som drømte om at blive bl.a. lærere, mistede livet. Den islamistiske gruppe al-Shabaab, som har base i nabolandet Somalia, tager ansvaret for angrebet på universitetsområdet i nabolandet.Her nåede de kenyanske sikkerhedsstyrker frem, mens terroristerne slagtede sig gennem området. Øjenvidner forklarer BBC, at terroristerne skød og skreg: »Vi er al-Shabaab.« Imens sprang de studerende, der kunne, ud af vinduerne på de lave bygninger eller flygtede på andre måder.  Julia Gichuki, som studerer biologi og kemi, blev vækket af skuddenes staccato. »Jeg sprang ud af sengen og begyndte at løbe,« fortæller hun den britiske avis the Guardian: »Vi vidste ikke, hvor vi skulle løbe hen, fordi kuglerne fløj overalt. Men vi var heldige, fordi det virkede, som om angriberne især ramte mændenes kollegium, og det lykkedes os at flygte.« Julia Gichuki og omkring 65 andre studerende klatrede over et hegn og søgte tilflugt hos en nabo. Flere af de andre piger havde intet tøj på, forklarer hun. Under flugten så hun et glimt af en af terroristerne og beskriver ham som en lille mand med et meget stort maskingevær. Mandens ansigt var dækket af et sort/hvidt tørklæde. John Ongamo læser til lærer på Garissa University College: »Da jeg hørte skuddene, gled jeg ud af sengen og gemte mig i et skab. Angriberne stormede ind i bygningen og sagde, at de ville vide, hvor de vantro var,« fortæller han the Guardian: »Pigerne i kollegiet ved siden af begyndte at skrige og løbe, og i forvirringen lykkedes det mig at flygte. Jeg har aldrig været så bange. De skød i alle retninger.« Som dagen skred frem blev de fem terrorister isoleret  i en af bygningerne. Fire af terroristerne døde, da deres veste med selvmordsbomber blev udløst. Den femte blev taget til fange af regeringsstyrkerne. Angrebet på Garissa University College er det blodigste i regionen, siden den amerikanske ambassade i Kenyas hovedstad, Nairobi, blev bombet i 1998, og 213 personer blev dræbt. I forhold til resten af den østafrikanske region er Kenya blevet betragtet som en forholdsvis fredelig ø i et oprørt hav. Men siden 2011 har al-Shabaab, der kæmper for at indføre et islamistiske kalifat på Afrikas Horn, med en række angreb rokket ved den forestilling. Mest opsigtsvækkende angreb medlemmer af al-Shabaab i 2013 Westgate Mall i Nairobi. Sikkerhedsstyrkerne var flere døgn om at nedkæmpe terroristerne, og 67 personer blev dræbt. Talsmænd fra al-Shabaab meddelte, at angrebet var gengæld for Kenyas militære engagement i Somalia.  Det blev også understreget, at angrebet på Westgate Mall var en »smagsprøve«. Al-Shabaab begyndte som et løst, klanbaseret netværk med veteraner fra Afghanistan og radikale islamister fra resterne af al-Qaeda i Østafrika. Al-Shabaab tilkæmpede sig en magtbase, men er de seneste år blevet presset af både den internationale styrke og en stærkere regering i Somalia.  Organisationen udmærker sig ifølge terroreksperter ved drab, kidnapninger og selvmordsangreb rettet mod især Somalias nabolande Kenya og Etiopien. Og selv om den dansk-somalier, der nytårsdag 2010 trængte ind i tegneren Kurt Westergaards hjem i Viby med en økse, hævder at være fra al-Shabaab, er organisationens handlekraft begrænset uden for Østafrika. Til gengæld har al-Shabaab tilsyneladende en betydelig tiltrækningskraft. Efter angrebet på Westgate Mall i 2013 konstaterede Politiets Efterretningstjeneste, PET, i et notat, at op imod 40 personer var rejst fra Danmark til Østafrika  for at modtage træning fra eller kæmpe sammen med al-Shabaab. I 2009 udløste en 24-årig dansk-somalier fra Rødovre en selvmordsbombe på et hotel i Somalias hovedstad, Mogadishu. Angrebet fandt sted ved en ceremoni for nyuddannede læger, og bombemanden, som havde boet i Danmark i 20 år, tog 23 personer med sig i døden. Blandt dem var tre ministre i Somalias daværende overgangsregering. Kenyas overvejende kristne befolkning er al-Shabaabs hovedmål, i og med landet som del af en FN-styrke gik ind i Somalia for at bekæmpe de islamistiske kræfter. Prisen har været høj i de områder, der grænser op til Somalia. Trods presset er al-Shabaab stadig også i stand til at sende selvmordsgrupper af sted, som man så det med torsdagens angreb på Garissa University College, omkring 145 km. fra grænsen til Somalia. Og mens man i Kenya spørger, hvorfor de mange studerende kun var beskyttet af to vagter, der blev dræbt som de første, understregede Kenyas præsident, Uhuru Kenyatta, i en tale til nationen efter angrebet, at borgerne skal  forberede sig på mere stormvejr: »Dette er en tid, hvor alle i hele landet skal være på vagt, mens vi bliver ved med at konfrontere og besejre vores fjender.«",
        "metadata": {
            "source": "https://www.berlingske.dk/internationalt/terroristerne-gik-fra-sovesal-til-sovesal-hvor-er-de-vantro",
            "image_url": "https://berlingske.bmcdn.dk/media/cache/resolve/image_x_large/image/16/162588/8503857-topshots-kenya-somalia-unrest.jpg",
            "publication_time": "Fredag d. 03. april 2015, kl. 16.46",
            "author": "Jens Beck Nielsen",
            "related_links": [],
            "attachments": []
        }
    }
}