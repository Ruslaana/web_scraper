{
    "version": "1.0",
    "document": {
        "id": "https://www_berlingske_dk/kultur/maaske-er-vi-blot-den-vi-tror-at-andre-tror-vi-er_",
        "title": "»Måske er vi blot den, vi tror, at andre tror, vi er.«",
        "content": "Peter Schønau Fog er lidt skuffet over, at Berlingskes journalist har set »Du forsvinder« alene. »Så har du kun set halvdelen af filmen. Den anden halvdel opstår, når man taler med andre og oplever, hvad de andre har set. For vores hjerner er forskellige, og vi opfatter ting forskelligt,« fortæller filminstruktøren. Det er de store spørgsmål, der er på spil i Peter Schønau Fogs nye film, »Du forsvinder«, der bygger på Christian Jungersens roman af samme navn. Det er spørgsmål om, hvem vi er som mennesker, hvor meget vi har frie viljer, og hvor meget det hele er biologi og kemi oppe i hjernen. »Noget af det, der tiltrak mig ved Christians roman, var, at den kredsede om de her spørgsmål, der kommer af, at hjernevidenskaben er godt på vej til at omskrive vores viden om, hvad det vil sige at være menneske. Vi har jo på mange måder defineret verden ud fra, hvordan vi opfatter mennesket som størrelse. Og når vi omskriver den definition, så står vi med en lang række udfordringer – eksempelvis hvis man tager udgangspunkt i, at mennesket blot er et biologisk system, så har vi måske ingen fri vilje og dermed heller ikke noget ansvar for vores handlinger,« siger Peter Schønau Fog om, hvad der satte ham i gang med filmen.  I »Du forsvinder«, der har premiere på torsdag, spiller Trine Dyrholm Mia, gift med Frederik (Nikolaj Lie Kaas), der begynder at opføre sig anderledes. Det kommer så frem, at Frederik har en svulst i hjernen, som muligvis har påvirket hans måde at være på. Og at han i øvrigt har begået underslæb på den skole, han er leder af. Trine Dyrholm, Nikolaj Lie Kaas og Michael Nyqvist i »Du forsvinder«.Fold sammenLæs mere »Så det er både et juridisk og et menneskeligt spørgsmål – har Frederik gjort det, fordi han var Frederik, eller fordi han var påvirket af svulsten, og hans kemi i hjernen er forandret? Det sætter Mia og publikum i gang med spørgsmålet om, hvem Frederik i virkeligheden er,« siger Peter Schønau Fog. Fra Zentropa blev enige med Christian Jungersen om køb af filmrettighederne, til selve filmproduktionen gik i gang, brugte instruktøren tre år på research i hjerneforskning og på manuskriptarbejdet. »Det var en stor mundfuld at sætte sig ind i hjerneforskningen, men jeg fik hjælp af journalist Lise Penter Madsen, og sammen fik vi interviewet en lang række fageksperter, hjerneskadede og pårørende,« fortæller filminstruktøren, hvis næste udfordring lå i, at filmens fortælleform skulle være en konsekvens af hjerneforskningens omskrevne menneskebillede. »Den traditionelle filmfortælling er funderet i, at karaktererne er drevet af fri vilje, at deres valg er indfarvet af ansvar, og deres udvikling er formet efter Freuds teorier om fortrængninger og erkendelser. Ingen af disse dramaets grundsten kunne benyttes, hvis der skulle fortælles om mennesker som biologiske systemer, uden frie viljer, om mennesker, der kun forandres af udefrakommende impulser og ikke gennem erkendelser. Og en mere sand spejling af menneskelivet ville derfor være, at vi er skrøbelige væsner, som kastes hid og did i en kaotisk verden. Så hvad gør man så som filmfortæller?« Spørger Peter Schønau Fog.  En af løsningerne blev at rykke retssagen om underslæbet ind i filmen for at trække forsøgene på at finde sandheden om Frederik helt frem. En anden løsning blev at benytte vores evne til at sammenstykke fragmenter til helheder, altså sammenstykke brudstykker til fortællinger, og i stedet for at lade spændingen ligge i, om hovedpersonen lykkes med sit projekt, så lade spændingen ligge i, hvordan livets puslespilsbrikker passer sammen, forklarer instruktøren. »Det udfordrer den måde, vi traditionelt oplever film på. Men de reaktioner, vi har fået på filmen, er, at selv om formen både vækker nysgerrighed og forvirring, så sidder man med en oplevelse, når man er igennem, af, at det hele forløbsmæssigt er faldet på plads,« siger Peter Schønau Fog og fortsætter over i hjernevidenskaben: »Det er jo de her sammenstykninger, der er interessante. Vi opdagede blandt andet, at vi kunne fortælle langt mere nuanceret om karaktererne, fordi vores personlighed er mere funderet i hjernens forskelligartede beredskab i de forskelligartede situationer, vi står i, end i at vi er konstante størrelser. Og når vi fortæller fragmenteret, giver tidsspringene oplevelsesmæssige sammenstød for publikum i deres oplevelse af figurernes sammensatte karaktertræk, som både er tro mod fortælleambitionen og vækker en større dramatisk nysgerrighed. Det kan lyde kompliceret, men hjernens evne til at sammenstykke en mening i en fortælling er noget, den gør helt automatisk, så man skal ikke have særlige kloge-åge-briller på for at se filmen – selv om den fortæller anderledes.« Men noget af det er jo ret krævende? »Ja, men livet er en krævende størrelse, og livet er også fragmenteret langt hen ad vejen. Hvis man går ned i et supermarked, vil man også se ting sat i sammenhænge, som ikke giver mening – hvis man tager de briller på. Sådan er livet, og den her måde at fortælle på er også en spejling af, hvordan vi oplever livet. Og alting er ikke bare lige ud ad landevejen. Filmen er også lidt et opgør med den der meget effektive rutschebanefilm – som giver den sædvanlige tur i rutschebanen, hvor vi kender alle svingene og dramaturgien, og hvor vi ved, at de får hinanden til sidst. Den fortælling er måske lidt en løgn, ikke? Den er effektiv underholdning, men den handler jo ikke om vores liv. Og fordi vi kender den så godt, syntes jeg i virkeligheden også, at det bliver lidt søvndyssende. Jeg synes, det vil være smukt, hvis man kan lave film, der taler til sit publikum som medmennesker, frem for med effektiv underholdning at minimere dem til forbrugere. Den her film forsøger mere end at være en film - den forsøger at være en oplevelse, som folk kan tage med sig videre i livet.«  Det med at forsøge at aflæse andre mennesker har altid fyldt meget for filminstruktøren. »Fra da jeg var helt lille kan jeg huske en episode i en bus. Som lille opfatter man jo mest andre mennesker i verden som noget statisk, man selv vokser op i, men en dag i bussen gik det pludselig op for mig, at alle disse mennesker tænker selvstændige tanker og ser verden fra hver deres synspunkt. Der eksploderede verden for mig, DEN blev lige pludselig et meget stort og fascinerende sted. Andre mennesker blev til nysgerrighedsskabende mysterier, og jeg blev et af de der irriterende børn, der sidder og stirrer på folk i bussen. Og det er også meget det, filmen handler om – at iagttage andre mennesker. Den der iagttagelse og betragtning af, hvad der sker, synes jeg, er vanvittigt interessant. De sammenstød, der opstår mellem forskellige oplevelser, som gør, at man hele tiden bliver tvunget til at ændre sin opfattelse af folk og sig selv. For vi er ikke bare konstante størrelser. Vi er ikke bare én ting i hinandens øjne eller vores egne,og måske er vi blot den, vi tror, at andre tror, vi er«.« Det er ti år siden, Peter Schønau Fogs seneste – og første – spillefilm, »Kunsten at græde i kor«, havde premiere. Han var projektredaktør på filminstituttets talentudviklings-støtteordning, inden han for fire og et halvt år siden gik i gang med »Du forsvinder«. »Det er svært at få økonomien til at hænge sammen, hvis de projekter, man arbejder på, kræve,r at man må gå en anden end den lige vej for at nå i mål. Jeg var så heldig at modtage et toårigt arbejdslegat fra Statens Kunstfond, der gjorde at jeg kunne få tid til at finde vej til at løse denne film. Som instruktør begynder du ellers først at få en indtægt, når filmen går i optagelse, så meget af udviklingsarbejdet er for egen regning. Det gør måske også, at der ikke er tid nok til at udvikle filmene ordentligt i Danmark, så deres fortælleform bliver en naturlig konsekvens af deres indhold,« mener Peter Schønau Fog.  Hans debutfilm »Kunsten at græde i kor« blev en stor succes – set af over 230.000 mennesker og belønnet med Bodil, Robert og Nordisk Råds Filmpris med mere. Alligevel affyrede Peter Schønau Fog en kras anklage om benspænd mod filmens producent ved Bodilpris-festen. Om det har gjort livet sværere for ham i filmbranchen ved han ikke: »Problemet var mest, at filmen var så hård en kamp, at det dræbte en del af min lyst til det videre filmarbejde. Begge mine film går andre veje end de umiddelbart kommercielle, og det gør bare folk i filmbranchen bekymrede. Det er måske forståeligt nok, for der er et eller andet kunstigt ved, at man skal samle så mange penge og brænde dem af så hurtigt og have så lille et vindue til at tjene dem ind igen. Der er meget angst og bæven knyttet til den proces – både fra dem, der skal give pengene, og dem, der skal have dem ind igen,« siger Peter Schønau Fog. »På »Kunsten at græde i kor« var det et stort spørgsmål, om filmen var for tung, for alvorlig. Jeg mente, at der var en grænse for, hvor sjovt det måtte blive, før man gjorde grin med folk, der havde været udsat for incest, men den grænse var der stor lyst til at skubbe til for at få flere mennesker til at se den. Og flere mennesker var på det tidspunkt flere end 10.000, som var det antal mennesker, distributøren og producenten estimerede ville gå ind og se den, hvis jeg ikke lavede en ren folkekomedie-udgave. Men det gjorde jeg ikke, og det gik heldigvis anderledes ved billetlugerne,« fortæller Peter Schønau Fog. »Hvis der går for meget angst i det, så ender vi med kun at lave det, vi troede publikum ville have - i går. På den måde er de sikre succeser også sikre skridt i retning af, at filmen går i stå som kunstart og lægger sig til at dø. Vi er nød til at skubbe til filmen og udfordre publikum og udfordre os selv som filmmagere til at gå andre veje. Jeg har virkeligt arbejdet hårdt med denne film for at give publikum en helt særlig oplevelse, der ikke går på kompromis med kvaliteten eller ambitionerne. Og så kan jeg ikke gøre ret meget mere end at håbe, at publikum i den anden ende vil sætte pris på anstrengelserne.«",
        "metadata": {
            "source": "https://www.berlingske.dk/kultur/maaske-er-vi-blot-den-vi-tror-at-andre-tror-vi-er.",
            "image_url": "https://berlingske.bmcdn.dk/media/cache/resolve/image_x_large/image/14/148661/16925255-filminstru.jpg",
            "publication_time": "Fredag d. 14. april 2017, kl. 07.00",
            "author": "Ivar Carstensen",
            "related_links": [],
            "attachments": []
        }
    }
}