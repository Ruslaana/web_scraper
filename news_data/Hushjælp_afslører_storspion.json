{
    "version": "1.0",
    "document": {
        "id": "https://www_berlingske_dk/kultur/hushjaelp-afsloerer-storspion",
        "title": "Hushjælp afslører storspion",
        "content": "Stig Wennerström hed han. Han havde titel af oberst i det svenske flyvevåben, men det var ikke på grund af lang tids tro tjeneste i forsvaret af sit land, hans navn engang fløj ud over den ganske verden. Tværtimod. Den 20. juni 1963 blev han arresteret på Riksbron i Stockholm sigtet for spionage. På det tidspunkt havde myndighederne i nogen tid fulgt hans gøren og laden, og beviserne imod ham var ikke til at bortforklare. Han aflagde fuld tilståelse: Ja, han havde arbejdet som spion for Sovjet i 15 år, og han havde udleveret alle de militære hemmeligheder, han som højtstående officer havde haft adgang til. Den svenske regering, det svenske forsvar - og for så vidt hele det vestlige forsvarssamarbejde - var rystet. Nu var der god grund til at tage den gamle betegnelse landsforræder i anvendelse. For inden det kom så vidt, havde der udspillet sig en helt utrolig forhistorie. Det var nemlig familien Wennerströms kvindelige hushjælp, der afslørede spionagen, fuldstændig som om det var et plot taget ud af en fantasifuld knaldroman. Hun undrede sig over de mange mærkelige forhold i officershjemmet, hvor hun gjorde rent og vartede op, når der var selskab. Det var der ofte, og så vrimlede det med gæster fra udenlandske ambassader, og fremmede sprog krydsede hinanden hen over bordet. Men mest slog det hende, at det i perioder flød med penge til forskellige former for luksus. Manden måtte have en biindtægt. I det store hus var der et værelse, som i begyndelsen altid var aflåst, og hvor Wennerström opholdt sig på de besynderligste tidspunkter. Oprindelig havde hun antaget, at det drejede sig om et pulterkammer, men en dag, da døren var åben, opdagede hun, at det måske snarere var et fotografisk atelier. Der lå adskillige kameraer, mængder af filmruller, og der var lysborde og stativer til lyssætning. Tanken strejfede hushjælpen, om den distingverede oberst fremstillede pornografiske billeder, og at det kunne være hemmeligheden bag familiens pengerigelighed. Siden hen slækkede Wennerström på forsigtigheden, og så kunne kvinden forsætte sine undersøgelser. En dag så hun ved et tilfælde, at det var dokumenter og tegninger vedrørende det nye Draken-fly, den svenske våbenindustris største satsning, der lå til fotografering, og så var der ikke længere tvivl i hendes sind. Wennerström var spion. I juni 1964 faldt dommen. Den lød på livsvarigt tvangsarbejde.",
        "metadata": {
            "source": "https://www.berlingske.dk/kultur/hushjaelp-afsloerer-storspion",
            "image_url": "https://berlingske.bmcdn.dk/media/cache/resolve/image_x_large_vertical/image/83/836116/416790-hushjlp-afslrer-storspion--.jpg",
            "publication_time": "Torsdag d. 06. april 2006, kl. 03.30",
            "author": null,
            "related_links": [],
            "attachments": []
        }
    }
}