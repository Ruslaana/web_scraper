{
    "version": "1.0",
    "document": {
        "id": "https://www_berlingske_dk/kommentatorer/formand-for-advokatraadet-i-opraab-trump-er-i-gang-med-at-undergrave",
        "title": "Formand for Advokatrådet i opråb: Trump er i gang med at undergrave det amerikanske retssystem",
        "content": "I disse uger er vi vidner til en flodbølge af udmeldinger og dekreter fra USAs præsident og hans administration. Forundrede og forargede ser mange af os til, når pressen beretter om USAs handlinger i forhold til Ukraine, toldkrig, Grønland og meget andet. Begivenhederne rejser svære spørgsmål, om hvorvidt der fortsat er et fælles værdisæt mellem Danmark og USA, og hvordan vi kan samarbejde fremover. Som advokater og advokatsamfund, der hylder retsstaten, føler vi os forpligtede til også at sætte fokus på andre begivenheder i USA. Begivenheder, der får mindre bevågenhed i den danske presse, men som er dybt alvorlige trusler mod demokratiet og retsstaten i USA. For internt i USA foregår der i øjeblikket et systematisk angreb på advokater og dommere, som dømmer og fører sager »mod« Trump og hans administrations politik. Et konkret dekretfra Trump i sidste uge instruerede således regeringens agenturer om at fratage en advokatvirksomhed dets sikkerhedsgodkendelser, regeringskontrakter og adgang til føderale bygninger – fordi kontoret var mistænkt for at være venligt stemt over for demokrater. Dette kommer efter, at præsidenten i februar afsagde et lignende, men mere snævert, dekret, mod det advokatkontor, der repræsenterer den tidligere specialrådgiver Jack Smith, som overvågede efterforskningen og de føderale retsforfølgelser af Trump. Samtidig hører vii pressenom interessegrupper, der har haft mere end almindeligt svært ved at rekruttere større advokatfirmaer til at hjælpe med sager mod Trump af frygt for repressalier. Andre advokater, der forsvarer fyrede administrative medarbejder eller transkønnede, som er blevet ramt af DOGE-initiativer, frygter også konsekvenser ved at stå frem. »Vores videre samarbejde med USA bør indebære en klar opfordring til, at USA finder tilbage til de demokratiske dyder, og de retsprincipper, som vi har bygget vores frie samfund på.«Fold sammenLæs mere Også dommerne står for skud. I den amerikanske presse berettes omoffentlige angreb fra blandt andet højtstående medlemmer af administrationen mod de dommere, som i retten erklærer Trumps dekreter ulovlige. De trues med straffesager om embedsmisbrug for at »gå imod folkets vilje«. Handlingerne har blandt andet fået det amerikanske advokatsamfund, ABA, til atkomme med et nødråbom, at der sker en undergravning af retsvæsnet og advokaterne fra den amerikanske administrations side. Det er ikke blot en intern amerikansk krise – det er et angreb på nogle af de grundlæggende principper, som også vores egen retsstat bygger på, og som vi som Advokatråd netop arbejder på at forsvare. Vores vestlige demokratier har bygget på magtens tredeling mellem den udøvende (regeringen), den lovgivende (Folketinget/parlamentet) og den dømmende magt (domstolene) gennem mange år. Disse principper har været garant for, dels at magten ikke blev koncentreret i noget led, dels at regeringer og politiske magthavere ikke har kunnet regere egenrådigt efter forgodtbefindende – og frem for alt har principperne sikret, at borgeres rettigheder er beskyttet. En retsstat er netop kendetegnet ved, at ingen står over loven, og at alle er underlagt de samme rettigheder og pligter. Ultimativt gælder også i en retsstat, at enhver kan få prøvet sin ret ved domstolene. Det er et afgørende forudsætning, både at en borger har adgang til en uafhængig advokat, og at en borger kan være sikker på, at en retssag afgøres af en uafhængig dommer, der dømmer efter loven – og ikke efter den politik og de holdninger, som en regering måtte have. Derfor er det vigtigt at kæmpe for uafhængige repræsentanter i retssystemerne, så alle legitimt kan få prøvet deres sager, også en politisk opposition. Juraen og loven skal også kunne bruges til at udfordre magtudøvelsen og lovligheden af de politiske beslutninger, der træffes. De seneste par måneders handlinger i USA i forhold til retsstaten bør derfor vække bekymring – også uden for USAs grænser. Retssikkerhed er en grundsten i ethvert demokratisk samfund, og i EU hylder vi de uafhængige domstole og de uafhængige advokater. Akkurat i denne uge har vi i Europa faktiskvedtaget en konvention, der beskytter advokater blandt andet mod uretmæssig statslig indgriben. Når et af klodens mest magtfulde lande går den modsatte vej og svækker sin egen retsstat, sender det et problematisk signal til resten af verden. Vi kan derfor kun opfordre pressen, politikere og det internationale samfund til at tage det yderst alvorligt. I Danmark står vi over for svære beslutninger i vores forhold til USA, men én ting bør stå klart: Vores videre samarbejde med USA bør indebære en klar opfordring til, at USA finder tilbage til de demokratiske dyder, og de retsprincipper, som vi har bygget vores frie samfund på. Martin Lavesen er formand for Advokatrådet ",
        "metadata": {
            "source": "https://www.berlingske.dk/kommentatorer/formand-for-advokatraadet-i-opraab-trump-er-i-gang-med-at-undergrave",
            "image_url": "https://berlingske.bmcdn.dk/media/cache/resolve/image_x_large/image/190/1901899/24913909-file-photo-us-president-donald-trump-delivers-r.jpg",
            "publication_time": "Fredag d. 21. marts 2025, kl. 20.27",
            "author": null,
            "related_links": [],
            "attachments": []
        }
    }
}