{
    "version": "1.0",
    "document": {
        "id": "https://www_berlingske_dk/business/jens-peter-blev-anklaget-for-at-stjaele-film-nu-er-advokaterne-bag-sigtet",
        "title": "Jens Peter blev anklaget for at stjæle film – nu er advokaterne bag sigtet for bedrageri: »Vi risikerer at komme derhen, hvor man kan plyndre folk, fordi man skræmmer dem tilstrækkeligt meget«",
        "content": "Jens Peter H. Hansen troede, at det var »et dårligt fupnummer«, da han modtog brevet om det ulovlige download fra Njord Law Firm (NJORD) i marts 2017. Her stod, at advokatfirmaet havde beviser for, at han havde downloadet spillefilmen »Flaskepost fra P«, og han blev bedt om at besvare en række spørgsmål. Det fremgik også, at sagen kunne løses »endeligt«, hvis han indbetalte 2.100 kroner inden 14 dage. Han siger, det havde været let bare at betale, men der var ét problem. Jens Peter H. Hansen kender intet til et ulovligt download, og han nægter at finde sig i, at blive beskyldt for noget, han ikke har gjort. Han har gennem en årrække været ansat i Forsvaret, hvor han arbejder med teknologi, og han ved, at selv om han har foretaget en række forholdsregler for at sikre sit netværk, så kan han ikke afvise, at downloadetkanvære sket fra hans ip-adresse. Han ved dog med sikkerhed, at det ulovlige downloadikkeer foretaget af ham eller fra en af hans computere. »Jeg ville aldrig gøre sådan noget. Jeg har råd til at købe de film, jeg vil se. Derudover er jeg ansat et sted, hvor der er et krav til ens liv og levned, der gør, at man ikke gør den slags ting,« siger han. Jens Peter H. Hansen er langtfra den eneste, NJORD har kontaktet angående ulovlige downloads. Tusindvis af borgere har modtaget breve med tilbud om forlig, mens NJORD også har anlagt et enormt søgsmål med 3.000 sager ved domstolene på vegne af to udenlandske klienter, selskaberne CMS og MIRCOM.  Søgsmålet gik under radaren i flere år, men i slutningen af 2020 tog det en opsigtsvækkende drejning efter Statsadvokaten for Særlig Økonomisk og International Kriminalitet (SØIK) gik ind i sagen. 22. december sigtede SØIK – også kaldet Bagmandspolitiet – NJORD og advokat Jeppe Brogaard Clausen forgroft bedrageri for 7,5 millionerkroner. Sigtelsen er ifølge NJORD »langt ude«, og advokatfirmaet gik i januar tilangreb på Retten på Frederiksberg– og særligt én dommers »korstog« – som NJORD ser som den direkte årsag til SØIKs sigtelse. Angrebet fik hård kritik fra Dommerforeningen, der kaldte det »undergravende for tilliden til retssystemet«. Sigtelsen blev afslutningen pået turbulent år for søgsmålet, hvor12 sager blev afvist af Østre Landsret, og det samme gjorde sig gældende for hundrede sager ved Retten på Frederiksberg oghos Københavns Byret, mens NJORD selv hævede adskillige sager. Fælles for de afviste sager var, at NJORD ikke kunne fremlægge dokumentation for, at CMS havde ret til at føre dem. I nogle sager var det MIRCOM, der havde fået overdraget påtaleretten, men der var ikke dokumentation for, at påtaleretten kunne gives videre til CMS. Domstolene har med afvisningerne ikke taget stilling til, om det er bevist, at borgeren stod bag downloadet eller søgsmålets andre principielle spørgsmål. Er man ansvarlig for alt, der sker på ens ip-adresse? Er beviserne valide? Tæller deling af en fil som krænkelse af en hel film? Og er det fremsatte krav for det ulovlige download fair? I starten af 2015 modtog de første borgere et brev i stil med det, Jens Peter H. Hansen fandt i sin postkasse for snart fire år siden. Gennem årene har de såkaldte forligstilbud fra NJORDs klienter lydt på mellem 1.500 og 3.100 kroner, mens der i brevene også fremgik en række spørgsmål, som borgeren skulle besvare. De sidste breve blev sendt i juni 2018. NJORD begyndte at føre retssager i august 2016, og de sidste blev anlagt i september 2019. Der verserer fortsat sager ved byretter, Østre og Vestre Landsret samt ved Højesteret. Søgsmålet begyndte dog endnu længere tilbage i tiden. I 2012 og 2014 førte NJORD sager, hvor Retten på Frederiksberg pålagde teleselskaberne at udlevere navn og adresse på ejerne af en række ip-adresser. I 2016 og 2017 førte NJORD lignende sager på vegne af CMS og MIRCOM. CMS og MIRCOM kom oprindeligt i besiddelse af ip-adresserne gennem et samarbejde medMaverick Eye UG, der har en opsigtsvækkende dobbeltrolle i søgsmålet, som der vendes tilbage til senere.Maverick Eye UGtilbyder it-programmet MaverickMonitor, som CMS og MIRCOM bruger til at overvåge ulovlige downloads og til at identificere ip-adressen bag. Gennem årene udleverededen danske telebranche oplysninger på 200.000 borgere i alt. NJORD oplyser i dag, at advokatfirmaet modtog oplysninger på »over 10.000«, men advokatfirmaet har flere gange afvist at oplyse, hvor mange borgere, der reelt har været involveret i søgsmålet gennem årene. For at kunne forstå søgsmålet er det væsentligt at have aktørerne på plads. Det er advokat Jeppe Brogaard Clausen, der siden 2002 har været partner i NJORD, der fører sagerne for CMS og MIRCOM i Danmark og i resten af Norden,mens søgsmålet også trækker tråde til store dele af verdenfor de to selskabers vedkommende. De to selskaber repræsenterer »mere end 50 filmproducenter«, hvorZentropaog californiske Digital Sin Inc. kan nævnes. Producenterne har indgået aftaler med CMS eller MIRCOM om at forfølge krænkelser af producentens film i form af ulovlige downloads. CMS og MIRCOMs hjemmesider er taget ned, og den eneste offentligt tilgængelige kontaktoplysning er selskabernes postadresser, der fremgår af virksomhedsregistre. Berlingske har tidligere forsøgt at skabe kontakt til CMS og MIRCOM gennem NJORD, men ingen af selskaberne er vendt tilbage. Det fremgår af det engelske virksomhedsregister, at CMS har adresse på Berkeley Square 43 i London sammen med adskillige andreselskaber.Detfremgår af detseneste regnskab, at CMS ikke har nogen ansatte, mens økonomien ifølge Retten på Frederiksberg er »beskeden«. Siden19. november 2019harLubesly Tellidua fra Filippinerne ejet virksomheden, mens Eleanor Elisabeth Powell er direktør. Der er ikke meget offentligt tilgængeligt om Eleanor Elisabeth Powell, menLubesly Telliduaskarriere som skønhedsdronningpå Filippinerne er godt beskrevet i både film og billeder. Af hendes Facebook-profil fremgår, at hun er »ejendoms specialist«, men intet indikerer, at hun skulle stå i spidsen for CMS, der ifølge NJORD fører søgsmål i store dele af Europa.  Det var dog ingen af de to kvinder, der efter Østre Landsrets afvisninger i foråret skrev under på en ny kontrakt, der skulle overbevise domstolene om, at CMS måtte føre sagen. I stedet var det Patrick Achache, der tidligere har været direktør og som nu fungerer som konsulent med fuldmagt fra Eleanor Elizabeth Powell. Han stiftede CMS i 2014 – dengang under navnet Copyright Collections Ltd – og han stod i spidsen for virksomheden frem til november 2019. Han spiller en ganske stor rolle for søgsmålet, for han har også været direktør iMaverickEye UG, der leverer ip-adresserne til CMS og MIRCOM. Med andre ord havde Patrick Achache altså en dobbeltrolle, da han stod i spidsen for de to selskaber, hvor det ene fandt data for de påståede krænkelser, mens det andet førte søgsmål på vegne af filmproducenterne på baggrund af dataene. MIRCOM er indregistreret på Cypern, og det blev stiftet i 2011.Det styres af Desseadus Holdings Ltdog har Ioannis Papapetrou som direktør. IfølgeSvenska Dagbladet var der i foråret 2020 intet spor afMIRCOM på virksomhedens adresse. NJORD oplyser, at det er »meget sædvanligt« i England og på Cypern, at virksomheder har adresse hos en administrator, som ikke har noget med virksomhedens drift at gøre. I stedet er »et selskabs adresse, posthåndtering, administration og regnskabsaflæggelse ofte en service, som tilkøbes, som abonnement samtidigt med, at selskabet bliver stiftet«. Ifølge Lars Lokdam, managing partner i NJORD, slog filmproducenterne sig sammen under de to selskaber, fordi de alle har samme mål – at standse piratkopiering – og fordi det er billigere, end hvis de enkelte producenter skulle føre hver sit søgsmål. Han sammenligner CMS og MIRCOM med Koda, der varetager danske musikeres interesser, og han er derfor harm over fremstillingen af dem som »tvivlsomme foretagender«. »Det er stærkt forkert, når man får det til at lyde, som om de ikke eksisterer. Det er direkte løgn,« siger Lars Lokdam. Han ved ikke, hvorfor CMS og MIRCOM ikke længere har hjemmesider eller andre offentligt tilgængelige oplysninger end postadressen. Han tror ikke, at CMS og MIRCOM »har tid til at tale med medier«, da det vil kræve »rigtig mange ansatte«, når de opererer i »hele Europa og masser af andre steder i verden«. Jens Peter H. Hansen understreger, at han tager afstand fra dem, der downloader ulovligt, men med visheden om, at han selv blev uretmæssigt anklaget, kan han ikke undgå at spekulere på, hvor mange andre, der mon er i samme båd som ham. Han er derfor også glad for, at han ikke bare betalte, selv om det havde været den nemmeste løsning. »Jeg synes, at de, der har ressourcerne til at løfte opgaven, må sætte foden ned for dem, der ikke kan. Mange af de anklagede har ikke haft en chance,« siger han. Ordlyden i brevet gav ham en følelse af, at han i NJORDs øjne var skyldig, medmindre han kunne bevise sin uskyld – blandt andet ved at angive andre – og det gjorde ham harm. Han har ingen grund til at mistænke sine gæster, og ifølge hans internetudbyder, YouSee, må han gerne dele sit internet med dem, og han mener ikke, at han kan gøres ansvarlig for det, der eventuelt foregår på deres computere.  »Jeg kunne bare se, at der var en strategi i at få skræmt så mange som overhovedet muligt til bare at betale,« siger han. Han kontaktede NJORD i slutningen af marts 2017 og sagde, at han intet kendte til sagen. Han bad samtidig om dokumentation for, at NJORD repræsenterede Zentropa, der står bag »Flaskepost fra P«, men den kom aldrig. Han troede, sagen sluttede her, men i august 2019 – to år senere – modtog han en stævning. Nu skulle han i retten. Ved de 3.000 anlagte sager ved domstolene steg kravet for det ulovlige download til mellem 5.000 og 7.500 kroner. Dertil kom sagsomkostninger til NJORD, der i mindst ét tilfælde har lydt på 15.000 kroner, som borgeren også skulle betale. Størstedelen af sagerne er anlagt som såkaldte småsager, og det mødte i december 2020kritik fra flere advokater. Kritikken skyldtes blandt andet sagernes kompleksitet og udfordringen ved at få en advokat på som følge af diskrepansen mellem fortjeneste og arbejdsmængde. Borgeren står altså alene, medmindre man tør risikere at stå med en stor regning, for retshjælpsforsikringen dækker kun hovedforhandlingen og ikke det indledende arbejde. Advokat Nikolaj Linneballe, der selv har en verserende sag i søgsmålet, udtalte, at det er »et helt gratis forsøg på at indkræve penge« for NJORDs klienter, da sagsøger omkostningsfrit kan hæve sagen, mens borgeren risikerer at stå tilbage med regningen. NJORD afviser i dag kritikken om småsagsprocessen, da det ifølge advokatkontoret er domstolene, der har placeret sagerne i der. Det var ifølge Lars Lokdam, managing partner ved NJORD, nødvendigt at anlægge 3.000 sager for at skabe retspraksis på området. Piratkopiering er et »underprioriteret« område, og det har store konsekvenser for producenterne. »Det handler ikke om at føre sager, men om at få befolkningen til at stoppe med at downloade ulovligt. Det er en mærkelig insinuering, at vores klienter skulle have en god forretning ud af det. Det her er filmproducenternes kampagne,« siger Lars Lokdam. Ud af de 3.000 anlagte sager er der ifølge NJORD 44, der er nået til en reel hovedforhandling ved domstolene. Ifølge advokatfirmaets oplysninger har man heraf vundet 26 og indgået forlig i seks. Forligene har været på mellem 56 kroner og 39.000 kroner. Jens Peter H. Hansen stod også selv med overvejelser om, hvor langt, han var villig til at gå for at bevise sin uskyld. En beslutning, der ifølge ham kræver, at man både har »temperament og ressourcer til at kunne tåle at tabe«. »Hvis min sag var endt med, at jeg skulle betale 30.000 kroner i advokatomkostninger, så ville jeg nok lige skulle sparke lidt til væggen, men jeg ville stadig få mad på bordet. Det er der måske andre, der ikke ville, og så er det måske lettere bare at betale de få tusinde kroner,« siger Jens Peter H. Hansen. Da Retten i Helsingør skulle tage stilling til hans sag i oktober 2020 endte den med at blive afvist. Årsagen var manglende dokumentation for, at CMS havde fået overdraget rettigheden til at påtale ophavsretlige krænkelser af »Flaskepost fra P« fra Zentropa. Det fremlagte aftalegrundlag bestod af en e-mailkorrespondance mellem Jeppe Brogaard Clausen og Zentropas direktør fra 2016 og en licensaftale fra august 2019, men det var altså ikke nok, lød domstolens konklusion.  Dermed blev det den dokumentation, Jens Peter H. Hansen selv havde efterspurgt flere år før, der endte med at fælde sagen mod ham. Han blev noget overrasket, da han hørte, at SØIK havde rejst sigtelse mod NJORD og advokat Jeppe Brogaard Clausen. Han havde ganske vist haft en fornemmelse af, at »man var ude i noget, der ikke var i orden«, men han havde ikke forestillet sig, at Njord Law Firm »bevidst skulle have lagt sag an på et falsk grundlag«. »Hvis det viser sig at være rigtigt, vil det være en omstyrtning af det retssamfund, vi kender, for så kan den her succes gentages på andre måder. Det synes jeg er ubehageligt. Vi risikerer at komme derhen, hvor man kan plyndre folk, fordi man skræmmer dem tilstrækkeligt meget,« siger han. Han ved endnu ikke, om Zentropa kan træde ind i hans sag, der blev afvist sidste år, men skulle det være tilfældet, og han så igen må en tur i manegen, så er han klar til at »bide tænderne sammen« og tage kampen op. Konsekvensen ved at lade være er for stor. »Tænk, hvis denne sag var gået ubemærket hen! Så tør man jo næsten ikke tænke på, hvad den næste kunne være, og hvor mange mennesker, man så kunne plyndre,« siger han. Søgsmålet mødte som tidligere beskrevet modstand i 2020 med afvisningerne fra Landsretten og flere byretter som følge af den manglende dokumentation for, at det ifølge domstolene var godtgjort, at CMS havde fået overdraget påtaleretten. Som konsekvens af afvisningerne oplyser NJORD, at flere producenter træder ind i søgsmålet. De mange afvisninger affødte også en række spørgsmål. Kunne CMS indgå forlig ved domstolene, når de ikke havde påtaleretten? Betød afvisningerne noget for det ukendte antal borgere, der havde betalt efter at have modtaget et brev? Advokat Vibeke Borberg, der blandt andet har speciale i ophavsret, og som har fulgt søgsmålet, mener, at man bør forsøge at få sine penge tilbage, hvis ens sag ligner dem, der blev afvist af Østre Landsret samt flere byretter. Anbefalingen gælder også, hvis man stod bag det påståede download. »Ligesom i alle andre tilfælde skal man jo ikke betale penge til nogen, som ikke har krav på dem. Det svarer jo til, at nogen kommer og siger, at man skal betale for at have kørt i en bil, der ikke er deres. I de sager, der ligner dem fra landsretten, har man indkrævet penge, som man slet ikke havde ret til. Jeg synes, man skal forsøge at få sine penge tilbage,« siger hun. Producenternes indtræden betyder ifølge hende, at afviste sager kan indledes på ny, fordi der så er »en helt ny sag med nye parter«. Forældelsesfristen kan dog få betydning i nogle tilfælde. Njord Law Firm har 250 medarbejdere fordelt på kontorer i København, Silkeborg, Aarhus, Riga i Letland, Tallinn i Estland samt i Vilnius i Litauen.Fold sammenLæs mereFoto: Mathias Svold Mathias Svold. I december afviste fogedretten på Frederiksberg flere sager, fordi man ifølge domstolen ikke kunne gøre et krav gældende, når landsretten havde afgjort, at CMS ikke var den rette sagsøger. Procesbevillingsnævnet har nu givet NJORD tilladelse til at indgive fogedrettens afgørelser for Østre Landsret. Ifølge Vibeke Borberg giver afgørelserne god mening, og hun påpeger, at sagerne burde være blevet hævet af NJORD efter landsrettens »klare stadfæstelse af afvisningerne«. »Det er jo klart, at man ikke kan slæbe folk i fogedretten for krav, der ikke eksisterer,« siger hun. Berlingske har forelagt NJORD Vibeke Borberg og Jens Peter H. Hansens kritik. Lars Lokdam, managing partner, har tidligere udtalt, at advokatfirmaet som udgangspunkt ikke ønsker at diskutere verserende søgsmål i pressen, og den tilgang holder han fast i i sit skriftlige svar. »Vi har stor respekt for vores kollegaers synspunkter, også for advokat Vibeke Borberg, der tidligere har oplyst, at hun repræsenterede én borger i fogedretten. Vi mener fortsat, at advokater bedst fremfører deres synspunkter og argumentation for domstolene, som så træffer en afgørelse, som parterne kan forholde sig til, og være enig eller uenig i,« skriver han. NJORD oplyser, at man tilbage i 2017 ikke kunne sende den dokumentation, Jens Peter H. Hansen efterspurgte, fordi han ikke oplyste advokatfirmaets sagsnummer. NJORD oplyser også, at man sendte en rykker i maj 2017. Jens Peter H. Hansen afviser at have modtaget den.",
        "metadata": {
            "source": "https://www.berlingske.dk/business/jens-peter-blev-anklaget-for-at-stjaele-film-nu-er-advokaterne-bag-sigtet",
            "image_url": "https://berlingske.bmcdn.dk/media/cache/resolve/image_x_large/image/138/1388559/23662763-.jpg",
            "publication_time": "Mandag d. 15. februar 2021, kl. 21.17",
            "author": "Freja Marquardt",
            "related_links": [],
            "attachments": []
        }
    }
}