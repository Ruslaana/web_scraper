{
    "version": "1.0",
    "document": {
        "id": "https://www_berlingske_dk/dine-penge/forsikringsgigant-vil-kapre-unge-kunder-med-rejseforsikring-til-15",
        "title": "Forsikringsgigant vil kapre unge kunder med rejseforsikring til 15 kroner om måneden",
        "content": "37 procent af unge mellem 18 og 25 år har været på rejse uden for Norden uden en rejseforsikring, antyder en undersøgelse foretaget for Forsikringsguiden af Epinion. Det har forsikringsselskabet Tryg ogfintechvirksomheden Lunar Wayset et forretningspotentiale i og er derfor gået sammen om at udbyde en ny type rejseforsikringer henvendt til unge. Brugere af Lunar Way kan via bankappen vælge mellem en europæisk årsrejseforsikring til 15 kroner pr. måned og en årsrejseforsikring, der dækker i hele verden, til 25 kroner pr. måned. Det svarer til beløb på 180 og 300 kroner, såfremt man vælger at have forsikringen i et helt år. »For den unge rejsende med den lille privatøkonomi kan årsrejseforsikringen hos Lunar Way sandsynligvis være et fornuftigt tilbud – især som alternativ til slet ikke at rejseforsikre sig på udlandsrejser,« siger projektleder Lars Baadsgaard fra Forbrugerrådet Tænk. Lars Bonde, koncerndirektør i Tryg, kalder det bekymrende, at så mange unge ikke sørger for at være dækket af en forsikring, når de rejser ud i verden. »Jeg tror, forklaringen er, at forsikring ikke ligefrem er det første, man tænker på, når man flytter hjemmefra – det opfattes som kedeligt og komplekst. De penge, forsikring koster, vil man som ung med stram økonomi hellere bruge på noget sjovere. Men det kan få katastrofale økonomiske konsekvenser, hvis man kommer til skade eller kommer til at ødelægge noget og ikke er forsikret,« udtaler Lars Bonde i en pressemeddelelse. Den nye forsikring giver en basisdækning, der blandt andet dækker bagageforsinkelse, tilkaldelse af en pårørende i tilfælde af alvorlig sygdom eller ulykke, sygeledsagelse, hjemtransport, uheld på skiferien og evakuering. Der er hverken selvrisiko, skjulte gebyrer eller bindingsperiode, lover de to udbydere. Opsigelsesvarslet er løbende måned plus én måned. Modsat en traditionel årsrejseforsikring, der typisk dækker hele husstanden, er det dog kun brugeren selv, der er dækket af forsikringen – så dem, man rejser med, skal altså have egen forsikring – også selv om man bor under samme tag. »Vi vil gerne hjælpe unge med at forstå, hvor vigtigt det er at sikre sig. Lunar Way har godt fat i det unge segment og matcher samtidig vores digitale ambitioner, og derfor har vi indgået et samarbejde,« uddyber Lars Bonde. Ifølgeen ny test blandt otte forsikringsselskaber fra Forbrugerrådet Tænkkoster en årsrejseforsikring i Europa mellem 717 kroner og 1.188 kroner om året, mens dækning i hele verden koster mellem 1.390 kroner og 1.806 kroner. Det er vel at mærke uden samlerabat – altså den rabat man kan opnå, såfremt man har flere forsikringer i samme selskab. Er man fire personer over 18 år eller flere i husstanden om at dele regningen, er det altså værd at undersøge, om det bedre kan svare sig at købe en traditionel årsrejseforsikring, som muligvis har en bedre dækning end den nye forsikring fra Tryg og Lunar Way. Projektleder Lars Baadsgaard understreger, at Forbrugerrådet Tænk ikke har testet det nye rejseforsikringsprodukt, og at han derfor ikke kan afgøre, om netop denne årsrejseforsikring er et godt tilbud til unge forbrugere i forhold til de øvrige årsrejseforsikringer på markedet. »Priserne hos Lunar Way ser konkurrencedygtige ud og kan bidrage til større konkurrence på markedet, men djævelen ligger som bekendt i detaljen. Mit råd til unge forbrugere er derfor atfå læst forsikringsbetingelserne og vurdere, om dækningen matcher behovetunder den konkrete rejse med de aktiviteter, som forventes – for eksempel dykning, jetski, trekking og lignende,« siger han. Der kan være væsentlige forskelle på, hvad forsikringer helt præcis dækker over. Forsikringsguiden.dk er et godt værktøj til at sammenligne priser og vilkår på rejseforsikringer såvel som andre typer af forsikringer. Det er også muligt at købe rejseforsikringer gennem specialiserede udbydere som Gouda og Europæiske ERV. Hos sidstnævnte koster en basisårsrejseforsikring for unge eksempelvis knap 210 kroner, såfremt den udelukkende skal dække i Europa, og 535 kroner for hele verden. De to selskaber tilbyder desuden enkeltrejseforsikringer, hvor man betaler for det antal dage, man er bortrejst – selskaberne indgår dog ikke, når man søger på Forsikringsguiden.dk. Rejseforsikringer er kun første skridt i samarbejdet mellem Tryg og Lunar Way, som oplyser, at flere forsikringstyper er på vej – blandt andet indbo- og ulykkesforsikringer. Signe Valeur, CMO i Lunar Way, forklarer, at selskabet i udviklingen af den nye digitale forsikringsløsning har taget udgangspunkt i undersøgelser om, hvorfor unge fravælger forsikring. »Det, der gør vores forsikring attraktiv for unge, er, at de er godt dækket til en overkommelig pris – og hele tiden via mobilen kan tilpasse forsikringsdækningen uden gebyrer, når behovet ændrer sig,« påpeger Signe Valeur. Bag Lunar Way står blandt andre IT-iværksætter Ken Villum Klausen, bestyrelsesformand Henning Kruse Petersen, der også er tidligere koncerndirektør hos Nykredit samt forhenværende formand for Finansiel Stabilitet.",
        "metadata": {
            "source": "https://www.berlingske.dk/dine-penge/forsikringsgigant-vil-kapre-unge-kunder-med-rejseforsikring-til-15",
            "image_url": "https://berlingske.bmcdn.dk/media/cache/resolve/image_x_large/image/117/1173009/22973913-cop107-bagagefolk-nedlgger-arbejdet-i-kbenhavns-lufthavn.jpg",
            "publication_time": "Søndag d. 07. juli 2019, kl. 12.15",
            "author": "Louise Kastberg",
            "related_links": [],
            "attachments": []
        }
    }
}