{
    "version": "1.0",
    "document": {
        "id": "https://www_berlingske_dk/kultur/alt-gik-galt-da-verdens-bedste-quarterback-skulle-tage-gas-paa-sig-selv-han",
        "title": "Alt gik galt, da »verdens bedste quarterback« skulle tage gas på sig selv. Han »ofrede sine børns mor«",
        "content": "Mangler Tom Brady penge? Opmærksomhed? Måske begge dele. Det er ikke til at vide. Men det er nogle af de spørgsmål, der går igen, efter at han i sidste uge satte sig i den varme stol og var hovedpersonen i en såkaldtcomedy roast. Det skete direkte på Netflix, hvor Brady, der er en af historiens største stjerner i amerikansk fodbold, i tre stive timer blev grillet af venner, komikere, holdkammerater og nogle af verdens største kendisser. Ved en roast skal både hovedpersonen og dem, der står for ristningen, kunne klare lidt af hvert. Det er vilkårene. Og den bedste quarterback nogensinde – som Tom Brady bliver kaldt – var da også forberedt på det meste. Han vidste udmærket godt, at det kunne blive grimt. Og det gjorde det bestemt også. Men det var ikke kun grimt for ham. Det var det i særdeleshed også for hans ekskone, den brasilianske topmodel Gisele Bündchen. Hjemme fra sofaen blev hun aftenens ufrivillige hovedperson, og her kunne hun følge direkte med i rækken af spydige jokes og »misogyne« kommentarer, som de siden er blevet kaldt. Tom Brady har domineret NFL som ingen andre. Hele syv Super Bowl-titler i løbet af 22 sæsoner er det blevet til – og han har også været i Super Bowl-finalen ti gange. Begge dele er rekord. Med andre ord: Han er ikke hvem som helst. Han er et amerikansk idol. Det er meningen, at en roast skal være hård. Gå til grænsen. Gøre en smule ondt. Men spørgsmålet er, om grænsen blev overskredet. I hvert fald beskyldes Tom Brady nu for »at ofre sine børns mor til fordel for en flok tredjerangskomikere, hvis punchlines faldt som køleskabe på fortovet og tværede Bradys manglende intelligens ud under sig«, som sportskommentatoren Sally Jenkins skriver iThe Washington Post. Det var især vittigheder fra komikeren Kevin Hart, der nu møder hård kritik. »Dufuckede(røvrendte,red.) din træner. Men lad mig fortælle dig noget … det er, hvad man gør for at være lykkelig. Nogle gange skal manfucke(som også kan betyde knalde,red.) med sin træner. Og ved du, hvem der gjorde det samme? Gisele. Hun knaldede den karatemand,« lød det fra Kevin Hart med henvisning til Gisele Bündchens nye kæreste,jiu-jitsu-instruktøren Joaquim Valente. Og det var ikke den eneste: »Otte karatetimer om dagen, og hun har stadig kun et hvidt bælte. For helvede, Tom. De eneste blå mærker, hun havde, var på hendes røv. Alle havde set den komme.« Kevin Hart er en af verdens største entertainere, og han gik hårdt til Tom Brady i »The Greatest Roast of All Time«.Fold sammenLæs mereFoto: Mario Anzuoni/Reuters/Ritzau Scanpix. Sammen med Kevin Hart gik skuespillerinde og komiker Nikki Glaser også benhårdt efter Tom Brady og hans skilsmisse. »Du har syv ringe. Nå nej. Otte nu, hvor Gisele gav sin tilbage,« sagde Nikki Glaser med henvisning til de syv Super Bowl-ringe, som Tom Brady har vundet gennem sin karriere. Også Gisele Bündchens nationalitet blev brugt som en joke. Hun er egentlig fra Brasilien, men det afholdt ikke aftenens roastere for at kalde hende spansk eller italiensk. Også Giseles Bündchens tidligere forhold var genstand for jokes. Det blev blandt andet nævnt, at Tom Brady er »Leonardo DiCaprios ekskærestes eksmand«. Selv tog Tom Brady også gas på savnet til sit »livs kærlighed«, da det var hans tur til at indtage talerstolen. Men det var ikke ekskonen Gisele, han talte om, men amerikansk fodbold. Superstjernen Tom Brady og den gudesmukke model Gisele Bündchen var i mange år et af de hotteste par på kloden. Sammen har de to børn sammen, og i 2022 gik de fra hinanden efter 13 års ægteskab. Hurtigt herefter begyndte rygterne at cirkulere i de amerikanske medier. Tom Brady og Gisele Bündchen blev forlovet tilbage i 2009 og gift i al hemmelighed få måneder efter. Tilbage i 2022 kom nyheden: De skulle skilles.Fold sammenLæs mereFoto: Zz/AP/Ritzau Scanpix. Det var nærmest en vedtaget sandhed, at den amerikanske fodboldspiller og topmodellen gik fra hinanden, fordi Tom Brady ville tilbage på grønsværen og genstarte sin karriere som fodboldspiller. En beslutning, som Gisele Bündchen angiveligt ikke støttede. Samtidig blev hun beskyldt for at have et forhold til jiu-jitsu-instruktøren Joaquim Valente, inden forholdet til Tom Brady var afsluttet. Det har hun siden tilbagevist. Og i et stort interview tilVanity Fairsidste år fortalte hun, at den egentlige årsag til bruddet var, at de to efter mange års ægteskab simpelthen bare var vokset fra hinanden. »Som tiden gik, indså vi, at vi ønskede forskellige ting i livet. Det betyder ikke, at man ikke elsker personen,« sagde hun. Efter den nylige optræden i »The Greatest Roast of All Time« på Netflix står et spørgsmål tilbage: Hvad tænkte Tom Brady dog på? »Da den tre timer lange vulgære parade var overstået, stod to konklusioner tilbage: Fodboldspillere kan ikke være sjove, kun grove, og Brady var ikke den, der blev ristet – det blev hans eks,« skriver Sally Jenkin. En smule anderledes bliver aftenen beskrevet i New York Post. Enige er mediet i, at Tom Bradys roast var »chokerende, rå og beskidt« – ikke kun for ham, men også for Gisele Bündchen. New York Post skriver dog også, at»det er det bedste, der kunne ske for ham«. »Når nogen kan grine af sig selv, har det en humaniserende og afvæbnende effekt. Det er noget, folk som Will Smith og de humorløse prins Harry og Meghan Markle bør overveje,« skriver Kirsten Fleming og tilføjer: »Tre timers roast og hårde vittigheder er måske lige den form for imagemakeover, de har brug for.«",
        "metadata": {
            "source": "https://www.berlingske.dk/kultur/alt-gik-galt-da-verdens-bedste-quarterback-skulle-tage-gas-paa-sig-selv-han",
            "image_url": null,
            "publication_time": "Onsdag d. 15. maj 2024, kl. 18.32",
            "author": "Signe Westermann Kühn",
            "related_links": [],
            "attachments": []
        }
    }
}