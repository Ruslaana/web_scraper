{
    "version": "1.0",
    "document": {
        "id": "https://www_berlingske_dk/internationalt/praesident-i-firkantsdrama-tre-kvinder-kaempede-om-hollandes-hjerte",
        "title": "Præsident i firkantsdrama: Tre kvinder kæmpede om Hollandes hjerte",
        "content": "Historien gik verden rundt, da sladdermagasinet Closer i 2014 kunne afsløre, hvordan François Hollande på scooter aflagde natlige besøg hos den 18 år yngre skuespiller Julie Gayet. Ikke mindst fordi den franske præsidents på det tidspunkt officielle kæreste, Valérie Trierweiler, kort efter måtte indlægges på et hospital til behandling for, hvad kilder i Élysée-palæet beskrev som »et anfald af tristhed.« Præsident Francois Hollandes tidligere kæreste, Valerie Trierweiler, måtte lide den tort, at præsidenten jævnligt kørte på scooter for at tilbringe natten hos den yngre skuespiller Julie Gayet, som Trierweiler til sidst blev udskiftet med.Fold sammenLæs mereFoto: THOMAS SAMSON. Affæren med Gayet og den ydmygende afsløring af Hollandes utroskab var imidlertid kun en del af årsagen til Trierweilers »diagnose.« »I virkeligheden var Valéries jalousi ikke så meget rettet mod Julie eller andre kvinder. Hun var især besat af tanken om Ségolène og frygtede hele tiden, at hun skulle vende tilbage,« fortæller præsidenten til Le Monde-journalisterne Gérard Davet og Fabrice Lhomme i en interviewbog, der udkom torsdag.  Ségolène med efternavnet Royal var gennem 30 år Hollandes livsledsager. De to har desuden fire børn sammen, og han lægger i bogen ikke skjul på, at ekskonen fortsat har en stor plads i hans hjerte. Det kunne Trierweiler ikke holde ud, og da hun på et tidspunkt i jalousi offentligt støttede Royals rival i kampen om at blive socialistpartiets kandidat i den sydvestfranske La Rochelle-kreds, underskrev hun reelt sin amourøse dødsdom. Skuespilleren Julie Gayet, der er 18 år yngre end præsidenten, har i flere år de facto været Frankrigs førstedame. Men præsident Hollande nægter at gøre deres forhold offentligt.Fold sammenLæs mereFoto: CHARLY TRIBALLEAU. Den blev eksekveret kort efter Gayet-affæren. Samtidig måtte Trierweiler lide den tort at se Royal blive udnævnt til miljøminister. Et øjeblik, som Hollande i bogen beskriver med noget, der ligner ømhed: »Ségolène var lykkelig og rørt. Vi vekslede et blik. Voilá, en smuk historie!« Mens Royal nu sidder med ved ministermøderne, og Trierweiler må nøjes med at hævne sig via karaktermorderiske erindringsbøger, var det ret beset Julie Gayet, der gik af med sejren i kampen om den franske præsidents kærlighed – i hvert fald den kødelige side af den.  Men selv om skuespilleren de seneste år de facto har været Frankrigs førstedame, sidder heller ikke hun særlig sikkert i sadlen. Hollande nægter nemlig at gøre deres forhold officielt. »Hun lider under tingenes tilstand og beder mig om, at vi kan leve sammen i åbenhed. Men det vil jeg ikke,« fastslår præsidenten. Præsidentens tidligere livsledsager gennem mange år, Segolene Royal, er i dag miljøminister, og ifølge den nyudgivede bog nærer Hollande stadig varme følelser for hende.Fold sammenLæs mereFoto: STEPHANE DE SAKUTIN. Begrundelsen er – som altid for Hollande - hensynet til hans politiske karriere. Spørgsmålet er imidlertid, om der er grund til at bekymre sig ret meget mere om den, når hans embedsperiode slutter næste forår. Hollande er i forvejen en ekstremt upopulær præsident, og Le Monde-journalisternes bog - som han helt usædvanligt for genren ikke har krævet at gennemlæse og korrigere før udgivelsen - har om muligt gjort ondt værre. Bogens titel - »En præsident burde ikke sige dette…« - er nemlig katastrofalt dækkende, lyder det både fra venstre og højre. Når Hollande alligevel sludrer løs, ikke blot om sit kærlighedsliv men også politiske kolleger, nedværdiger han ikke blot sig selv, men også præsidentembedet, mener eksempelvis den konservative avis Le Figaro. Samtidig ligner bogen et nådeskud mod den kampagne for genvalg, som Hollande menes klar til at søsætte.  »Vi befandt os i forvejen på havets bund, og jeg troede ikke, at vi kunne synke dybere,« siger et anonymt medlem af det regerende socialistparti til Libération og tilføjer: »Men nu er vi så røget helt ned i Marianergraven.« Du kan læse Le Figaros artikel her",
        "metadata": {
            "source": "https://www.berlingske.dk/internationalt/praesident-i-firkantsdrama-tre-kvinder-kaempede-om-hollandes-hjerte",
            "image_url": "https://berlingske.bmcdn.dk/media/cache/resolve/image_x_large/image/3/37213/15097105-france-politics-eu-council-parliamentary-assembly.jpg",
            "publication_time": "Fredag d. 14. oktober 2016, kl. 14.00",
            "author": null,
            "related_links": [],
            "attachments": []
        }
    }
}