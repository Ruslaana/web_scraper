{
    "version": "1.0",
    "document": {
        "id": "https://www_berlingske_dk/boganmeldelser/kvindernes-haevn",
        "title": "Kvindernes hævn",
        "content": "Han har en butik i Skindergade, et atelier ovenpå og et ekstra lille rum deroppe med en seng med snehvide lagner. Praktisk, for når han får damebesøg, behøver han bare sætte et »Kommer straks«-skilt i butiksvinduet og låse døren. Det sker rigtig tit. Tre af Angus´ faste gæster er gifte damer fra borgerskabet. Den ene er f. eks. advokat og gift med en nyudnævnt trafikordfører for Venstre. De kender ikke hinandens eksistens, og længe går alt godt, men det bliver det ikke ved med. Den historie fortæller Keld Conradsen ironisk og muntert. Han gør ikke Angus til nogen traditionel Don Juan, som jagter kvinder og smider dem væk efter brug. Hos ham er det nogle egoistiske kvinder, der bruger Angus som krydderi på tilværelsen, og det er dem, der svigter ham katastrofalt til sidst. En spøjs udgang på en velskrevet historie.",
        "metadata": {
            "source": "https://www.berlingske.dk/boganmeldelser/kvindernes-haevn",
            "image_url": "https://berlingske.bmcdn.dk/media/cache/resolve/image_x_large/image/74/742241/4051367-bogcover.jpg",
            "publication_time": "Fredag d. 06. maj 2011, kl. 16.57",
            "author": null,
            "related_links": [],
            "attachments": []
        }
    }
}