{
    "version": "1.0",
    "document": {
        "id": "https://www_berlingske_dk/kunst/over-fem-millioner-har-set-den-men-denne-udstilling-om-van-gogh-er-og-bliver",
        "title": "Over fem millioner har set den. Men denne udstilling om van Gogh er og bliver et overfladisk sukkersus",
        "content": "Nu er den her: »Van Gogh: The Immersive Experience« er kommet til København. »Hvad er det?« tænker De måske. Men reklametrommerne har buldret længe. »For første gang i Skandinavien,« siger de. Og om det er sandt eller ej, kan jeg ikke afgøre. Men i hvert fald: Udstillingen har siden 2017 været i både Asien, USA og en række europæiske storbyer. Ifølge arrangørerne selv har over fem millioner set den. Og hvis man vil prøve et ægte stykke international kunstfastfood, så er chancen her nu. De »ægte kopier« ligner van Goghs originaler, men er blottet for enhver gnist af liv.Fold sammenLæs mereFoto: Van Gogh Experience Photo Gallery. I de seneste 10-15 år har man i mange andre storbyer kunnet se en version af et spektakulært multiskærmslysbilledshow om Vincent van Goghs liv og kunst. Showene har haft flere forskellige producere, men de har som regel altid heddet noget med »immersive« og har som deres omdrejningspunkt haft en 360-graders projektion af en animeret tegnefilm om og med en række af van Goghs mest berømte motiver: Stjernerne drejer på himlen, kragerne flyver over de gule kornmarker, bladene falder, og japanskinspirerede kirsebærtræer blomstrer og svæver rundt på skærmene. Det altomsluttende »billedbad« er en af den slags sært afsenderløse kædeoplevelser, der altid findes på de mest overrendte turiststrøg i verdens mest overrendte byer. At turen nu endelig er kommet til København, må være et tegn på, at byen er rykket et trin op på turismeskalaen: fra det autentisk interessante til det udvendigt »ikoniske« på linje med byer som Amsterdam, Paris, London og Barcelona. Om det er godt eller skidt, afhænger naturligvis af øjnene, der ser, men hvis man vil erfare, hvordan sådan noget letfordøjelig kunstunderholdning ser ud, kan man nu tage ud til Refshaleøen og lade sig overskylle af en gang superkulørt van Goghsk farvelade. Det er helt klart en oplevelse, men – det kan jeg lige så godt sige med det samme – det er ikke en oplevelse, der har ret meget med kunst at gøre. Der er liggestole i det store tegnefilmsrumFold sammenLæs mereFoto: Van Gogh Experience Photo Gallery. Det københavnske show er udviklet af »Last Bullet Productions, det digitale kunstcenter Fever og producenterne Exhibition Hub«, som der står i pressemeddelelsen – som sagt et blandet internationalt ophav, men ikke noget, der på nogen måde samarbejder med van Gogh-museet i Amsterdam eller andre kunstfaglige institutioner. Van Gogh er naturligvis et oplagt emne for sådan et show. Alle kender van Gogh, har hørt den tragiske historie om øret, han skar af, har hørt Don McLeans sang »Vincent« og har set både stjernenatten og den gule seng og kornmarkerne og cypresserne – i hvert fald som plakater, kiksedåser, kalendere, mappeomslag eller andre af den slags overflader, man pynter med kunst. »Lust for Life«, hed Irving Stones berømte roman om van Gogh. Den udkom allerede i 1934, og lige siden den har myten om maleren været fastlagt og kanoniseret: fattigdommen, originaliteten, vanviddet, selvmordet – og ironien i, at han kun solgte et enkelt billede i hele sin levetid, mens hans værker i dag er blandt de absolut dyreste på det internationale kunstmarked. Så ja – van Gogh er det perfekte emne. Når man har fundet stedet og fået købt sin billet, starter udstillingen med en historisk sektion, hvor van Goghs liv og mange genvordigheder præsenteres med både plancher og sjove rumlige tableauer. Blandt andet kan man se soveværelset i Arles – det med den gule seng – genskabt som rumlig kulisse i naturlig størrelse. Det er sjovt. På væggene i udstillingen hænger der endda nogle fine kopier af helt ægte van Gogh-malerier. De er drevent malet af efter originalerne, men fuldstændig blottet for liv og lige så tæt på en ægte van Gogh, som Jensens Bøfhus er på Noma (når vi taler om gastronomisk kvalitet altså). De mange plancher kommer ellers godt omkring i stoffet. Vi hører både om solsikkerne og om van Goghs søstre, om forholdet til broren Theo og om inspirationen fra de japanske træsnit. Der er meget at få at vide, og det meste er, så vidt jeg kan bedømme det, korrekt nok – undtagen det bizarre indslag, der forsøger at forklare van Goghs farvesprog med en teori om, at han i virkeligheden var farveblind og derfor malede så sært. Noget, man gennem tiderne også har sagt om El Greco, Picasso og Vilhelm Lundstrøm – for bare at nævne et par stykker – og naturligvis helt usandsynligt. Et koloristisk mesterskab som van Goghs får man ikke, hvis man kun kan se gråtoner. Man får meget at vide, og for en absolut van Gogh-novice er der masser af information at tage med videreFold sammenLæs mereFoto: Van Gogh Experience Photo Gallery. Når man har været gennem plancherne, kommer turen til det store multiprojicerede rum, der er udstillingens »unique selling point«, som det hedder i de kredse, der har produceret den. Og tjuhej, hvor det går: Det er sjovt nok – men altså: Det er en tegnefilm, og den taler kun til novrafornemmelsen i den besøgende. Stjernerne drejer, som de skal, kragerne flyver, krabberne vandrer, futtoget kører, og Vivaldis »Fire årstider« lægger lydspor til løjerne. Showet varer 35 minutter, og det kan det lige akkurat tåle. Når man er færdig med det, kan man for et ekstra gebyr få lov til at opleve van Goghs verden gennem vr-briller. Her er man igen inde i en farvemættet tegneserieverden og kan slentre forbi cafeen i Arles, ind til billardbordet i baglokalet og ud på markerne, hvor bønderne hviler sig. Det hele slutter med en lille sektion, hvor man kan farvelægge sit eget van Gogh-billede, og naturligvis er der et caféhjørne, hvor man kan købe en drikkevare og et stykke kage. »Van Gogh: The Immersive Experience« er et sukkersus for Instagram-generationen, men ikke mere end det. Man keder sig ikke, og for børn og barnlige sjæle uden de store fordringer til tilværelsen er showet bestemt tiden værd. Men hvis man vil opleve van Gogh og hans kunst for alvor, vil jeg til enhver tid anbefale den interesserede at tage ind til Glyptoteket, hvor de har fire ægte van Gogh-malerier. En halv time foran dem er efter min mening en langt mere »immersive experience« end nok så mange flaksende tegnefilmskrager. »Van Gogh: The Immersive Experience« Refshalevej 175 A & B 1432 København K ",
        "metadata": {
            "source": "https://www.berlingske.dk/kunst/over-fem-millioner-har-set-den-men-denne-udstilling-om-van-gogh-er-og-bliver",
            "image_url": null,
            "publication_time": "Tirsdag d. 22. oktober 2024, kl. 19.10",
            "author": "Holger Dahl",
            "related_links": [],
            "attachments": []
        }
    }
}