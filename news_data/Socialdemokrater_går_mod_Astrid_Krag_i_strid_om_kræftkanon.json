{
    "version": "1.0",
    "document": {
        "id": "https://www_berlingske_dk/politik/socialdemokrater-gaar-mod-astrid-krag-i-strid-om-kraeftkanon",
        "title": "Socialdemokrater går mod Astrid Krag i strid om kræftkanon",
        "content": "En række fremtrædende socialdemokrater går nu i clinch med sundhedsminister Astrid Krag (SF) i forhold til beslutningen om at placere en ny partikelkanon til behandling af kræft i Aarhus. Der sker forud for et samråd onsdag eftermiddag, hvor sundhedsministeren netop skal redegøre for regeringens overvejelser i forhold til placeringen. Ifølge formanden for Sundheds- og Forebyggelsesudvalget, den socialdemokratiske Sophie Hæstorp Andersen (S), bør den nye partikelkanon placeres på Rigshospitalet og ikke i Aarhus, som regeringen ellers har besluttet sidste år. »Jeg er ikke tryg ved, at den beslutning, som Sundhedsstyrelsen har taget, om at man skal ligge et partikelterapianlæg i Aarhus, er den rigtige beslutning. Jeg er ikke tilfreds med de svar, jeg har fået fra sundhedsministeren, om, hvorfor vi skal flytte to tredjedele af alt kræftbehandling for kræftsyge børn til Aarhus frem for at gøre det på rigets fremmeste hospital, nemlig Rigshospitalet, som det hele tiden har været kutymen,« siger Sophie Hæstorp Andersen.  Hun forstår ikke, at behandlingen skal foregå i Aarhus, når man i hovedstaden er længere fremme i forhold til at have faciliteterne klar. »Region Hovedstaden har sammen med Rigshospitalet arbejdet på i mange år at få den her behandling - som er en skånsom behandling til kræftsyge børn - til Danmark, og derfor har man afsat 300 millioner kroner til et anlæg, som man kunne gå i gang med at sætte op over de kommende år. Det har man slet ikke i Aarhus. Der har man ikke finansieringen på plads. Jeg er meget uforstående over for, hvorfor vi skal vente,« siger hun. Sophie Hæstorp Andersen er kandidat til regionsformandsposten i Region Hovedstaden ved det kommende valg, og hvis hun vælges, forlader hun Folketinget. Hun anerkender, at hun går mod regeringens beslutning. »Jeg lægger ikke skjul på, at jeg er spidskandidat til regionsformandsposten, og derfor skal jeg selvfølgelig også være tryg ved, at hvis man træffer en beslutning, der kommer til at svække hovedstadens hospitaler - og som jeg samtidig ikke mener vil være til gavn for de mange kræftsyge børn, som vi har i Danmark - så skal jeg være tryg ved, at det er den rigtige, faglige beslutning.« Sophie Hæstorp Andersen står ikke alene med sit ønske. Hun støttes af en række socialdemokratiske borgmestre i hovedstadsregionen. Det gælder Steen Christiansen, borgmester i Albertslund, Thomas Gyldal Petersen, borgmester i Herlev, Kirsten Jensen, borgmester i Hillerød, Ole Bjørstorp, borgmester i Ishøj, og Henrik Møller, borgmesterkandidat i Helsingør. Det er Venstres kandidat til regionsvalget i hovedstaden og medlem af sundhedsudvalget, Martin Geertsen (V), der har indkaldt Astrid Krag i samråd. Han betegner det i en pressemeddelelse som en »forrykt sag«, at kræftkanonen skal placeres i Aarhus. »De helt store tabere er patienterne, herunder ikke mindst børn, som ikke kan få denne højt sofistikerede behandling her til lands,« forklarer Martin Geertsen.",
        "metadata": {
            "source": "https://www.berlingske.dk/politik/socialdemokrater-gaar-mod-astrid-krag-i-strid-om-kraeftkanon",
            "image_url": "https://berlingske.bmcdn.dk/media/cache/resolve/image_x_large/image/97/975301/6561167-lgekonflikt-astrid-krag-dropper-at-styre-sygebesg.jpg",
            "publication_time": "Onsdag d. 26. juni 2013, kl. 14.39",
            "author": null,
            "related_links": [],
            "attachments": []
        }
    }
}