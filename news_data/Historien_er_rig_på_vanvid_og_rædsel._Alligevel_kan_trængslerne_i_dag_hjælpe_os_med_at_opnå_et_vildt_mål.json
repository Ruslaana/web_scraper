{
    "version": "1.0",
    "document": {
        "id": "https://www_berlingske_dk/kultur/historien-er-rig-paa-vanvid-og-raedsel-alligevel-kan-traengslerne-i-dag",
        "title": "Historien er rig på vanvid og rædsel. Alligevel kan trængslerne i dag hjælpe os med at opnå et vildt mål",
        "content": "I midten af august 1897, da verden må have føltes på randen af en ny tid, stævnede den ombyggede norske hvalfangerskude »Belgica« ud fra havnen i Antwerpen med kurs mod det næsten ukendte Antarktis. Den unge kaptajn og ekspeditionsleder Adrien de Gerlache og det sammenbragte mandskab, hvoraf nogle – som den 24-årige nordmand Roald Amundsen – drømte om kommende hæder, mens andre flygtede fra fortiden, vidste ikke, hvilke ydmygelser, nederlag og rædsler der lå forude. Men de trængsler, de sejlede mod, det, de måtte udholde med det yderste af forstanden, gav os så uvurderlig indsigt i, hvordan mennesker reagerer på uvis isolation, at det er med til at føre os mod stjernerne og fjernere planeter. Det gik galt fra begyndelsen, og allerede inden »Belgica« forlod den kendte verden ved Sydamerikas sydspids for at krydse Drake-strædet, hvor verdens vinde hersker uhindret, havde ekspeditionen været udsat for alverdens ulykker lige fra ydmygende motorproblemer over grundstødning til mytterilignende tilstande ombord.  Mens albatrosser svævede omkring dem, lå det ukendte kontinent, som man vidste mere om fra Edgar Allan Poes, H.P. Lovecrafts og Jules Vernes forestillinger end fra kortlagt virkelighed, nu forude. »Der herskede en voldsom polarfeber i 1800-tallet. Man syntes, man havde været overalt i verden. Kun polerne var tilbage, og efterhånden som vi nærmede os Nordpolen, voksede interessen for Sydpolen, som man havde mange forestillinger om, som et paradis bag en mur af is, om glemte civilisationer, men også apokalyptiske forestillinger om kontinentet som et arnested for verdensomspændende eller personlig undergang,« fortæller Mads Lau Pedersen, der siden universitetstiden har beskæftiget sig indgående med litteraturen om Nord- og Sydpolen. Da »Belgica« endelig nåede Antarktis, tårnede enorme isbjerge sig frem af tågen, mens stilheden kun blev brudt af den gutturale lyd som suk fra for længst glemte guder, når isbjergene kolliderede over dybet. Den røde planet og det hvide ishav: Erfaringerne fra Antarktis kan i sidste ende hjælpe os på rejsen til Mars.Fold sammenLæs mereFoto: NASA NASA. For nogle ombord på »Belgica« blev det den sidste rejse. Den kun 20-årige nordmand Wiencke forsvandt trods hektiske minutters ihærdige redningsforsøg i de voldsomme bølger. For andre blev rejsen fundamentet for livslang anerkendelse, mens andre igen mistede forstanden. Deraf titlen på den nye amerikansk bog »Madhouse at the End of the Earth«, som forfatteren Julian Sancton, der har skrevet for de fleste af de mest prominente magasiner, blev inspireret til at skrive af de tanker, ordet »madhouse« satte i gang, da han læste en artikel om den tragiske ekspedition »Belgica«, der midt i den vidtstrakte hvidhed, som i Joseph Conrads fortælling, sejlede ind i mørkets hjerte. Bogstavelig talt. De mange uheld undervejs forsinkede ekspeditionen så meget, at det, som ikke måtte ske, skete, da »Belgica« frøs ubehjælpeligt fast i isen, da vinteren kom. Strandet ved verdens ende måtte mandskabet tilbringe måneder i den uvisse nat, hvor solen aldrig viser sig, mens de kunne gruble over tidligere polarekspeditioner som den årtiet før, hvor rygterne ville vide, at sindssygen spredte sig, og kannibalisme rådede blandt besætningen på 25, hvoraf kun seks overlevede. Det brogede mandskab, der i høj grad bestod af folk, der var stødt på grund i deres karriere, havde mange indbyrdes skærmydsler. Som en af ekspeditionens mest prominente deltagere, lægen dr. Frederick Cook, senere opsummerede sine erfaringer fra polaregnene: »Den lange nat med sin kapacitet for tragedie gør enhver polarbase til en galeanstalt. Her elsker og hader mænd hinanden med en passion, der trodser enhver beskrivelse. Drab, selvmord, sult, galskab, isnende død og alle djævlens handlinger bliver almindelige sindstilstande.« I en officiel rapport om »Belgica«-ekspeditionen fra 1904 hed det: »En sømand havde hysteriske anfald, der berøvede ham forstanden. En anden, der bevidnede presset fra isen, blev ramt af rædsel og vanvid af frygt for skæbnen.« »Belgica« fanget i ismasserne ved Antarktis16. februar 1899.Fold sammenLæs mereFoto: AFP/Ritzau Scanpix. Polarforskningens historie er rig på vanvid, og som forfatteren Julian Sancton skriver i »Madhouse at the End of the World«, er det fristende at »forbinde klodens højeste breddegrad med sindets dybeste afkroge«. Men ikke mindst på grund af Frederick Cook, fortæller Sancton i bogen, ved vi nu langt mere om, hvad der skete og sker, når mennesket er isoleret i polaregnenes vældige hvide uvished. Faktisk bruger den amerikanske rumfartsorganisation NASA erfaringerne fra »Belgica« til at ruste astronauter til rummet.  Kulden, uvished, isolationen, irritationen, kedsomheden, det konstante mørke eller skærende lys, blæsten, dåsemaden og den sociale stress har en pris. Besætningen fik skørbug af den ensartede kost og udviklede hjerteproblemer, som siden har vist sig at være almindeligt i polaregne. En ung belgier døde og forstærkede mismodet. I sin dagbog skrev en af videnskabsmændene ombord om den unge belgiers død: »Hvem af os bliver den næste?« En nordmand blev paranoid, en belgier blev psykotisk, og flere stirrede blot ud i luften mod fjerne horisonter, der ikke fandtes. Det er senere blevet kendt som fænomenet »the Antarctic Stare« – den antarktiske stirren – der ofte varsler større psykiske problemer. Kun den unge Roald Amundsen var ved godt mod, selvom han var lige så fysisk påvirket som de øvrige. »Dette er det liv, jeg altid har drømt om,« skrev nordmanden i sin dagbog. »Dette er det liv, jeg altid har drømt om.« Norske Roald Amundsen var som 24-årig med på en ekspedition til Antarktis, som psykisk og fysisk ramte deltagerne som en ishammer. Men Amundsen var trods alle frysende farlige trængsler i sit es – og blev senere første menneske på Sydpolen.Fold sammenLæs mereFoto: Ritzau Scanpix. Dr. Frederick Cook, der havde erfaringer fra den oprindelige befolkning i Grønland, tvang besætningen til at variere kosten med rå sæl og pingvin, til at bevæge sig på isen i det, han kaldte »galeanstaltspromenaden«, og til at stå nøgne foran et bål for at hver pore i kroppen kunne opfange en smule lys. For 20 år siden blev Gregers Gjersøe sammen med vennen Kristian Joos de første danskere, der stod på ski til Sydpolen. Han fortæller også om umådelige strabadser, men i modsætning til besætningen på »Belgica« vidste de to venner, hvad der ventede, og så var deres kammeratskab stærkt nok til at bære skærmydsler. »Vi kendte hinanden og havde praktiske opgaver og et dagligt mål, der gjorde, at vi imod kroppens vilje trak vores pulke 10-12 timer om dagen i modvind og minus 30 grader over is, der kan være blød eller hård, med konstant genskær fra solen i et fuldstændig ensartet landskab. Selvom vi blev lidt uvenner halvvejs, så kendte vi hinanden godt nok til at arbejde os ud af det,« siger Gregers Gjersøe og tænker på besætningen på »Belgica«: »Hvis man er strandet, som de var på »Belgica« i den mørke periode, mens isen presser mod skibet, og man ikke aner, om man kommer hjem igen, og er sammen med nogle, man ikke selv har valgt, så forstår jeg godt, man kan blive lidt halvskør,« siger Gregers Gjersøe. For mændene på »Belgica« var det en næsten mytisk og helt ukendt verden, de var strandet i. I takt med at vi ved mere om Antarktis, er forestillingerne og konspirationsteorierne trådt i baggrunden. De seneste var, at nazisterne havde en hemmelig base. Men selv om den mere eventyrlige opfattelse af Antarktis i nogen grad er fortid, så er tanken om katastrofe og undergang blevet langt mere reel. »De sidste 30 år er fiktionen om Antarktis blevet mere naturalistisk, og det, tror jeg, er, fordi der lurer en ægte katastrofe i isen, hvis den smelter. Men det er stadig, som om fantasi og virkelighed smelter sammen i den vanvidsregion,« siger Mads Lau Pedersen. Selvom det utvivlsomt var værre for 150 år siden, er Antarktis stadig et sted, der udfordrer ens mentale udholdenhed, og det var faktisk det, som læge Nadja Albertsen gjorde for det europæiske rumagentur, da hun testede sig selv og 12 kollegaer på Concordia-basen i Antarktis gennem 13 måneder. De data, hun indsamlede, skal på sigt hjælpe mennesket til længere rumrejser som for eksempel til Mars. »Der er tidspunkter, hvor tiden bliver meget lang, og man kan mærke, at ting, der normalt ikke ville udvikle sig til konflikter, gør det. Jeg tror også, det afhang meget af, hvilke opgaver vi hver især havde, og hvad vores omstændinger derhjemme var. Der var nogle, der kedede sig, og så er der rigtig meget tid til at tænke over, hvad der sker hjemme og ude i verden. Nogle havde små børn, de var væk fra. Så tror jeg, at tiden kan blive meget lang, og man kan forfalde til at gruble meget over tingene,« siger Nadja Albertsen. Forskningsbasen Concordia på Antarktis, hvor danske Nadja Albertsen tilbragte 13 måneder i 2018-2019 for at indsamle data til det europæiske rumprogram om menneskets reaktion på isolation i fjerne egne.Fold sammenLæs mereFoto: AFP PHOTO / GUY CLAVEL. Hun sørgede selv for at minde sig om, hvor fuldstændig enestående det var at have fået lov at tilbringe et år på Antarktis, og sørgede for at suge så meget lys som muligt til sig. I den lange nat oplyste solens genskær fra månen årtusinders lag af sne, mens mælkevejens stjerner glimtede med lys fra fjerne århundreder. »Selvom solen ikke står op, bliver det aldrig helt mørkt. Stjernerne og månen lyser, og der er en stribe lys fra solen i horisonten ved middagstid. Jeg var meget bevidst om at sidde under mælkevejen og om at huske mig selv på, at det var en unik situation, at prøve at være i nuet i stedet for at tænke på, hvad jeg skulle, når jeg kom hjem. Nogle gange skulle jeg lige hanke op i mig selv. Men der er ingen lysforurening, så man har den vildeste stjernehimmel, som er helt ubeskrivelig,« fortæller Nadja Albertsen. Da hun vendte tilbage til Danmark i efteråret 2019, anede ingen, at den isolation, hun havde oplevet ved verdens ende, ventede os alle. »Coronanedlukningen har været meget værre end isolationen på Antarktis. Der var en slutdato. Med corona ved man ikke, hvornår det er ovre,« siger Nadja Albertsen. Mændene ombord på »Belgica« sad i mørket ved verdens ende med samme uvished. Men de kom fri af isen, og selvom de aldrig nåede de mål, de havde med ekspeditionen, blev de alligevel de første mennesker til at overvintre på Antarktis, mens skibet knagede under isens pres. På trods af Cooks indsats på »Belgica« og bidrag til forståelsen af isolation endte han sine dage vanæret. I 1908 påstod han at have nået Nordpolen som den første, men mens han blev behørigt fejret i København året efter, såede hans evige rival, Robert Peary, der selv påstod netop at have nået Nordpolen, tvivl om Cooks bedrift. En dansk kommission nåede senere frem til, at Cooks færd til Nordpolen ikke kunne bevises. Roald Amundsen vendte tilbage til Antarktis og førte an, da de første mennesker nåede Sydpolen i 1911, hvor dette historiske billede blev taget.Fold sammenLæs mereFoto: AFP/Ritzau Scanpix. Roald Amundsen fik til gengæld den plads i verdenshistorien, han stræbte efter, da han som den første nåede Sydpolen i 1911. Men uanset hvem der nåede hvad først, så giver hver enkelt ekspedition til verdens ende os en dybere indsigt i det, som polarudforskeren Ernest Shackleton skrev efter at have overlevet umådelige trængsler på Antarktis: »Vi havde nået menneskets nøgne sjæl.« Det er den forståelse, der kan føre os til endnu fjernere horisonter.",
        "metadata": {
            "source": "https://www.berlingske.dk/kultur/historien-er-rig-paa-vanvid-og-raedsel-alligevel-kan-traengslerne-i-dag",
            "image_url": "https://berlingske.bmcdn.dk/media/cache/resolve/image_x_large_vertical/image/142/1420343/23741911-belgica1.jpg",
            "publication_time": "Onsdag d. 12. maj 2021, kl. 12.56",
            "author": "Rasmus Karkov",
            "related_links": [],
            "attachments": []
        }
    }
}