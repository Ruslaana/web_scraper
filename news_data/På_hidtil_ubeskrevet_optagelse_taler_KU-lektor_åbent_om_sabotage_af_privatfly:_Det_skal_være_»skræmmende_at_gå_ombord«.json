{
    "version": "1.0",
    "document": {
        "id": "https://www_berlingske_dk/politik/paa-hidtil-ubeskrevet-optagelse-taler-ku-lektor-aabent-om-sabotage-af",
        "title": "På hidtil ubeskrevet optagelse taler KU-lektor åbent om sabotage af privatfly: Det skal være »skræmmende at gå ombord«",
        "content": "I slutningen af september blev der under et oplæg om klimaaktivisme i kulturhuset på Islands Brygge fremlagt en – nok for mange – alternativ metode til at sætte en stopper for CO₂-udledningerne fra privatfly. Med et partisantørklæde hængende over skuldrene talte Fernando Racimo, lektor i evolutionær genetik på Københavns Universitet, åbent om sabotage i klimaets navn. »Jeg håber i sidste ende, at der vil være en form for sabotage på private jetfly, så det faktisk bliver skræmmende at gå ombord, fordi man måske ikke kan lande igen, hvis man stiger ombord,« sagde Fernando Racimo. I den forbindelse forklarede forskeren om begrebet »exnovation«, som handler om at omgøre eksisterende strukturer i samfundet. Han sagde videre, at hvis den form for »undoing«, som han kalder det – på dansk omgøre – skal ske, så er der behov for en bredere konsensus om, hvad fordelene er ved det. »Du kan kalde det en lovligundoingeller en ulovligundoing– det er underordnet,« sagde lektoren og pointerede, at det er vigtigt at »afslutte ting«. Underforstået: Afslutte ting, der skader klimaet. Hele oplægget er optaget på video og ligger offentligt tilgængeligt påYouTube. På trods af sine udmeldinger tilbage i september slår Fernando Racimo over for Berlingske fast, at han ikke er ude på at bryde loven. »Det, jeg håber på, er, at det en dag bliver lovligt at deaktivere privatfly forud for afgang, fordi det er et af de transportmidler, der udleder allermest CO₂ i verden,« lyder forklaringen nu fra lektoren. Juraprofessor emeritus på Københavns Universitet Jørn Vestergaard vil ikke vurdere den konkrete sag, men oplyser til Berlingske, at efter straffelovens paragraf 136, stk. 1 straffes det med bøde eller fængsel indtil fire år at tilskynde offentligt til en forbrydelse. Det omtalte oplæg blev afholdt under Degrowth Festival 2024, hvor man gennem forskellige foredrag kunne blive introduceret til såkaldte »modvækst-begreber« samt »økologisk og feministisk økonomi«. I den forbindelse løftede Fernando Racimo sløret for sine tanker om klimaaktivisme i en samtale med miljø- og energiforsker ved Lunds Universitet Ekaterina Chertkovskaya. I samme ombæring forklarede Racimo om sin tilknytning til klimaaktivistgruppen Scientist Rebellion, som er en international bevægelse af forskere, der udøver civil ulydighed modregeringers »klimasvigt«. IfølgeAkademikerbladettog Fernando Racimo initiativ til oprette den danske undergren af bevægelsen tilbage i 2020. Udover det er forskeren også tilknyttet den propalæstinensiske bevægelse Academics for Palestine. Scientist Rebellion mener, at forskeres rolle skal ændre sig fra blot at forske, formidle og rådgive til at gå direkte til modstand mod eksisterende strukturer i samfundet gennem »civil ulydighed«. »Forskere skal besætte bygninger, besætte gader, blokere veje og sætte dem selv i situationer, hvor de bliver anholdt,« sagde Fernando Racimo i oplægget i september. Adspurgt om man ikke udsætter mennesker for stor fare, hvis man normaliserer at sabotere privatfly, svarer Fernando Racimo: »Man udsætter mennesker for en stor fare, hvis man lader privatfly blive ved med at operere. Vi er gang på gang blevet advaret om den situation, vi er i med hensyn til klimakrisen. Jeg mener, at det er virkelig vigtigt, at der kommer et forbud mod privatfly hurtigst muligt.« Er det okay at udsætte mennesker for fare i kampen mod klimakrisen? »Det er selvfølgelig aldrig okay at udsætte folk for fare. Det, jeg mener, er, at det bør være normalt og legalt at deaktivere et fly, hvorefter man informerer passagerer og flypersonalet om det,« siger Fernando Racimo og fortsætter: »Jeg tror ikke, at særlig mange har lyst til at stige på et fly, hvis de ved, at det ikke kan flyve ordentligt.« Anerkender du, at man kan få forståelsen af, at du i september opfordrede folk til at begå forbrydelser? »Jeg håber, at folk forstod, hvad jeg mente. Og det er, at privatfly burde forbydes, fordi de gør stor skade. Jeg ville aldrig udsætte folk for fare.« Der har tidligere været uro om aktivistgruppen Scientist Rebellion. Til en demonstration arrangeret af bevægelsen i juni 2023 mod brugen af privatfly blev 11 demonstranter ifølge Akademikerbladet anholdt i Roskilde Lufthavn. Iført gule veste og store bannere med teksten »forbyd privatfly« blokerede de den vej, der leder ind til lufthavnen. Det førte til en sigtelse efter straffelovens paragraf 193 for omfattende forstyrrelse af kritisk infrastruktur, og det kan potentielt udløse en straf på op til seks måneders fængsel. »Jeg er ikke uberørt ved tanken om, at jeg kan blive idømt en klækkelig bøde eller fodlænke. Men selv om det er skræmmende, får du mig ikke til at sige, at vi gik for langt den dag,« udtalte Laura Horn, lektor ved Institut for Samfundsvidenskab og Erhverv på Roskilde Universitet (RUC), som var en af de 11 anholdte. Berlingskehar tidligere talt med selvsamme RUC-lektor, fordi hun tog del i en propalæstinensisk demonstration arrangeret af den udskældte studenterbevægelse RUC Intifada, efter at maskerede demonstranter blev fjernet af politiet for at blokere indgangen til rektor på RUC Hanne Leths kontor. Laura Horn og Fernando Racimo tilkendegav i januar deres holdning om privatfly sammen i en kommentar bragt iDagbladet Informationmed overskriften: »At elitens privatfly stadig er lovlige, er en flyvning direkte ind i klimakatastrofen.« »Privatfly er som en CO₂-bombe, som de ultrarige smider mod os alle. En væsentlig del af den rigeste ene procents udledninger skyldes rejser i privatfly, som udleder op til 14 gange mere CO₂ per passager end kommercielle ruteflyvninger,« skrev forskerne blandt andet. I et skriftligt svar forklarer direktør for Det Sundhedsvidenskabelige Fakultet (SUND) på KU, Jess Pilegaard, at fakultetet på ingen måder bifalder udtalelsen. »Alle skal overholde de gældende love, og sabotage er en alvorlig strafbar handling, der i øvrigt er til stor fare for andre,« skriver Jess Pilegaard og fortsætter: »Vi hæfter os ved, at Fernando i det omtalte klip introducerer sig selv som aktivist med tilknytning til en række grupperinger i civilsamfundet. Vi opfatter det således, at han her udtaler sig som privatperson og ikke som ansat på eller repræsentant for Københavns Universitet.« Jess Pilegaard tilføjer, at fakultetet er bevidst om, at der er stærke meninger i samfundet i forhold til klimaspørgsmålet, og derfor er det helt relevant, at personer med ansættelse på SUND og KU deltager i den debat: »Naturligvis inden for lovens grænser. Det gælder uanset, om det er som privatpersoner, som del af grupperinger eller i kraft af deres faglighed. I det konkrete tilfælde må det være op til domstolene at vurdere, hvorvidt der er tale om en strafbar handling.« Rettelse 14:12: Tidligere fremgik det af artiklen, at Fernando Racimo er professor i evolutionær genetik på Københavns Universitet. Han er retteligt lektor i evolutionær genetik. Det er nu blevet rettet i artiklen. ",
        "metadata": {
            "source": "https://www.berlingske.dk/politik/paa-hidtil-ubeskrevet-optagelse-taler-ku-lektor-aabent-om-sabotage-af",
            "image_url": null,
            "publication_time": "Fredag d. 15. november 2024, kl. 11.46",
            "author": "William Alkærsig Springer",
            "related_links": [],
            "attachments": []
        }
    }
}