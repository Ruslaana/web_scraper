{
    "version": "1.0",
    "document": {
        "id": "https://www_berlingske_dk/synspunkter/mille-ejrnaes-har-mistet-sin-far-sorgen-over-at-miste-bliver-aldrig",
        "title": "Mille Ejrnæs har mistet sin far: »Sorgen over at miste bliver aldrig større af at blive talt om. Det værste, der kunne ske, er allerede sket«",
        "content": "Døden er for mig både væsentlig og uvæsentlig. Jeg ved, at den kommer, men jeg ved ikke, hvad den indebærer. Jeg tror ikke på et paradis og det evige liv. Måske derfor nager det mig at opleve, at vi ofte tyr til spirituelle forestillinger og forhåbninger om et efterliv, når vi italesætter de afdøde, i stedet for rent faktisk at tale om det, vi alle ved med sikkerhed – nemlig hvem og hvad de døde var, mens de levede. Selv har jeg haft døden tæt inde på livet fra en tidlig alder. Jeg husker, hvordan jeg som lille pige græd ned i hovedpuden, når jeg skulle sove. Jeg husker, at jeg gemte sølvpapiret fra de madpakker, min far havde smurt til mig, og jeg husker min lille æske med lågene fra den sidste Toms julekalender, min far havde købt til mig. Men mest af alt husker jeg, hvordan den sorteste sky blev lysere og lysere, når mine nærmeste talte om min far og viste mig, at jeg ikke var alene om at huske og savne ham. Der ligger en ubeskrivelig stor bekræftelse i andres anerkendelse af mennesket, der ikke længere lever, og der er noget befriende i at se og høre andre mindes dem. At tale om min far fjernede ikke sorgen – det er der ikke noget, der kan – men det gjorde min hovedpude mindre våd og mine morgener mindre tunge. »Det er forståeligt, hvis det for mange er lettere at tale om det uvisse ved døden frem for dens irreversible essens, men jeg synes, at det er noget, vi skal gøre op med.«Fold sammenLæs mereFoto: Signe Goldmann/Ritzau Scanpix. Det er dog min erfaring, at mange ikke tør tale om de afdøde. Tendensen til at tale om, hvor de døde mon befinder sig nu, spænder ofte ben for at tale om dem, deres person og hvad det betød for os, at de var her. Sommetider håber jeg selv, at min afvisning af et højere guddommeligt princip en dag vil falde så hårdt til jorden, at jeg vil kunne tro på, at min far og min hund har fundet hinanden på en sky, de kalder hjem. Min far, der skulle være der gennem hele min opvækst, og som jeg en dag skulle gøre til morfar. Og min hund, Einar, der passede på mig gennem mit eget sygdomsforløb og agerede snotklud, da verden føltes tung og uretfærdig. Hvis bare jeg levede i denne tro, kunne forestillingen om paradis danse så fint og trygt hen over min nethinde. Men det gør den ikke. Jeg er villig til at stå alene med sagen om at huske og tale om min far. Selv til min farfars bisættelse undlod præsten at nævne min far og fremhævede kun hans søster i sin tale om deres fælles fars livsbedrifter, og det føltes, som om vi kun var ganske få i kirken, der oplevede forbigåelsen af min far som et stik i hjertet. Men selvom jeg er parat til at stå i denne sag alene, bliver den langt lettere, når vi er flere, der tør dele den. At være fælles om at holde minderne om de afdøde i live gør smerten ved deres bortgang mere tålelig. Det er forståeligt, hvis det for mange er lettere at tale om det uvisse ved døden frem for dens irreversible essens, men jeg synes, at det er noget, vi skal gøre op med. Sorgen over at miste bliver aldrig større af at blive talt om. Det værste, der kunne ske, er allerede sket. Frygter man at gøre et sørgende menneske ked af det, må man for alt i verden huske, at det alleredeerked af det. Jeg mærker ikke en guds tilstedeværelse i min verden. Men kærligheden mærker jeg på egen krop, når sorgens gnaven i mit sind bekræfter de varme følelser, der ikke længere har et sted at gå hen. Måske vil jeg en dag begynde at tro, men for nu er kærligheden, oplevelserne og minderne alt, hvad jeg behøver at forstå. Og dem må vi for alt i verden ikke glemme at tale om. Mille Ejrnæs er journaliststuderende ",
        "metadata": {
            "source": "https://www.berlingske.dk/synspunkter/mille-ejrnaes-har-mistet-sin-far-sorgen-over-at-miste-bliver-aldrig",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912089/24932463-kiste-med-blomster-i-kapel-sjlland-den-14-juni.jpg",
            "publication_time": "Søndag d. 20. april 2025, kl. 18.48",
            "author": null,
            "related_links": [],
            "attachments": []
        }
    }
}