{
    "version": "1.0",
    "document": {
        "id": "https://www_berlingske_dk/politik/frank-jensens-soen-bliver-ny-borgmester-i-aalborg",
        "title": "Frank Jensens søn bliver ny borgmester i Aalborg",
        "content": "Lasse Frimand Jensen kan inden længe iføre sig de gyldne borgmesterkæder i Aalborg. Tirsdag aften blev det 37-årige byrådsmedlem valgt som Socialdemokratiets spidskandidat i Aalborg Kommune ved næste kommunalvalg, der skal afholdes i 2025. Da Aalborg Kommune lige nu reelt er uden borgmester efter Thomas Kastrup-Larsens afgang, kommer Lasse Frimand Jensen samtidig på det næste byrådsmøde i kommunen til at blive indsat som borgmester. Lasse Frimand Jensen, der er søn af tidligere overborgmester i Københavns Kommune Frank Jensen, vandt et kampvalg om at blive spidskandidat, hvor han var oppe imod tidligere minister Flemming Møller Mortensen. 70 procent af de stemmeberettigede medlemmer af Socialdemokratiet i Aalborg stemte til valget om spidskandidaturet. Lasse Frimand Jensen fik 366 stemmer, mens Flemming Møller Mortensen fik 307. Fem stemte blankt. »Der findes ikke nogen større ære for mig i verden, end at skulle være vores partis spidskandidat til kommunalvalget i 2025,« siger Lasse Frimand Jensen på et møde i Socialdemokratiet Aalborg tirsdag aften. »Det er en drøm, der går i opfyldelse, men jeg ved også, at det er en stor opgave, der venter os, fordi vi skal genvinde borgmesterposten. Det lykkes vi kun ved, hvis vi står sammen som parti, byrådsgruppe og bevægelse.« Der skal skiftes ud på borgmesterposten i Aalborg Kommune, efter at Thomas Kastrup-Larsen (S) forlod posten ved udgangen af maj. Han overtog borgmesterposten i 2014 og meddelte i slutningen af marts i år, at han ikke ville genopstille ved kommunalvalget i 2025. I første omgang var det planen, at Kastrup-Larsen ville træde tilbage 31. juli, men efter at have fået et direktørjob på Professionshøjskolen UCN blev hans sidste dag som borgmester i stedet 31. maj. Siden har Helle Frederiksen (S), der er viceborgmester i kommunen, fungeret som borgmester. Lasse Frimand Jensen har været medlem af byrådet i Aalborg Kommune siden 2014. Siden 2015 har han arbejdet i virksomheden International House North Denmark. Han har desuden en master i Development and International Relations fra Aalborg Universitet. Aalborg Kommune har siden 1925 været ledet af en socialdemokratisk borgmester. /ritzau/ ",
        "metadata": {
            "source": "https://www.berlingske.dk/politik/frank-jensens-soen-bliver-ny-borgmester-i-aalborg",
            "image_url": "https://berlingske.bmcdn.dk/media/cache/resolve/image_x_large_vertical/image/168/1684116/24448874-.jpg",
            "publication_time": "Tirsdag d. 06. juni 2023, kl. 19.10",
            "author": null,
            "related_links": [],
            "attachments": []
        }
    }
}