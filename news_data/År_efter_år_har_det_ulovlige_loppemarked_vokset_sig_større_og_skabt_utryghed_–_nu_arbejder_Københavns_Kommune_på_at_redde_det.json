{
    "version": "1.0",
    "document": {
        "id": "https://www_berlingske_dk/metropol/aar-efter-aar-har-det-ulovlige-loppemarked-vokset-sig-stoerre-og-skabt",
        "title": "År efter år har det ulovlige loppemarked vokset sig større og skabt utryghed – nu arbejder Københavns Kommune på at redde det",
        "content": "Ved Nørrebro Station har et loppemarked vokset sig større år efter år. På udlagte tæpper har sælgere i massevis længe tilbudt de forbipasserende københavnere at kunne købe alt fra sko til elektronik og legetøj. I forbifarten kan det se ud som et hvilket som helst andet loppemarked. Men det er ulovligt og har længe været udskældt og omdiskuteret blandt borgere og myndigheder. Det vil man dog endelig gøre noget ved nu. Et nyt tiltag skal lovliggøre loppemarkedet,skriver KøbenhavnLIV. Det vil man gøre ved at udskifte de mange tæpper med nogle borde »oppe i højden«, forklarer områdechef for Teknik- og Miljøforvaltningen i København, Jakob Tamsmark, til KøbenhavnLIV. På den måde vil salget blive lovligt og velkomment: »Langt de fleste sælgere er på lovligt ophold og tjener til dagen og vejen ved at samle pant eller ved at sælge det, vi andre vil kalde udtjent elektronisk grej. Det er en svær problemstilling. Vi eller politiet hverken kan eller må jage migranterne væk. Nu prøver vi i stedet at finde en løsning, så det er værdigt for dem at være her,« siger han. Man håber, at de nye tiltag vil medføre et tryggere miljø på Lyngsies Plads, der ligger tæt på Nørrebro Station.Fold sammenLæs mereFoto: Thomas Lekfeldt. Til Berlingske uddyber Jakob Tamsmark planerne for loppemarkedet. Først og fremmest skal »kræmmerne« have en tilladelse til at sælge – og det har man søgt nu: »Udfordringen har været, at salget foregår på gadeplan og er fuldstændigt tilfældigt. Salget skal løftes op, så det ikke ligger nede på selve gaden, men at det er velkomment som ved andre loppemarkeder. I praksis kan det være campingborde af en art,« siger han til Berlingske. Men borde er ikke nok. »Bordene i sig selv gør det ikke lovligt. Derfor har den frivillige organisation Menneskebiblioteket, der er med i arbejdet, i samarbejde med kræmmerne søgt om en stadeplads hos kommunen. Får de tilladelsen, hvilket jeg forventer, er forholdet sådan set legaliseret,« tilføjer han. Ud over at få en stadetilladelse og at skifte tæpper ud med borde, vil man også oprette et »regelsæt«, som skal holde orden i salget, forklarer Jakob Tamsmark. »Med en stadetilladelse får kræmmerne bestemte arealer, hvor bordene kan stå. Ting skal heller ikke rode på selve fortovet, som gør at det kan blive efterladt,« siger Jakob Tamsmark og fortsætter: »Det vil formentligt også blive sådan, at de skal rydde op hver eftermiddag, når salget stopper. Det gør også, at vi eventuelt kan samle effekter ind, som ikke skal sælges, og skaffe dem af vejen på forsvarlig vis.« Det faste regelsæt skal også skabe mere tryghed, forklarer han. »Vi håber, at borgere, der kommer forbi pladsen, fremover vil opleve, at salget ikke længere foregår tilfældigt på gaden og under ukontrolleret former, men i stedet får karakter af et kontrolleret loppemarked, som der er styr på. Og at man som borger derfor ikke bliver utryg.« Lige nu afventer man stadig godkendelse af stadetilladelsen, som – hvis Københavns Kommune giver grønt lys – gør, at loppemarkedet fremover bliver lovligt.",
        "metadata": {
            "source": "https://www.berlingske.dk/metropol/aar-efter-aar-har-det-ulovlige-loppemarked-vokset-sig-stoerre-og-skabt",
            "image_url": "https://berlingske.bmcdn.dk/media/cache/resolve/image_x_large/image/182/1829673/24779716-bydelsportrtter-fra-ydere-nrrebro-i-forbindelse.jpg",
            "publication_time": "Mandag d. 26. august 2024, kl. 18.23",
            "author": "Malthe Håkonssen",
            "related_links": [],
            "attachments": []
        }
    }
}