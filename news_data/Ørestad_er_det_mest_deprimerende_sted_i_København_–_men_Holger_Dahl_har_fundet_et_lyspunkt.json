{
    "version": "1.0",
    "document": {
        "id": "https://www_berlingske_dk/arkitektur/oerestad-er-det-mest-deprimerende-sted-i-koebenhavn-men-holger-dahl-har",
        "title": "Ørestad er det mest deprimerende sted i København – men Holger Dahl har fundet et lyspunkt",
        "content": "Ørestad findes, Ørestad findes. Sådan ville digteren Inger Christensen måske begynde en reportage herude fra Københavns sydligste udpost, men jeg er ikke poet, så jeg vil nøjes med at konstatere det oplagte: At Ørestad efterhånden er vokset til, sådan at man som gæst kan begynde at danne sig et endeligt indtryk af, hvad den nye bydel egentlig kan. Her er bygninger i massevis, her er metro til døren, her er parkeringshuse, et shoppingcenter, og minsandten om her ikke også er en ølbar, der hedder Stamsted – det lyder hyggeligt. Formen siger »hus«, men fortæller samtidig, at det ikke er noget almindeligt hus.Fold sammenLæs mereFoto: Sandra Gonon. For mig har Ørestad altid haft det store problem, at der ikke er noget herude, der giver mig lyst til at besøge bydelen. Københavns andre kvarterer har hver især adskillige attraktioner, der gør, at man med jævne mellemrum kommer forbi: Empire Bio på Nørrebro, McKluud på Vesterbro, hele Nordre Frihavnsgade på Østerbro for nu bare at gribe løst i posen med det særlige. De er allesammen steder, enhver københavner kender. Men hvad med Ørestad? Hvad er der her, som man ikke kan leve uden? Royal Arena måske, men det er jo bare sådan et ind/ud-sted – trods sin størrelse. Så er her Field's – et sted, der gør mig deprimeret på under et minut. Og her er Bella Center – hvor depressionen indfinder sig med cirka samme hast, og så er her ikke mere. Men jeg ved, at mange mennesker er glade, meget glade, for at bo i Ørestad, så jeg prøver virkelig at være positiv her på min udflugt. Jeg er taget herud for at se en netop indviet attraktion. Måske dén kan blive det enkeltelement, der gør Ørestad til en destination for andre end bydelens beboere: Ørestad har fået et udsigtstårn, intet mindre. Det blev indviet 9. december, og jeg har begivet mig med metroen til Vestamager for at se, om det ligefrem er værd at rejse efter. Tårnet, der er det sidste af de såkaldte støttepunkter for Naturpark Amager, ligger smukt for enden af Asger Jorns Allé, der slet ikke er nogen allé. Der er ikke et eneste træ at se her, men der er en fin gangbro af træ, der slynger sig ind på fælleden, som vitterlig er en fantastisk herlighed her på kanten af byen. Naturparken er kæmpestor, og hvis man vil se den i al sin herlighed, skal man have cykel eller sovepose med, for der er langt fra den ene ende til den anden. At gå fra metrostationen »Vestamager« frem mod tårnet er en – skal vi sige pudsig? – oplevelse: Herude på Ørestads yderste kant er bygningskvaliteten smurt temmelig tyndt ud for nu at sige det mildt. Jeg er med på, at ikke al boligarkitektur skal være spektakulær mesterarkitektur. Men når man går ad Asger Jorns Allé, kommer man uvilkårligt til at tænke på Poul Nyrups manende ord: »Kan vi ikke gøre det lidt bedre?« Mit mantra for dagen er: »Jeg ved, at virkelig mange mennesker er glade, meget glade, for at bo i Ørestad«, og det messer jeg derfor i mit hoved, mens jeg går langs bagsiden af et julemarked, forbi en snedig frostboks til levering af måltidskasser, forbi noget byggeri, der måske en dag bliver til et kreativt aktivitetsområde, og frem mod det slanke, sjovt kantede udsigtstårn. Det var arkitekterne fra ADEPT og landskabsarkitekterne fra LYTT, der i sin tid vandt konkurrencen om støttepunkterne. Og den arkitektoniske fællesnævner, de har fundet til de seks små »follies«, har alle den skønne form og behagelige materialitet, bygningerne inde i Ørestad næsten allesammen mangler. De fløjlsagtige, sorte træspåner, behandlet med den japanske »yakisugi«-brændteknik, står flot mod vinterhimlen, og selve den skæve form, der tydeligt siger »hus – men særligt hus«, fungerer fremragende sammen med sivene, birketræerne og den gyldent visne fælled. Også træbroen gennem vildgræsserne frem mod udsigtstårnet er fint lagt og skæmmes kun af et bredt udvalg af hundelorte – men det er jo ikke arkitekternes skyld. Landskabsarkitekterne fra LYTT har stået for omgivelserne. Den slyngede træbro, der fører ind i naturparken, har også bænke, man kan hvile sig på.Fold sammenLæs mereFoto: Sandra Gonon. Når man bygger et udsigtstårn, er det vigtigt, at udsigten fra toppen er anderledes end udsigten fra foden af tårnet. Hvis man ikke oplever en forandring ved at stige op i luften, kan det hele jo være lige meget. I en by er et tårn altid sjovt, fordi man forstår byens struktur meget bedre, når man ser den fra oven. Men på en flad græsmark giver et udsigtstårn ikke så megen mening. Heldigvis har arkitekterne tænkt over dette dilemma og har derfor sørget for at indramme nogle udsigter, som man får præsenteret som interessante »billeder«, når man bevæger sig op i tårnet. Halvvejs oppe kan man kigge ind over Ørestad, og helt oppe i toppen er det fælleden og udsigten mod sydvest, man ser – og det er flot, også når vinterblæsten går til marv og ben. Naturpark Amager er stadig en glemt superattraktion i København, og selvom jeg nok aldrig bliver perlevenner med Ørestad, må jeg give mig hen her på kanten af verden: At bo så tæt på København, så tæt på en metrostation og samtidig så tæt på så megen natur – det må være skønt, tænker jeg. Og det nys indviede udsigtstårn gør faktisk glimrende reklame for den tanke.",
        "metadata": {
            "source": "https://www.berlingske.dk/arkitektur/oerestad-er-det-mest-deprimerende-sted-i-koebenhavn-men-holger-dahl-har",
            "image_url": null,
            "publication_time": "Søndag d. 15. december 2024, kl. 14.32",
            "author": "Holger Dahl",
            "related_links": [],
            "attachments": []
        }
    }
}