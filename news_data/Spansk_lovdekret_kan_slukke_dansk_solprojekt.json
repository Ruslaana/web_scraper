{
    "version": "1.0",
    "document": {
        "id": "https://www_berlingske_dk/virksomheder/spansk-lovdekret-kan-slukke-dansk-solprojekt",
        "title": "Spansk lovdekret kan slukke dansk solprojekt",
        "content": "Solen bager over de sydvestlige provinser ved den spanske middelhavskyst. Generøse lovbestemte afregningspriser har i de senere år ført til massive investeringer i solcelleparker til produktion af el. Siden 2008 er der investeret 18 mia. euro eller 134 mia. kr. Pengene går især til solparker og i mindre grad til vindparker. Priserne er for høje og belaster i stigende grad den spanske økonomi. Det førte sidste år til reduktion af afregningspriserne til producenterne af el fra industriparker med solpaneler. De spanske elforbruger betaler en markedspris, der blot udgør mellem en fjerdedel og en femtedel af de politisk bestemte tariffer. Men nu risikerer solenergianlæggene igen at blive ramt - denne gang af drastiske prisreduktioner på levering af el. Et stort dansk solanlæg, Don Benito i Badajoz, i det sydvestlige Spanien kommer dermed i søgelyset. Anlægget blev igangsat i 2008, finansieret med tyske banklån og investeringer fra en række danske storlandmænd. Bag anlægget til 400 mio. kr. står en af Danmarks førende udbydere af investeringsprojekter i europæiske solcelleanlæg, det århusianske Obton. Den planlagte politiske spanske raid med prisreduktioner gælder først og fremmest fremtidige projekter, men muligvis også solparker, der allerede er i drift vil blive omfattet af dekretet. Det kan bringe rentabiliteten i anlæggene og dermed de gigantiske investeringer i fare. Regeringen overvejer ifølge spanske og internationale medier og banker som Deutsche Bank i løbet af kort tid af indføre reduktioner på mindst 20-25 procent på afregningspriserne. Rygter vil tilmed vide, at der i værste fald kan blive tale om en reduktion på op til 40 procent. Obton afviser En reduktion i den lovbestemte afregningspris med tilbagevirkende kraft for solcelleproduceret el fra igangsatte anlæg vil få meget negative konsekvenser for enhver investering i solcelleindustrien. Det slår Obton fast med syvtommersøm i gennemgangen af risikofaktorerne for investorerne i forbindelse med nyt prospekt, Obton Solenergi A/S. Investeringsselskabet prøver at få danske investorer til at investere 30 mio. kr. i aktier i Obton Solenergi A/S, der ud over Don Benito ejer en solpark i henholdsvis Tyskland og Italien. Andre 100 mio. kr. er allerede bevilgede lån fra de tyske banker, IKB Deutsche Industriebank og Deutsche Kreditbank. Falder prisstøtten bort, vil det reducere spanske solanlægs værdi så betydeligt, at lånefinansierede investorer vil miste hele deres investeringer. Banker må overtage anlæggene og foretage store nedskrivninger. Men så galt vil det næppe gå, er udmeldingen fra Obton. »Den spanske industriminister Miguel Sebastián slog 27. april fast, at der ikke under nogen omstændigheder og på trods af rygter om det modsatte vil blive tale om nedsættelse af subsidierne med tilbagevirkende kraft for eksisterende anlæg. Derfor er snakken om nedsættelse med tilbagevirkende kraft hypotetisk og ren spekulation,« mener Obtons adm. direktør Anders Marcus. Obton lokker investorerne med et årligt afkast af den investerede kapital på 12 procent. »Bliver afregningspriserne på spanske anlæg skåret med mellem en tredjedel og en fjerdedel for eksisterende solcelleanlæg, får investorerne i vores aktuelle projekt, der omfatter tre lande, et lavere afkast,« erkender han. Alvorligt for tyske banker Det er i lyset af Spaniens blodrøde økonomi med store budgetunderskud samt krav fra EU at regeringen i Madrid i øjeblikket drøfter et nyt dekret om at skære afregningspriserne til solparkerne med mindst 20-25 procent. Det kan ikke udelukkes, at eksisterende anlæg med tilbagevirkende kraft vil få beskåret deres afregningspriser, siger Deutsche Banks ekspert Virginia Sanz De Madrid Grosse i en analyse. »Vi lægger ikke skjul på, at når man går ind og investerer i Obton, løber man en eller anden form for politisk risiko. Vores vurdering er, at risikoen for justeringer på afregningsprisen for lille. Men man kan aldrig være sikker på noget. Skærer regeringen i Spanien tarifferne med 40 pct. på eksisterende anlæg, vil det vil få alvorlige problemer for bankerne bag vores projekt,« erkender Marcus. Stort set alle europæiske solanlæg er finansieret af tyske banker. Hvis den spanske regering indfører nye regler med stærkt reducerede afregningspriser, der også omfatter eksisterende anlæg, vil den få alvorlige problemer med Tysklands regering for ikke at holde indgåede aftaler. Det politiske styre i Berlin vil have styret i Madrid til at opgive sit forehavende for at undgå, at solparkerne ikke kollapser økonomisk og dermed rammer de tyske banker med et brag, mener Anders Marcus.",
        "metadata": {
            "source": "https://www.berlingske.dk/virksomheder/spansk-lovdekret-kan-slukke-dansk-solprojekt",
            "image_url": "https://berlingske.bmcdn.dk/media/cache/resolve/image_x_large/image/82/827822/2586567-sol.jpg",
            "publication_time": "Fredag d. 21. maj 2010, kl. 05.01",
            "author": "Bent Højgaard Sørensen",
            "related_links": [],
            "attachments": []
        }
    }
}