{
    "version": "1.0",
    "document": {
        "id": "https://www_berlingske_dk/samfund/dfds-faerger-forbyder-opladning-af-el-biler",
        "title": "DFDS-færger forbyder opladning af el-biler",
        "content": "Der er indtil videre sat en stopper for at oplade el-biler om bord på rederiet DFDS' færger. Der sker efter branden onsdag på færgen Pearl of Scandinavia, der var på vej fra Oslo til København, skriver DR Nyheder. - Vi forbyder opladning af elbiler af sikkerhedsmæssige grunde, til vi har en konklusion fra myndighederne om brandårsagen, siger informationschef Gert Jakobsen. TV: Se færgen ankomme til København efter branden En Nissan, der var ombygget fra benzin til el, brød i brand. Og ejeren af bilen, der har et firma, som bygger benzinbiler om, mener, at det formentlig var en ganske almindelig forlængerledning, som kortsluttede. Søren Ekelund havde købt ledningen i Norge og sat det til et stik på færgen. - Stikket har nok ikke været helt tætsluttet, for det kunne være fugt, der har fået det til at kortslutte, siger han.  Omkring 650 mennesker var om bord på Pearl of Scandinavia, da der udbrød brand på vogndækket. Ingen personer kom til skade ved branden. Efter branden var slukket kunne færgen fortsætte for egen kraft mod Københavns Havn. /ritzau/",
        "metadata": {
            "source": "https://www.berlingske.dk/samfund/dfds-faerger-forbyder-opladning-af-el-biler",
            "image_url": "https://berlingske.bmcdn.dk/media/cache/resolve/image_x_large/image/81/814435/3309289-oslofrgen.jpg",
            "publication_time": "Torsdag d. 18. november 2010, kl. 08.52",
            "author": null,
            "related_links": [],
            "attachments": []
        }
    }
}