{
    "version": "1.0",
    "document": {
        "id": "https://www_berlingske_dk/rejser/her-vil-vi-hen-paa-juleferie",
        "title": "Her vil vi hen på juleferie",
        "content": "Det er ikke noget nyt, at danskerne gerne vil have sol og varme i den kolde juletid, og det bekræfter nye tal fra hotel- og rejsesøgemaskinen momondo, der har kortlagt danskernes rejsesøgninger over julen. Og her er Asien storfavorit. Især Bangkok i Thailand er en af de byer, vi har søgt allermest på, fortæller Lasse Skole Hansen, der er presseansvarlig hos momondo:  »Selv om det typisk er dyrere at rejse væk i julen på grund af den høje efterspørgsel, er der alligevel mange danskere, som benytter feriedagene til at komme lidt væk og få sig et afbræk fra vinterkulden. En destination som Bangkok byder både på solgaranti og storbyaktiviteter som shopping og sightseeing, og samtidig skal du ikke rejse langt for at finde fantastiske strande,« forklarer han. Men vi er dog stadig nogle, der ikke har mulighed for en længere ferie over julen, og den gruppe søger da også destinationer tættere på, siger Lasse Skole Hansen. Her er klassikerne London og Paris stadig favoritter:  »Hvis man ikke har planlagt en længere ferie, er det en fordel at vælge destinationer som disse, hvor der er relativ kort flyvetid, så man har mere tid til alt det sjove,« siger han. Men der er da også dukket nye rejsemål op på vores ønskeliste, kan momondo tyde ud fra deres tal. Både New York og Miami hitter, men også Zanzibar er blevet populært. Og så er vi stadig forelskede i Asien – blandt andet er Vietnam rykket gevaldigt op på søgelisten, fortæller Lasse Skole Hansen:  »Danskerne har længe haft et godt øje til Asien, og interessen for kontinentet ser langt fra ud til at have peaket. I år ser vi nemlig også, at den vietnamesiske storby Ho Chi Minh er kravlet op blandt danskernes topsøgninger. Vietnam er jo et enormt spændende land, hvor man også har rigtig flot vejr om vinteren, hvilket nok er en del af forklaringen på, at det i år er i top 10,« mener han. ",
        "metadata": {
            "source": "https://www.berlingske.dk/rejser/her-vil-vi-hen-paa-juleferie",
            "image_url": "https://berlingske.bmcdn.dk/media/cache/resolve/image_x_large/image/11/113474/19363888-09rejbm-noter-103906jpg.jpeg",
            "publication_time": "Fredag d. 08. december 2017, kl. 19.00",
            "author": null,
            "related_links": [],
            "attachments": []
        }
    }
}