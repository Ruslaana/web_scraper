{
    "version": "1.0",
    "document": {
        "id": "https://www_berlingske_dk/sceneanmeldelser/det-jul-og-det-stadig-cool",
        "title": "Det’ jul, og det’ stadig cool",
        "content": "Det er takket være den autodidakte danser, koreograf og instruktør Steen Koerner, at streetkulturens ækvilibristiske danseformer oprindeligt fandt vej til de etablerede teaterscener herhjemme. Det helt store gennembrud for både ham og dansk hiphop-teater blev den Reumert-prisbelønnede version af »Nøddeknækkeren«, der havde urpremiere på Aveny-T i 2003. Siden har denne herlige hiphop-version med Clemens’ humoristiske tekster og Yo Akim Hjejles varierede musik spillet flere sæsoner i Tivoli og har også været opsat i Oslo og Aarhus. Nu kan man igen opleve den stadigvæk forrygende familiejuleforestilling i København, hvor den med mindre justeringer er rykket ind i Nordhavns nye teater, Docken. Og med på scenen i Marie í Dalis flotte scenografi, der ligner en nøddeskal og kan fungere som både skateboardbane og himmelbue, er såvel en række nye dygtige kunstnere som et par gode gamle kendinge.  Ny i hovedrollen som teenagepigen Klara er den charmerende svenske Joanna Holewa Chrona, der behersker både electric boogie, slowmotion og break. Hendes hjertenskære Julian, der i drømmen bliver til Nøddeknækkeren, er den fremragende franske breakdancer Nono, der folder sig ud i ækvilibristiske moves i nøddeknækkerhæren og i smidig kærlighedsduo med Klara. Skuespilleren Mark Linn træder stærkt i karakter i rollen som Klaras stressede og materialistiske far, der i Klaras drøm forvandles til den glubske monsterkonge. For i Steen Koerners hiphop-version er »Nøddeknækkerens« traditionelle musekonge og -hær erstattet af monsterkonge og breakmonstre, som i et brag af et battle kæmper mod nøddeknækkersoldaterne, der fører sig frem i electic boogie, kantede King Tut-bevægelser og også break. En stjerne blandt nøddeknækkersoldaterne er stadigvæk den fænomenale japanske electric boogie-mester Mori Koichiro, der fænger øjet aftenen igennem i alle sine roller. Fantastisk er bl.a. hans mimiske undervandsdans i scenen, hvor monsterkongen sender de tre plager vind, ild og vand mod nøddeknækkerhæren.  Blandt de seje monsterdansere er det en glæde at gense breakeren Wilpower, der også gi’r den gas som Klaras bedstefar i snurreture på ryggen med en stol om benene. Og højt på tå kan man se ballerinaen Nadia Dahl snurre rundt i piruetter og bekæmpe monsterhæren med sin tåspidsdans. »Hva’ der cool ved jul?« spørger Klaras lillebror, Fritz, i skikkelse af den supertalentfulde unge hiphopper Nicky Andersen. Det finder både han og resten af Klaras familie ud af med hjælp fra den dejlige engel, alias skuespilleren Anne Vester Høyer, der sørger for at Klaras familie får lært at tro på kærligheden. Lidt lang er Klaras store solo i første akt, og visse steder var lyden til premieren endnu ikke helt afbalanceret. Men det ændrer ikke ved, at denne fantasifulde fortolkning af »Nøddeknækkeren« fortsat er en frydefuld og livsbekræftende oplevelse for hele familien.  Hvad:»Nøddeknækkeren« Hvem:Storyline, scenografi og iscenesættelse: Steen Koerner. Musik: Yo Akim Hjejle m.fl.. Tekst: Clemens Legolas Telling. Scenografi: Marie í Dali. Hvor:Docken i Nordhavn, sidste dag 23. december.",
        "metadata": {
            "source": "https://www.berlingske.dk/sceneanmeldelser/det-jul-og-det-stadig-cool",
            "image_url": "https://berlingske.bmcdn.dk/media/cache/resolve/image_x_large/image/19/190304/11565313-03magnddeknkkerenjpg.jpeg",
            "publication_time": "Torsdag d. 03. december 2015, kl. 14.30",
            "author": "Vibeke Wern",
            "related_links": [],
            "attachments": []
        }
    }
}