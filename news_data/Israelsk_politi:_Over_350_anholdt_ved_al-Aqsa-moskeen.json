{
    "version": "1.0",
    "document": {
        "id": "https://www_berlingske_dk/internationalt/israelsk-politi-over-350-anholdt-ved-al-aqsa-moskeen",
        "title": "Israelsk politi: Over 350 anholdt ved al-Aqsa-moskeen",
        "content": "Israelsk politi har anholdt over 350 personer ved al-Aqsa-moskeen i Jerusalem. Det oplyser politiet onsdag morgen ifølge nyhedsbureauet AFP. I en udtalelse skriver politiet, at de anholdte personer havde barrikaderet sig inde i moskeen. Blandt dem var flere maskeret og bevæbnet med sten og fyrværkeri. »Da politiet ankom (til moskeen, red.), blev der kastet sten mod betjentene, og fyrværkeri blev affyret inde fra moskeen af en stor gruppe urostiftere,« står der blandt andet i udtalelsen fra politiet. al-Aqsa-moskeen er et af de helligste steder inden for islam. Moskeen ligger i Østjerusalem på Tempelbjerget, som er helligt for jøderne. Ifølge den israelske avis Haaretz er flere blevet såret i sammenstød mellem politiet og palæstinensere inde i al-Aqsa-moskeen. Inden anholdelserne affyrede politiet blandt andet chokgranater for at rømme moskeen. De tilstedeværende havde tilsyneladende barrikaderet sig efter at have været til bøn i anledning af ramadanen tirsdag aften. Politiet beskriver dem som »provokatører«. Hjælpeorganisationen Palæstinensisk Røde Halvmåne oplyser ifølge Haaretz, at mindst syv personer er såret. De er primært kommet til skade, i forbindelse med at de er blevet ramt af gummikugler affyret af politiet. Det er ikke tilladt for personer, der ikke er muslimer, at besøge al-Aqsa-moskeen. De kan dog besøge pladsen uden for moskeen. Generelt bliver det opfattet som en provokation, hvis jøder besøger plateauet på toppen af Tempelbjerget, hvor al-Aqsa-moskeen ligger. I kølvandet på urolighederne i al-Aqsa-moskeen har den militante bevægelse Hamas opfordret palæstinensere til at »marchere« mod Jerusalem for at forsvare moskeen. Hamas har base i Gazastriben. Herfra er der ifølge Reuters blevet affyret mindst ni raketter mod Israel i løbet af natten. Som modsvar har Israel angrebet mål inde i Gazastriben. Ifølge israelsk militær var dets angreb rettet mod baser, som Hamas bruger til at træne sine soldater. Området, hvor al-Aqsa-moskéen og Klippemoskéen ligger, administreres af den islamiske fond Waqf. Resten af Østjerusalem er under israelsk administration. Israel annekterede Østjerusalem under seksdageskrigen i 1967. Det er dog aldrig blevet anerkendt internationalt som israelsk territorium. Palæstinenserne ønsker, at Østjerusalem skal være hovedstad i en fremtidig palæstinensisk stat. Israel anser på den anden side Østjerusalem for sammen med Vestjerusalem at være Israels »forenede hovedstad«. /ritzau/ ",
        "metadata": {
            "source": "https://www.berlingske.dk/internationalt/israelsk-politi-over-350-anholdt-ved-al-aqsa-moskeen",
            "image_url": "https://berlingske.bmcdn.dk/media/cache/resolve/image_x_large_vertical/image/166/1664093/24394203-israel-palestiniansviolence-alaqsa.jpg",
            "publication_time": "Onsdag d. 05. april 2023, kl. 07.34",
            "author": null,
            "related_links": [],
            "attachments": []
        }
    }
}