{
    "version": "1.0",
    "document": {
        "id": "https://www_berlingske_dk/internationalt/polen-beder-briter-bekaempe-fremmedhad-efter-drab-paa-polak",
        "title": "Polen beder briter bekæmpe fremmedhad efter drab på polak",
        "content": "Polen opfordrer Storbritannien til at bekæmpe fremmedhad. Det sker efter drabet på en 40-årig polsk fabriksarbejder i byen Harlow nordøst for London sidste lørdag. Britisk politi mistænker, at den 40-årige Arek Jozwik kan have været udsat for en såkaldt hadforbrydelse. Et endeligt motiv er dog fortsat uklart. - Vi regner med, at den britiske regering samt myndighederne tager ansvar for sikkerheden for britiske og europæiske borgere, herunder polakker. Det siger Polens udenrigsminister, Witold Waszczykowski, efter samtaler med sin britiske kollega, Boris Johnson, i Warszawa.  - Den slags fremmedfjendske handlinger, som vi har set for nylig, skal forhindres, tilføjer han. Seks lokale teenagere er anholdt i sagen om drabet på Arek Jozwik. De er alle løsladt mod kaution. Hundredvis af mennesker var lørdag samlet i Harlow for at mindes den dræbte fabriksarbejder. Mange af dem viftede med det polske flag og lagde blomster på gerningsstedet. Også den polske nationalsang blev sunget, ligesom der blev holdt et minuts stilhed. Ifølge britisk politi er der siden folkeafstemningen i Storbritannien 23. juni, hvor briterne stemte for at forlade EU, sket en stigning i antallet af anmeldte hadforbrydelser.  Der er således blevet rapporteret flere end 3000 hændelser til politiet i England, Wales og Nordirland i perioden mellem 16. og 30. juni i år. Det er en stigning på mere end 42 procent sammenlignet med samme periode sidste år. Det vurderes, at der bor omkring 800.000 polakker i Storbritannien, hvilket gør dem til en af de største minoritetsgrupper i landet. - Det polske bidrag til vores samfund og kultur - og frem for alt vores økonomi - er enormt, siger Boris Johnson. Mange brexit-tilhængere ønsker at lukke Storbritanniens grænser for indvandrere fra andre steder i EU. Polen tiltrådte Den Europæiske Union i 2004. /ritzau/AFP",
        "metadata": {
            "source": "https://www.berlingske.dk/internationalt/polen-beder-briter-bekaempe-fremmedhad-efter-drab-paa-polak",
            "image_url": "https://berlingske.bmcdn.dk/media/cache/resolve/image_x_large/image/6/63466/14617108-britain-poland-crime.jpg",
            "publication_time": "Søndag d. 04. september 2016, kl. 01.53",
            "author": null,
            "related_links": [],
            "attachments": []
        }
    }
}