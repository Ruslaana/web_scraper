{
    "version": "1.0",
    "document": {
        "id": "https://www_berlingske_dk/politik/sfer-sass-smider-det-parlamentariske-grundlag-i-skraldespanden",
        "title": "SFer: Sass smider det parlamentariske grundlag i skraldespanden",
        "content": "- Vi får et valg på finansloven for 2013. Det må da være logikken i Henrik Sass Larsens angreb på Enhedslisten, siger Leif Hermann, tidligere folketingsmedlem af SF og en af partiets argeste kritikere af SFs rolle i regeringssamarbejdet med Socialdemokraterne og Radikale. Han mener, at Sass Larsens angreb på regeringens parlamentariske grundlag specielt for mange SF’ere må føles underligt, da partiets landsledelse netop har vedtaget, at forholdet til Enhedslisten må og skal forbedres. Allerede mandag morgen kommenterede han på SFs-debatforum i ironiske vendinger Sass-Larsens udspil:  - Godt gået Sass. Det er noget af en kunst på samme tid både at smide det parlamentariske grundlag i skraldespanden og råbe fjolser efter sine regeringskolleger i SF, skriver han blandt andet, og han fortsætter: - Logikken i den genopstandne Sass’ vilde armsving ser ud til at være, at han vil have et valg på finansloven. Det skal nok få renset luften mellem Sass og trotzkisterne, leninisterne, marxisterne og kommunisterne i Enhedslistens hovedbestyrelse. Ulempen ved den slags renseri er bare, at regeringskontorerne efter et valg også vil være renset for SFere og socialdemokrater. I overskuelig fremtid.  Han ironiserer yderligere over udspillet ved at mindes hvad der skete, sidst Sass Larsen var »ude med riven«. - Dengang var det RV, der fik besked på at rette ind efter S-SF udspillet Fair Forandring. Meget kunne tyde på. at Margrethe Vestager havde de bemærkninger i erindring, da regeringsgrundlaget skulle skrives. Berlingske Nyhedsbureau har forgæves henvendt sig til flere medlemmer af SFs folketingsgruppe, men de enten ikke reageret på henvendelsen eller nægtet at udtale sig.",
        "metadata": {
            "source": "https://www.berlingske.dk/politik/sfer-sass-smider-det-parlamentariske-grundlag-i-skraldespanden",
            "image_url": "https://berlingske.bmcdn.dk/media/cache/resolve/image_x_large/image/15/156911/5333372-thorning-sass-tog-selv-konsekvensen.jpg",
            "publication_time": "Mandag d. 09. juli 2012, kl. 11.00",
            "author": null,
            "related_links": [],
            "attachments": []
        }
    }
}