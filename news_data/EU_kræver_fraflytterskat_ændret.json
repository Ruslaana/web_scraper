{
    "version": "1.0",
    "document": {
        "id": "https://www_berlingske_dk/privatoekonomi/eu-kraever-fraflytterskat-aendret",
        "title": "EU kræver fraflytterskat ændret",
        "content": "Danskere, der ejer aktier, skal ikke længere brandbeskattes, hvis de flytter til udlandet. EU-Kommissionen vil have Danmark til at lave om på de regler, der medfører beskatning ved havelågen, når danskere med aktier eller obligationer vælger at bosætte sig i et andet EU-land. Det er den såkaldte fraflytterskat, som Europa-Kommissionen har givet Danmark to måneder til at lave om. Ellers vil Kommissionen starte en sag mod Danmark ved Den Europæiske Unions Domstol. Det fremgår af Europa-Kommissionens hjemmeside. Som reglerne er i dag, skal en person, som flytter til udlandet og ophører med at blive beskattet her i landet, betale en skat af vedkommendes aktier og obligationer, som om de pågældende papirer er blevet solgt. ”Europa-Kommissionen finder, at de danske skatteregler går længere end, hvad der er nødvendigt for at forhindre skatteunddragelse, og at de er i strid med princippet om fri bevægelighed for mennesker og kapital, som er fastsat i traktaterne,” skriver Kommissionen på sin hjemmeside. ”Som følge heraf anmodes Danmark om at ændre sin lovgivning inden to måneder for at bringe den i overensstemmelse med EU-retten,” hedder det videre.",
        "metadata": {
            "source": "https://www.berlingske.dk/privatoekonomi/eu-kraever-fraflytterskat-aendret",
            "image_url": "https://berlingske.bmcdn.dk/media/cache/resolve/image_x_large/image/32/326909/6051531-skat.jpg",
            "publication_time": "Torsdag d. 24. januar 2013, kl. 15.10",
            "author": "Frederik M. Juel",
            "related_links": [],
            "attachments": []
        }
    }
}