{
    "version": "1.0",
    "document": {
        "id": "https://www_berlingske_dk/virksomheder/banker-staar-til-rekordboeder-for-at-bruge-whatsapp",
        "title": "Banker står til rekordbøder for at bruge WhatsApp",
        "content": "En stribe amerikanske banker bereder sig på bøder i milliardstørrelsen for at have brugt uautoriserede kommunikationsprogrammer som e-mail og appssom det Facebook-ejede WhatsApp. Der er tale om rekordhøje bøder, som ventes at falde i de kommende måneder, efter at de amerikanske børsmyndigheder har kulegravet bankernes praksis og den uovervågede kommunikation. Myndighederne er gentagne gange blevet forhindret i at få adgang til kommunikationen, fordi den ikke er blevet gemt som krævet, fortæller kilder til det amerikanske nyhedsbureau Bloomberg. Derfor frygter de, at beskeder på de bankansattes telefoner om afgørende handler og kunder er mistet helt og derfor vil gøre det svært at afklare, om nogen har foretaget sig noget ulovligt. Undersøgelserne har stået på, siden børsmyndigheden Securities and Exchange Commission (SEC) i april 2021 fik ny chef. Nu står omkring ti banker til at skulle betale omkring to milliarder dollar (14,87 milliarder kroner) i bøder. Ifølge nyhedsbureauet Reuters omfatter bankerne J.P. Morgan, Morgan Stanley, Bank of America, Citigroup, Goldman Sachs, Barclays, Credit Suisse, Deutsche Bank og UBS Group. »Vi forventede ikke en bøde på 200 millioner dollar,« sagde Credit Suisses koncernfinansdirektør, David Mathers, i sidste uge. J.P. Morgan fik allerede sidste år en bøde på 200 millioner dollar for udtalt mangel på indsats for at sikre de ansattes kommunikation på telefoner, beskedapps og e-mails og erkendte dengang, at man havde overtrådt børsreglerne. Morgan Stanley har i juli i år indvilliget i at betale andre 200 millioner dollar. Pengene er sat af i regnskabet. Det samme gælder de 200 millioner dollar, som Bank of America er ved at forhandle sig til rette om. Britiske Barcley har sagt ja til at betale 200 millioner dollar. Det samme har Credit Suisse, mens Deutsche Bank i juli oplyste, at der var sat 165 millioner euro af til en kommende bøde. Bankerne skal gå balancegang mellem at sikre overholdelsen af de ansattes ret til privatliv og deres erhvervsmæssige kommunikation.",
        "metadata": {
            "source": "https://www.berlingske.dk/virksomheder/banker-staar-til-rekordboeder-for-at-bruge-whatsapp",
            "image_url": "https://berlingske.bmcdn.dk/media/cache/resolve/image_x_large/image/158/1583465/24180540-pix-banker.jpg",
            "publication_time": "Tirsdag d. 23. august 2022, kl. 11.49",
            "author": "Thomas Breinstrup",
            "related_links": [],
            "attachments": []
        }
    }
}