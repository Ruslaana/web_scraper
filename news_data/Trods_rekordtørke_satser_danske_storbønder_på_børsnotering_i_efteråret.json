{
    "version": "1.0",
    "document": {
        "id": "https://www_berlingske_dk/virksomheder/trods-rekordtorke-satser-danske-storbonder-pa-borsnotering-i-efteraret",
        "title": "Trods rekordtørke satser danske storbønder på børsnotering i efteråret",
        "content": "Det har været usædvanligt tørt i Europa denne sommer. Men Goodvalley-koncernen, der er ejet af 100 danske landmænd, ryster ikke på hånden. Den planlagte børsnotering i løbet af efteråret kommer til at finde sted. Selskabet, der tidligere hed Axzon, har produktion i Polen, Ukraine og Rusland og kan få en værdi på tre til fire mia. kr., hvis virksomheden som planlagt bliver noteret inden årets udgang. Det ændrer den tørre europæiske sommer, som for nylig kostede en nedjustering, ikke på. »Vi forberedte os på at blive børsnoteret i 2018. Vi er meget langt, og ambitionen om 2018 er uændret,« siger Tom Axelgaard, der var med til at stifte virksomheden i 1994 og i dag er administrerende direktør. Goodvalley er et af tre til fire andre danske selskaber, som planlægger at blive noteret på børsen i løbet af efteråret. De andre er biotek-virksomheden Symphogen og IT-virksomheden Adform.Goodvalley har sammen med de to selskaber valgt Danske Banktil at føre sig på børsen. Senest har Nordea –som tidligere omtalt i Berlingske– vundet noteringen af biotek-virksomheden Antibiotx, men det kan være, at det selskab først går på børsen efter nytår. FAKTAFakta: GoodvalleyGoodvalley har hovedsæde i København og driver svinekødsproduktion i Østeuropa. Koncernen har datterselskaber i Polen, Ukraine og Rusland.Selskabet blev stiftet i 1994. Her overtog en gruppe danske storlandmænd med bistand fra den statslige IØ-fonden et kriseramt polsk statslandbrug.Koncernen forventer at omsætte for 1,4-1,55 mia. kr. i 2018 og opnå en driftsindtjening på 280-325 mio. kr. målt på EBITDA.Ved udgangen af 2017 havde selskabet 2.424 ansatte og solgte sidste år 117.586 ton svinekød.FOLD UD Goodvalley har hovedsæde i København og driver svinekødsproduktion i Østeuropa. Koncernen har datterselskaber i Polen, Ukraine og Rusland. Selskabet blev stiftet i 1994. Her overtog en gruppe danske storlandmænd med bistand fra den statslige IØ-fonden et kriseramt polsk statslandbrug. Koncernen forventer at omsætte for 1,4-1,55 mia. kr. i 2018 og opnå en driftsindtjening på 280-325 mio. kr. målt på EBITDA. Ved udgangen af 2017 havde selskabet 2.424 ansatte og solgte sidste år 117.586 ton svinekød. Goodvalley fremlagde i sidste måned etkvartalsregnskab, der viste en nedgang i omsætningen til 374 mio. kr. fra 421 mio. kr. året før. Årsagen var faldende priser på svin og stigende foderpriser på grund af den tørke, som ramte store dele af Europa. »Selvfølgelig har tørken påvirket os, ligesom det har gjort alle andre landmænd i Nordeuropa. Vi er mere geografisk diversificerede end andre. Men det har sat sine spor ved, at vores foderpriser er blevet højere, fordi kornpriserne er steget. Det påvirker os selvfølgelig,« siger Tom Axelgaard. Han understreger, at en investering i en virksomhed som Goodvalley naturligt vil være forbundet med udsving. »Vi skal leve med vejrmæssige bump, med markedsmæssige bump og med forskellige politiske bump, der betyder, at nogle markeder er lukkede for os, og andre åbner sig. Det er vores hverdag, og der vil altid være op- og nedture i vores branche,« siger Tom Axelgaard. Goodvalley har aktiviteter i Danmark, Polen, Ukraine og Rusland. Forretningen arbejder med markbrug, svineproduktion og svine­slagterier. Virksomheden forventer at omsætte for 1,4-1,55 mia. kr. i 2018 og opnå en driftsindtjening på 280-325 mio. kr. målt på EBITDA. Begge tal blev nedjusteret i august pga. af tørken. Tom Axelgaard er dog sikker på, at markedet har forståelse for den ændring, og at mange investorer fortsat vil købe sig ind i virksomheden ved en børsnotering. »Uret tikker, og nu handler det om, hvornår vi mener, at det er det rigtige tidspunkt. Vi er grundlæggende tålmodige, og vi har ikke travlt, da vi allerede har udstedt noterede obligationer og sikret en solid kapitalstruktur og finansiering. Vi mener, at en række investorer kan se mulighederne – måske specielt, når der er en nedtur. Det her får os ikke til at ryste på hånden,« siger Tom Axelgaard. Goodvalley har længe gået med planer om en børsnotering. Men flere gange er den blevet skubbet – først på grund af finanskrisen og senere på grund af de ustabile politiske forhold i Ukraine og Rusland.",
        "metadata": {
            "source": "https://www.berlingske.dk/virksomheder/trods-rekordtorke-satser-danske-storbonder-pa-borsnotering-i-efteraret",
            "image_url": "https://berlingske.bmcdn.dk/media/cache/resolve/image_x_large/image/98/987726/21990089-goodvalley.jpg",
            "publication_time": "Mandag d. 03. september 2018, kl. 15.51",
            "author": "Lasse Friis",
            "related_links": [],
            "attachments": []
        }
    }
}