{
    "version": "1.0",
    "document": {
        "id": "https://www_berlingske_dk/virksomheder/de-kalder-sig-verdens-mest-baeredygtige-nu-har-dansk-vagthund",
        "title": "De kalder sig »verdens mest bæredygtige«: Nu har dansk vagthund politianmeldt luksusbilproducent",
        "content": "De har kaldt sig »verdens mest bæredygtige bilproducent«. Og det er ifølge forbrugernes vagthund, Forbrugerombudsmanden, ganske enkelt vildledende og i strid med lovgivningen. Derfor er BMW Danmark nu blevet politianmeldt efter at have brugt en række udsagn i en markedsføringskampagne i 2021 og 2022. Det skriver Forbrugerombudsmanden, Christina Toftegaard Nielsen, i en pressemeddelelse onsdag morgen. Hun mener, at BMW Danmark har været med til at give forbrugerne det indtryk, at BMWs biler var væsentligt mindre miljøbelastende end andre biler. I den omtalte kampagne har BMW blandt andet anvendt udsagn som »Verdens mest bæredygtige bilproducent«, »Der er bæredygtighed i hver en bil, BMW producerer«, og »Hele produktionskæden for BMW iX er grøn«. »Hele produktionskæden for BMW iX er grøn,« lød det i en kampagne fra BMW Danmark. Det er iX modellen, der ses på billedet under en udstilling i Las Vegas, USA.Fold sammenLæs mereFoto: Andrej Sokolow/Ritzau Scanpix. De udsagn var både at finde på BMWs hjemmeside, på reklamer på Facebook og i gadebilledet i København samt i annoncer i Berlingske. »Når selskaber markedsfører sig med markante budskaber om, at selskabets produktion er mindre miljøbelastende end konkurrenternes, skal det naturligvis være korrekt,« siger Christina Toftegaard Nielsen i pressemeddelelsen. Hun tilføjer: »Ellers er det ikke kun til skade for konkurrerende virksomheder, men også for den grønne omstilling, fordi vi mister tilliden til, at sådanne budskaber er troværdige.« Ifølge Forbrugerombudsmanden er BMWs miljømæssige tiltag for produktionen af biler sædvanlige for tilsvarende bilproducenters bæredygtighedstiltag. »Hvis virksomheder markedsfører sig med konkrete oplysninger om deres tiltag for at mindske miljøbelastningen i stedet for at anvende vidtløftige udsagn, løber de ingen risiko for at vildlede forbrugerne,« siger Christina Toftegaard Nielsen videre. »Derfor anbefaler vi virksomheder at konkretisere deres markedsføring. Det har også den fordel, at vi som forbrugere bedre kan forholde os til markedsføringen.«",
        "metadata": {
            "source": "https://www.berlingske.dk/virksomheder/de-kalder-sig-verdens-mest-baeredygtige-nu-har-dansk-vagthund",
            "image_url": "https://berlingske.bmcdn.dk/media/cache/resolve/image_x_large/image/169/1697359/24481377-indonesia-transport.jpg",
            "publication_time": "Onsdag d. 19. juli 2023, kl. 11.12",
            "author": "Signe Westermann Kühn",
            "related_links": [],
            "attachments": []
        }
    }
}