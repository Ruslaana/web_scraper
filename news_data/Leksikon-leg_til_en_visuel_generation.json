{
    "version": "1.0",
    "document": {
        "id": "https://www_berlingske_dk/videnskab/leksikon-leg-til-en-visuel-generation",
        "title": "Leksikon-leg til en visuel generation",
        "content": "Måske står der et gammelt leksikon i mange bind og samler støv et sted i et sommerhus i nærheden af dig. Måske har du også på regnvejrsdage prøvet at slå op på tilfældige sider blot for at opdage, at selv et uopdateret printprodukt med mange år på bagen kan levere underholdning til lang tids videns-surfing og (gen)opdagelse af oplysninger om verden, som du havde glemt, du behøvede at vide. I dag er de store leksika flyttet på nettet, og en hel generation har vænnet sig til at søge efter oplysningerne frem på millisekunder fra Wikipedia. Og selv om man let kan surfe rundt på Wikipedia efter et fix med ny og gammel viden, så formår iPad app’en ”Qwiki” at opfylde et behov for en super-visuel, hurtig og fascinerende og helt ny leksikon-oplevelse. Så stor har interessen været, at den fikse lille app er hentet hele250.000 gange de første 11 dage. App’en præsenterer brugeren for diverse aktuelle opslag på forsiden: Nogle er udvalgt ud fra brugerens geografiske placering, mens andre er udvalgt ud fra dagen i dag og nyhedsbilledet i øvrigt. Hvor det gamle leksikon jo i sagens natur kræver en vis koncentration og læselyst, så kan Qwiki give en visuel generation viden ind med skeer: Alle opslag præsenteres som små auto-genererede film, der underbygges af billeder og video fra Wikipedia og Youtube - og som speakes af en fiks lille talesyntese (i øvrigt overraskende let at forstå og holde ud). De små film er sjældent mere end et par minutter lange og kræver ikke stor båndbredde at få ned. Jeg fik snildt Qwiki til at spille med en almindelig, trådløs bredbåndsforbindelse på 1mbit. Udviklingsperspektiverne for Qwiki er interessante: Allerede nu er nogle opslag udstyret med små infografiske film, automatiserede kortopslag fra Google maps. Firmaet bag har lavet enwebversionog arbejder også på en Android-udgave af deres app. Eneste ønske herfra: En dansk udgave med dansk indhold. Hent\"Qwiki\"",
        "metadata": {
            "source": "https://www.berlingske.dk/videnskab/leksikon-leg-til-en-visuel-generation",
            "image_url": "https://berlingske.bmcdn.dk/media/cache/resolve/image_x_large/image/74/742931/4048289-qwiki.jpg",
            "publication_time": "Torsdag d. 05. maj 2011, kl. 15.53",
            "author": "Troels Behrendt Jørgensen",
            "related_links": [],
            "attachments": []
        }
    }
}