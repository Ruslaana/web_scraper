{
    "version": "1.0",
    "document": {
        "id": "https://www_berlingske_dk/kommentatorer/ditlev-tamm-britt-bager-maa-finde-sig-i-at-mange-vil-se-hendes",
        "title": "Ditlev Tamm: Britt Bager må finde sig i, at mange vil se hendes partiskift som et svigt",
        "content": "Et interessant fænomen i politik er folkevalgte, der skifter fra et parti til et andet midt i en valgperiode. Vi har ikke noget bestemt ord for det, partiskifte kan vi kalde det, men det er et internationalt fænomen, som i forskningen kendes som »party switching«, »defecting« eller »floor-crossing« foruden forskellige mindre flatterende betegnelser. Det forekommer overalt og anses med rette som problematisk. På den ene side skal vi naturligvis respektere de folkevalgtes overbevisning, og den kan undergå forandringer, på den anden side kan det også opfattes som lige groft nok, at en person, man har stemt på som repræsentant for en bestemt politisk holdning, pludselig viser sig at have helt andre holdninger og går et andet sted hen. I nogle lande opfattes det som et svigt og et problem i den grad, at man ligefrem har lovgivet om det, typisk på den måde, at en politiker, som skifter mening, må forlade parlamentet, således at partiet kan give pladsen til en anden. For nogle år siden slog den brasilianske højesteret, der en slags forfatningsdomstol,netop sådan en regel fast. Personligt har altid synes, at der var en god portion af illoyalitet og vælgersvigt i partiskifte midt i en folketingsperiode, men nu er jeg blevet klogere efter at have læst, hvad den sidste af slagsen – en tidligere venstrepolitiker, der hedder Britt Bager –har skrevet om sit partiskifte for nylig. Det er nemlig slet ikke sådan, forklarer folketingsmedlemmet, der er valgt i Østjylland med mange personlige stemmer. Vælgerne lægger vægt på en bestemt politisk holdning, de ønsker en kandidat, der er tro mod sig selv, og det kan – må vi forstå – hurtigt ændre sig i den verden, hvor fru Bager nu har sluttet sig til andre flygtninge fra partiet som tidl. statsminister Lars Løkke Rasmussen, Marcus Knuth og Inger Støjberg.  Partiet er herefter ikke det samme brede parti som tidligere, siger hun, og det er jo ubestrideligt, at hvis de politikere, der repræsenterer mere markante synspunkter, går deres vej, så er de der jo ikke, og så er det jo helt naturligt at trække Shakespeares gamle Polonius fra »Hamlet« frem, der for sin søn fremhævede »To thyne own self be true«, at man skulle være tro mod sig selv, selv om han nok mente det på en lidt anden måde. Andre end Bager selv er mere kritiske og taler om egoisme og opportunisme, men det afviser hun. Hun er på en rejse, og den er gået hurtigt, og nu er hun kommet til Gentofte, hvor hun har fået barn nummer to og oplevet en veldrevet kommune og – må vi forstå – et sted, hvor familieværdier og den kristne arv spiller en rolle på en helt anden måde end i det slemt liberale Venstre, som vi andre ellers gik og troede var ret grundtvigsk. Her hos de Konservative er der harmoni. Borgmester Hans Toft har virkelig skabt en god konservativ kommune, og hvem vil ikke hellere end østjyske gummistøvler og sikkerhedssko færdes på velholdte villaveje med passende store huse, en ensartet befolkning og fælles bekymring for skatteprocenten? Der er næppe tvivl om, at Britt Bager har valgt det rigtige for sig selv, men hun må finde sig i, at mange, herunder undertegnede, anser hende for en, der har svigtet sit parti og sine vælgere, og som burde have valgt at træde ud af Folketinget fremfor at snyde de vælgere, der har sat deres kryds ved hende af politiske grunde og ikke for at fremme et personligt projekt. Britt Bager var enddaen af de Venstre-politikere, der havde mod og mandshjerte til at stemme imod rigsretssagen mod Inger Støjberg, som vi nu skal igennem i anledning af den tilsyneladende ulovlige ordre, som har betydet, at 23 teenagere i nogle måneder har måttet overnatte på et andet flygtningemodtagelsescenter end deres ægtefælle. Det er godt, at vi er en retsstat, men jeg er tilbøjelig til at give fru Bager ret i, at der måske ikke er det helt store behov for en rigsretssag om det allerede klarlagte forløb. Og når det nu skal være, så er jeg mere end enig med Inger Støjberg i, at vi skal have fuld offentlighed om sagen.Vi skal have tv på, siger hun, og jeg er enig. Sagen er dyr, kræver hele Højesterets og en del andre menneskers medvirken, og nu er der en lejlighed til live at få alle de forklaringer, som vi ellers skal læse os til i den grundige kommissionsbetænkning om sagen. Nu skulle der være en chance for i fuld offentlighed at høre Inger Støjberg selv forklare om forløbet og se de mange embedsmænd, som har gjort, som hun sagde, selv om de vidste, at det var ulovligt. Og her kan jeg igen henvise til Brasilien. For nogle år siden besøgte jeg landets højesteretter og var imponeret over, at der til domstoleneer knyttet en tv-station, så alle brasilianere kan følge, hvad der foregår ved de øverste domstole. Brasilianerne er nemlig foruden sambamestre også indehavere afverdensrekorden i antal af retssager per indbyggerog tror på retssystemet. Rigsretten er det mest eksklusive retlige forum her i landet, og nu er det en ny generations privilegium at opleve den i funktion. Vi bør derfor alle sammen – østjyder, Gentofteboere og andre – have mulighed for selv at danne os et indtryk af, hvad det vil sige, når politikere er tro mod sig selv. Tænk, at vi skal helt til Brasilien for at finde ud af, at vi lever i det 21. århundrede og med en helt anden medievirkelighed, end dengang man i 1849 vedtog, at der skulle være en rigsret. Ditlev Tamm er juraprofessor emeritus, forfatter og debattør",
        "metadata": {
            "source": "https://www.berlingske.dk/kommentatorer/ditlev-tamm-britt-bager-maa-finde-sig-i-at-mange-vil-se-hendes",
            "image_url": "https://berlingske.bmcdn.dk/media/cache/resolve/image_x_large_vertical/image/140/1406141/23705870-britt.jpg",
            "publication_time": "Fredag d. 02. april 2021, kl. 17.00",
            "author": "Ditlev Tamm",
            "related_links": [],
            "attachments": []
        }
    }
}