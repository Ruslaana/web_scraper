{
    "version": "1.0",
    "document": {
        "id": "https://www_berlingske_dk/business/den-danske-frontloeber-der-vil-skabe-et-nyt-industrieventyr",
        "title": "Den danske frontløber, der vil skabe et nyt industrieventyr",
        "content": "Peter Holme Jensen, medstifter og CEO i Aquaporin, er en mand med en vision. Han vil skabe et nyt stort industrieventyr i Danmark baseret på en nyskabende, bæredygtig teknologi, som samtidig kan være med til at løse en af verdens store udfordringer: Adgangen til rent vand. Peter Holme Jensen er en målrettet mand med et jysk tonefald, som han har taget med hjemmefra sin fødeby Hornslet på Djursland. Når han kigger ud af vinduet fra sit kontor på første sal, kan han gennem trætoppene se lige over til én af Danmarks kendte, højteknologiske industrivirksomheder, det familieejede Haldor Topsøe. Haldor Topsøe fremstiller kemiske katalysatorer og har vokset sig stor på at kombinere kemi- og ingeniørkunst. Peter Holme Jensens drøm er at gøre Haldor Topsøe og andre store danske industrivirksomheder kunsten efter. Men samtidig er han på vej til at skrive Aquaporin ind i historiebøgerne som frontløber inden for en ny teknologisk revolution, hvor bioteknologi og industriel produktion smelter sammen. At Aquaporin har ambitioner om at blive et nyt industrieventyr og skaffe rent vand til verden er der egentlig ikke noget nyt i. For det har Peter Holme Jensen villet, siden selskabet blev stiftet for 14 år siden med udgangspunkt i det vandbærende protein aquaporin. Det nye er, at Aquaporin nu langt om længe har fået opbygget en produktion og er klar med sine første to produkter til det kommercielle marked. Det drejer sig om et biologisk filter, som bruges i drikkevandsautomater, og i en større udgave også kan bruges til at rense drikkevand i private husholdninger og lejlighedskomplekser. De første er taget i kommerciel brug.  Derudover har virksomheden gang i eller har indgået aftaler om omkring 20 pilotprojekter, som blandt andet handler om at rense industriel spildevand. »Vi står ved en skillevej. Vi har fået to produkter på markedet, som tapper ind i milliardmarkeder og kan give virksomheden et indtægtsgrundlag for vores videre arbejde,« siger Peter Holme Jensen, som tager imod sammen med næstformanden i bestyrelsen, Søren Bjørn Hansen, i den tidligere plasticfabrik i Lyngby, som i dag huser Aquaporin. Søren Bjørn Hansen er til daglig viceadministrende direktør i ejendomsmilliardær Mikael Goldschmidts holdingselskab, M. Goldschmidt Holding, som sammen med Danica Pension kontrollerer Aquaporin.Mikael Goldschmidt alene ejer 45 pct. af selskabet. Danica og det kinesiske InterChina Water ejer også en mindre aktiepost i selskabet. Filtrene til vandautomaterne er i sig selv en teknologisk nyskabelse, som blandt andet har gjort astronauter somAndreas Mogenseni stand til atudvinde vandet fra deres urin og drikke det, når de er på missioner i rummet. Men det, der for alvor skal realisere Peter Holme Jensens drøm om at skabe Danmarks næste nye industrieventyr, er at rense spildevand i industrien og i offentlige spildevandsystemer effektivt og med et langt mindre energiforbrug, end det er tilfældet i dag. Aquaporin-proteinet kan nemlig skille rent vand ud fra spildevand og lede det over i for eksempel havvand, uden at det kræver et større pumpesystem eller opvarmning. Aquaporin kan fjerne omkring 90 pct. af vandet fra spildevand. Tilbage er koncentreret spildevand, som så kan behandles – eller måske endda genbruges. »Omkring 80 pct. af al spildevand ledes i dag ud i floderne og havene uden at blive renset. Hvis man tager farvning af tekstiler som eksempler, kan vores teknologi trække 90 pct. af vandet ud af det farvede spildevand og over i flodvand eller havvand. Tilbage står vi med så koncentreret spildevand, at man kan genbruge farven i produktionen,« forklarer Peter Holme Jensen. Aquaporin blev stiftet i 2005 af Peter Holme Jensen og vennen Morten Østergaard Jensen, efter at sidstnævnte nogle år tidligere havde fattet interesse for proteinet aquaporin, der transporterer vand til cellerne i menneskers kroppe, under et studieophold i USA. Morten Østergaard Jensen, der i dag bor i New York, men stadig har tilknytning til Aquaporin, foretog i sin ph.d. på DTU simuleringer af, hvordan vandtransport og afvisning af stoffer med aquaporin-proteinet som medie fungerede og fik på den måde ideen til at udvikle nye og bedre membraner til rensning af vand. »Så Aquaporin er begyndt med udgangspunkt i grundvidenskabelig forskning. Det er utroligt, hvad naturen kan, og vores historie er en grund til ikke at skære i grundforskningen,« konstaterer Peter Holme Jensen, der er en mand med mange meninger. Peter Holme Jensen, som er kandidat i biokemi fra Syddansk Universitet, tog sin ph.d. i biokemi på Carlsberg Laboratoriet og Københavns Universitet, men havde egentlig ikke en ambition om at blive forsker. »Det at være forsker er nok lidt for introvert til mig. Jeg har vist altid haft en iværksætter i maven,« siger Peter Holme Jensen. »Da jeg var barn og ung, interesserede jeg mig rigtigt meget for naturfag og især fysik og kemi. Da jeg skulle i gang med en uddannelse, valgte jeg naturvidenskab på Odense Universitet, fordi jeg godt kunne lide deres brede tilgang til emnet på de første år af studiet. Jeg kan bedre tale med forskere og har en forståelse for, hvordan forskere og teknologifolk arbejder. Jeg mener også, at man som virksomhedsleder med en universitetsuddannelse har en mere holistisk baggrund for at skabe en bæredygtig virksomhed. Desværre har folk med en finansiel baggrund og hang til regneark fået en overvægt i dansk industri,« tilføjer Peter Holme Jensen. Artiklen fortsætter under foto. Peter Holme Jensen, medstifer og CEO i cleantech-virksomheden Aquaporin, er med selskabets teknologi i stand til at trække rent vand ud af spildevand. NASA bruger teknologien i rummet, hvor astronauter kan filtrere 90 pct. af vandet fra deres urin ud i en sukkervandsopløsning, som efterfølgende kan drikkes. Her er det dog helt rent vand, der løber ned i glasset.Fold sammenLæs mereFoto: Søren Bidstrup. Aqauporin har fra begyndelsen fået stor bevågenhed. Historien om opstartsvirksomheden, der vil rense vand på naturlig vis og sikre rent vand til verden, har ikke været svær at sælge. At det har skullet tage 14 år at nå fra idé til at stå klar med de første kommercielle produkter, havde ingen regnet med. Men at udvikle en ny produktionsmetode, der smelter biotek og mere traditionel industriproduktion sammen, har ikke været helt så lige til som ventet. Virksomheden er flere gange løbet ind i teknologiske udfordringer, og det har kostet års forsinkelser og krævet dybe lommer og tålmodighed hos investorerne. »Vi er en pionervirksomhed, og det betyder, at vi nogle gange har måttet gøre os nogle dyrekøbte erfaringer, som andre ikke gør. Det kræver investeringer, og det kræver investorer, som deler vores vision og tænker langsigtet,« siger Peter Holme Jensen, der tidligere på åretafleverede et årsregnskab, der viste et salg på beskedne 7,9 mio. kr. og et underskud på driften på 77 mio. kr. Artiklen fortsætter under grafen.  En børsnotering har længe luret i kulissen, men er ikke blevet til noget, og Aquaporin har da heller ikke haft problemer med løbende at få nye investorer om bord. Senest i juni hvor blandt andet den familieejede hollandske VP Capital gik med i en investeringsrunde. Men også i forskerverdenen vækker Aquaporin opsigt. Den amerikanske neurovidenskabsforsker Susan Hockfield, der fra 2004 til 2012 var øverste chef for verdens mest prestigefyldte tekniske universitet, Massachussetts Institute of Technology, MIT, i Boston, har i årevis argumenteret for, at verden er på vej mod en ny teknologisk revolution. Revolutionen er på linje med, dengang elektricitet og ingeniørkunst smeltede sammen og dannede grundlaget for det moderne samfund, vi kender i dag. Den nye teknologiske revolution handler om, at biologi og ingeniørkunst smelter sammen. Det beskriver hun i en helt ny bog,»The Ages of Living Machine. How Biology Will Build the Next Technological Revolution«. Artiklen fortsætter under foto. (Arkivfoto) Den amerikanske neurovidenskabsforsker Susan Hockfield er ikke hvem som helst. Fra 2004 til 2012 var hun øverste chef for det prestigefyldte og verdensberømte Massachusetts Institute of Technology i Bostaon. Her introducerer hun den forhenværende præsident Barack Obama forud for en tale om investeringer i cleantech og ny teknologi i Washington i marts 2009.Fold sammenLæs mereFoto: Mandel Ngan/AFP/Ritzau Scanpix. Her har Susan Hockfield fundet frem til fem konkrete eksempler på, hvordan en sammensmeltning af biologi og ingeniørkunst er ved at ændre verden og bidrager til at løse jordens store udfordringer med klimaforandringer, madmangel, sygdomsbekæmpelse og ikke mindst vandmangel. Opdagelsen af aquaporin-proteinet og Aquaporins brug af opdagelsen til at udvikle vandrenseløsninger bliver i bogen beskrevet som et eksempel. Blandt de øvrige eksempler er den islandske virksomhed Ôssur, der er børsnoteret i Danmark og fremstiller avancerede proteser. Når Peter Holme Jensen viser rundt i virksomheden, er det da også tydeligt, at der er tale om en anderledes produktionsvirksomhed. I den ene ende af den store fabriksbygning ligger laboratorier, som man kender det fra biotekvirksomheder efterfulgt af et område med bioteknologisk produktion. Her står to tanke, som man også vil kunne finde hos biotekselskaber som Novozymes og Chr. Hansen, og producerer aquaporin ved hjælp af fermentering. Aquaporinen renses op ved hjælp af en helt særlig proces, som Aquaporin selv har udviklet, inden den blandes med andre substanser til noget, der minder om en slags balsam. Produktionen af aquaporin-proteinet er guldgruben i selskabet. »Vi har søgt om patenter på oprensningsprocessen, som er det nye og virkelig svære i den her sammenhæng. Hvis vi får dem, vil vi reelt være de eneste i hele verden, der kan producere aquaporiner de næste 20 år,« siger Peter Holme Jensen. Men guldet kan ikke bruges til noget, før det bliver smurt på en kunstig membran, som man så sender 100 eller 1.000-vis af liter spildevand gennem. Det foregår på den anden side af en høj væg, som skærmer laboratorier og fermenteringsanlæg fra den traditionelle industriproduktion. Her har Jens Peter Holme fået opstillet 30 ton produktionsudstyr. På det, der er Aquaporins indtil videre eneste produktionslinje, ruller selskabets medarbejdere en én meter bred og to kilometer lang membran ud, påfører den et ultratyndt lag aquaporin coating. 200 nanometer for at være helt præcis. »Sådan ser sammensmeltning af biologi og ingeniørkunst ud,« siger Peter Holme Jensen med stolthed i stemmen og peger hen mod to såkaldte reaktionskamre, mens han forsøger at overdøve maskinerne, der tørrer og ruller dencoatedemembran op, inden den skal videre til en underleverandør og pakkes ind i filtrene til vandautomater, så der kan komme omsætning ind i selskabet. »Vi er stadig idealister, men vi er også blevet realister. Vi er flyttet hjemmefra og skal til at tjene penge selv, så vi bliver i stand til at forandre verden,« siger Peter Holme Jensen. FAKTAAquaporinAquaporin blev stiftet i 2005 af Peter Holme Jensen, der i dag er CEO i selskabet, og Morten Østergaard Jensen på baggrund af en ph.d.-afhandling, som sidstnævnte havde lavet. I 2006 kom forskningschef Claus Helix-Nielsen også til.Selskabet udvikler teknologi til vandrensning med udgangspunkt i det naturlige protein aquaporin, der bærer vand rundt til celler i levende organismer, herunder kroppens celler.Ved hjælp af en membran, der er behandlet med et ultratyndt lag aquaporin, kan man filtrere rent vand ud af spildevand og over i f.eks. hav- eller flodvand. Det spildevand, der er tilbage, kan behandles eller evt. genbruges, f.eks. hvis der er tale om spildevand fra farvning eller sæbevand fra vaskerier.Aquaporin har i dag omkring 75 ansatte, om omsatte for knap otte mio. kr. i 2018. Selskabet havde et underskud på 77 mio. kr. Selskabet har to kommercielle produkter på markedet og er i gang med omkring 20 pilotprojekter, som bl.a. tester rensning af industriel spildevand.Selskabet er ejet af M. Goldschmidt Holding A/S med 45 pct., mens Danica Pension og kinesiske InterChina Water har mindre aktieposter.FOLD UD Aquaporin blev stiftet i 2005 af Peter Holme Jensen, der i dag er CEO i selskabet, og Morten Østergaard Jensen på baggrund af en ph.d.-afhandling, som sidstnævnte havde lavet. I 2006 kom forskningschef Claus Helix-Nielsen også til. Selskabet udvikler teknologi til vandrensning med udgangspunkt i det naturlige protein aquaporin, der bærer vand rundt til celler i levende organismer, herunder kroppens celler. Ved hjælp af en membran, der er behandlet med et ultratyndt lag aquaporin, kan man filtrere rent vand ud af spildevand og over i f.eks. hav- eller flodvand. Det spildevand, der er tilbage, kan behandles eller evt. genbruges, f.eks. hvis der er tale om spildevand fra farvning eller sæbevand fra vaskerier. Aquaporin har i dag omkring 75 ansatte, om omsatte for knap otte mio. kr. i 2018. Selskabet havde et underskud på 77 mio. kr. Selskabet har to kommercielle produkter på markedet og er i gang med omkring 20 pilotprojekter, som bl.a. tester rensning af industriel spildevand. Selskabet er ejet af M. Goldschmidt Holding A/S med 45 pct., mens Danica Pension og kinesiske InterChina Water har mindre aktieposter. ",
        "metadata": {
            "source": "https://www.berlingske.dk/business/den-danske-frontloeber-der-vil-skabe-et-nyt-industrieventyr",
            "image_url": "https://berlingske.bmcdn.dk/media/cache/resolve/image_x_large_vertical/image/118/1187316/23070303-peter-holme-jensen.jpg",
            "publication_time": "Lørdag d. 17. august 2019, kl. 09.05",
            "author": "Vibeke Lyngklip Svansø",
            "related_links": [],
            "attachments": []
        }
    }
}