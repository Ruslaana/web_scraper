{
    "version": "1.0",
    "document": {
        "id": "https://www_berlingske_dk/metropol/unge-i-landets-rigeste-kommune-oplever-stoerre-forventningspres-vi",
        "title": "Unge i landets rigeste kommune oplever større forventningspres: »Vi lægger et pres på os selv, fordi vi gerne vil klare os godt. Ligesom vores forældre«",
        "content": "De drikker kaffe med mælkeskum, går med lange frakker og har velplejet hår. De har lange øjenvipper og dyre tasker over armen. Sådan ser de ud hver dag. Mathilde Lange, Emma Friis og Juliane Hersom er bedste veninder. De går i 2.f på Gammel Hellerup Gymnasium og bor i Danmarks rigeste kommune, Gentofte. Ingen af pigerne har nogensinde mødt op på gymnasiet uden makeup på. Det er der ikke rigtig nogen, der gør: »Der er et pres om at se ud, som om man har overskud og er klar på livet. Også selvom man ikke har det sådan,« siger Juliane Hersom: »Men sådan tror jeg, det er for alle unge.« Det stemmer godt overens meden ny undersøgelseforetaget af Center for Ungdomsforskning under Aalborg Universitet – kaldet ungdomsprofilen – viser, at ungdommen i Gentofte ikke skiller sig meget ud fra andre kommuner. Generelt har de unge i kommunen det godt, og langt hen ad vejen døjer de med de samme bekymringer som andre unge. Kun på få parametre er det – ifølge data – særligt at være ung i rigmandskommunen. Og de handler om gode karakterer, om indtagelse af alkohol og om at se godt ud. Ifølge undersøgelsen er der i Gentofte en sammenhæng mellem udseende og popularitet i vennegrupper. Også større »end kan iagttages blandt unge på landsplan«. Pigerne tager da også pænt tøj på og lægger makeup hver morgen. Men de mener ikke, at presset for at se godt ud, er særligt for dem og deres venner: Til trods for, at de ofte møder fordomme om det modsatte har unge i postnummer 2900 ikke en mere ekstravagant hverdag end så mange andre. De tre veninder har købt deres dyre tasker brugt – med penge de selv har tjent gennem fritidsjobs. Resten af deres løn bruger de typisk på alkohol i weekenderne og mad på McDonalds eller 7 Eleven i hverdagene. Pigerne føler sig heller ikke anderledes end unge andre steder i landet, siger de. Selvom stor måske er større og rig måske er rigere i Hellerup. »Hvis man tager en fra vores klasse, der er forkælet, er han nok mere forkælet end en forkælet dreng i en anden kommune. Men der er nok forkælede unge overalt i landet,« siger 17-årige Juliane Hersom. Når 17-årige Juliane Hersom er færdig med gymnasiet, har hun tænkt sig at holde et sabbatår og rejse, inden hun skal læse videre.Fold sammenLæs mereFoto: Nikolai Linares/Ritzau Scanpix. Gentofte Kommune er Danmarks rigeste. Borgerne er generelt højtuddannede med velbetalte job. Det gælder også forældrene til Mathilde Lange, Emma Friis og Juliane Hersom. Pigerne ved det godt, at de er privilegerede, men det betyder ikke, at de er »snotforkælede«, siger de. »Folk tror, at vi er rigmandsbørn, der bare får en lejlighed og en bil,« siger Mathilde Lange. »Og at vi har pengene til at gøre, hvad vi vil, og at vi derfor ikke har nogle grænser. Men vi har respekt for penge og hårdt arbejde,« supplerer Juliane Hersom. Veninderne tjener deres egne penge. »Mine forældre gik meget op i, at jeg skulle have et arbejde, da jeg var gammel nok,« siger Emma Friis, der arbejder i den lokale Føtex Food: »Og halvdelen af min løn sætter de ind på en opsparing for mig.« 17-årige Emma Friis regner med, at hun skal have et sabbatår efter gymnasiet. Bagefter skal hun måske læse jura på universitetet, men hun er ikke sikker.Fold sammenLæs mereFoto: Nikolai Linares/Ritzau Scanpix. På gymnasiet findes der selvfølgelig dem, der lever op til den stereotype forestilling om et rigmandsbarn, men der er ikke mange af dem, siger de. De kender kun nogle, der har fået lejligheder af deres forældre, hvilket også er »sindssygt«, men det er ikke noget, folk blærer sig med. De tre veninder kan mærke, at der er et pres for, at de skal klare sig godt – måske fordi deres egne forældre har gjort det godt. At klare sig godt betyder i første omgang, at de skal få gode karakterer i skolen. For dem var det et chok at gå fra at være blandt de fagligt bedste i folkeskolen til at starte i gymnasiet, hvor alle var dygtige. »Men jeg tror også, at vi lægger et pres på os selv, fordi vi gerne vil klare os godt. Ligesom vores forældre. Der er nok en lille del af mig, der er bange for at skuffe dem,« siger Mathilde Lange. Generelt føler danske unge sig mere presset end tidligere, men i Gentofte er tendensen en smule mere udtalt. Her føler flere unge sig »meget tit« og »tit« presset i skolesammenhænge i forhold til landsgennemsnittet. Langt flere unge i kommunen søger også ind på en gymnasial uddannelse i forhold til i andre kommuner. Det gælder hele 93 procent af de unge, viser ungdomsprofilen. For pigerne var det »en selvfølge«. Ligesom at det er en selvfølge, at de skal starte på universitetet, når de er færdige med gymnasiet. Måske skal de læse jura eller »noget på CBS«. Kommunen har længe ligget højt, når det kommer til indtag af alkohol og rusmidler. Sådan er det stadig. Undersøgelsen viser, at 56 procent af kommunens unge drikker en til to gange om ugen. På landsplan gælder det cirka det halve – 27 procent. Da Mathilde Lange, Emma Friis og Juliane Hersom gik i 1. g var der fest hver weekend og nogle gange flere dage i streg. Nu – under pandemien – har det svinget meget, og pigerne bruger meget tid på at være derhjemme med familien. Dog fester de stadigvæk en gang imellem. De drikker vodka blandet op med sodavand og tager tequilashots, men de gør det i mindre grupper – op til ti personer. »Jeg kunne ikke finde på at tage til en fest med 20 andre,« siger Mathilde Lange. »Men jeg vil godt tage til noget hyggedruk,« lyder det, og de andre nikker. 19-årige Mathilde Lange er elevrådsformand på gymnasiet. Når hun en dag er færdig, regner hun med at starte på CBS – Copenhagen Business School – men hun ved endnu ikke, hvad hun vil studere.Fold sammenLæs mereFoto: Nikolai Linares. Ifølge ungdomsprofilen drikker de unge i Gentofte mere alkohol end de fleste andre unge – dog mindre end teenagere i København, der har indtaget førstepladsen. Kommunens placering er nok en del af forklaringen, mener lektor ved Institut for Kultur og Læring ved Aalborg Universitet – og en af forskerne bag ungdomsprofilen – Arnt Vestergaard Louw. »Det tyder på, at det ikke er unikt for Gentofte, men noget, der hører sig til tæt på København, og for kommuner, hvor der er mange ungdomsuddannelser,« siger han og tilføjer, at der ligger fire gymnasier og en HF-uddannelse i Gentofte. »Men man skal også forstå og respektere, at det er en del af en ungdomskultur –  ikke at man bare skal drikke hjernen ud – men hvis man skal gøre noget ved alkoholkulturen, må man gøre det i samarbejde med de unge,« siger han. På ét punkt skiller kommunen sig alligevel ud, når det kommer til rusmidler. Det gælder drenge og unge mænd mellem 15 og 19 år. De tager »markant« flere hårde stoffer end gennemsnittet – flere end deres jævnaldrende i København. I undersøgelsen angiver syv procent, at de har brugt andre illegale stoffer end cannabis. Landsgennemsnittet er på to procent. Det undrer ikke Mathilde Lange, Emma Friis og Juliane Hersom, at unge fyre i Gentofte tager flere hårde stoffer end i andre kommuner. De ved, at det sker til fester – Ikke at de ser det med egne øjne, men rygterne løber stærkt.Fold sammenLæs mereFoto: Nikolai Linares/Ritzau Scanpix. Det overrasker ikke Mathilde Lange, Emma Friis og Juliane Hersom. »Selvfølgelig kender jeg nogen, der tager stoffer. Det er ikke noget, der sker hver gang, vi er ude, men det sker da,« siger Emma Friis. Det er typisk coke eller MDMA, der bliver taget til festerne. Pigerne siger, at de ikke selv har taget stoffer, men at det ikke undrer dem, hvis flere gør det i Gentofte end i andre kommuner. Unge i Gentofte er også en del af en positiv tendens på landsplan. Færre danske unge deler intime billeder af andre. Ifølge ungdomsprofilen er antallet faldet fra ni til to procent i kommunen. Samtidig er antallet af unge, der sender nøgenbilleder af dem selv, faldet fra 20 til 15 procent. Pigerne er enige om, at det i høj grad skyldes Umbrella-sagen. Det er nu tre år siden, at politiet oplyste, at over 1.000 unge vil blive sigtet for at have delt eller efterspurgt billedmateriale i det, der siden er blevet kendt som Umbrella-sagen. »Jeg kan huske, at virkelig mange, der gik to klasser over mig i folkeskolen, blev dømt i sagen, fordi de enten havde sendt videoerne eller haft dem på deres telefon,« siger Mathilde Lange. Dengang var pigerne for unge til selv at være en del af det, siger de. Og de kender ikke nogen på deres egen alder, der har delt intime billeder. »Jeg tror, at hele kulturen omkring det er ændret nu. Det er gået op for folk, at det ikke er nice at dele sådanne ting,« siger Juliane Hersom. »Faktisk tror jeg slet ikke, at det er en ting længere,« siger Emma Friis. De tre veninder fortæller, at de hverken kender nogen, der har sendt nøgenbilleder af sig selv til andre, eller nogen, der har delt nøgenbilleder af andre. Men de tror heller ikke, at det ville være noget, folk talte højt om.Fold sammenLæs mereFoto: Nikolai Linares/Ritzau Scanpix. Generelt viser ungdomsprofilen, at de unge i kommunen har det godt. Der er dog noget de unges forældre bør være ekstra opmærksomme på, mener Arnt Vestergaard Louw: »De unge ved godt, at de er privilegerede, men derfor synes de også, at det kan være svært at have det svært i sådan en kommune. Men alle unge har det svært i perioder, og de problemer, man har, er de problemer, man har, uanset hvor man bor. Men de unge kan putte lidt med, at de har det svært.« »De er ikke en usårlig generation, og det skal man som voksen have blik for.«",
        "metadata": {
            "source": "https://www.berlingske.dk/metropol/unge-i-landets-rigeste-kommune-oplever-stoerre-forventningspres-vi",
            "image_url": "https://berlingske.bmcdn.dk/media/cache/resolve/image_x_large_vertical/image/140/1405985/23705371-.jpg",
            "publication_time": "Tirsdag d. 06. april 2021, kl. 11.13",
            "author": "Amalie Thieden",
            "related_links": [],
            "attachments": []
        }
    }
}