{
    "version": "1.0",
    "document": {
        "id": "https://www_berlingske_dk/kommentatorer/paludan-og-de-toneangivende-undermaalere",
        "title": "Paludan og de toneangivende undermålere",
        "content": "»De toneangivende undermålere« er en betegnelse, som tilskrives Vilhelm Krarup. Søren Krarups far. Præst og modstandsmand. Redaktør af Tidehverv og hvas revser af sin tids kulturelite. »De toneangivende undermålere« kaldte Vilhelm Krarup folkene omkring det litterære tidsskrift Heretica, fordi de sværmede for Sovjetunionen i en sådan grad, at de så bort fra rædselsfortællingerne om Øhavet Gulag, fattigdom og det tidligere Sovjets totalitære undertrykkelse. Man var så lykkelig for den kommunistiske tanke, at det gjorde for ondt at se virkeligheden i øjnene. Man foretrak at insistere på en version, der var stueren, men det, mente Vilhelm Krarup, gjorde hans samtids intellektuelle elite til en samling toneangivende undermålere. »Undermålere«. Man dukker sig lidt. Og med god grund. Alle må i en valgmåned kæmpe med, at den indre undermåler ikke får det sidste ord. Eller kryds. For der er intet så opmuntrende som at sætte kryds ved de gode meninger. De rigtige. De meninger, som tegner et billede af, hvordan alting bør være. Her kan ikke bare Alternativets vælgere være med. Ikke kun de, der stemmer på utopier, er undermålere. Undermåler er enhver, der ikke vil se virkeligheden i øjnene. »Toneangivende undermålere« har naturligvis et særligt ansvar, for det er enhver, som drager andre med sig på flugt fra virkeligheden. Og det kan gøres på mange måder. En af måderne er at trække nazisme-kortet. At kalde Rasmus Paludan og alt, hvad der hører ham til, for nazistisk. Det har den umiddelbare tilfredsstillelse, at Paludan bliver rubriceret, lagt i kasse og på hylde. Problemet er bare, at der er nogle, som er enige med ham. Hvis Paludan bliver valgt, er alle, der stemte på ham, så også nazister? Et af nazismens mange ubønhørlige kendetegn var, at den netop dæmoniserede sine modstandere. Hvad opnår vi ved at gøre det samme ved Paludan og især hans vælgere? Vil de ikke med god grund kunne anklage os for, at der er en virkelighed rundt omkring i landet, hvor man lever på en måde, som ingen andre end Paludan for alvor pirker til? En virkelighed, ja, hele bydele, hvor jøder ikke kan færdes med kalot og visse bøger ikke må trædes på eller brændes af? En virkelighed, som vi helst ikke taler for meget om, vi, der skriver her, vi, der holder politiske taler, vi, der læser Berlingske, mens vi drikker vores espresso og nyder, at bøgen er sprunget ud?  For ikke så længe siden blev Dansk Folkeparti til, fordi toneangivende undermålere ikke ville tage den brede befolknings bekymring om indvandringen alvorligt. Selv de værste svipsere i Dansk Folkepartis første år er søndagsskoledydige i forhold til de grovheder, Paludan tillader sig i disse måneder. Alligevel er det først for nylig, at Dansk Folkeparti er blevet så nogenlunde bredt accepteret i Berlingske-segmentet. For ganske få år siden blev Pia Kjærsgaard således hånet intenst til teaterelitens hujende latter og bragende klapsalver i Det Kongelige Teater ved Reumert-uddelingerne. Uanset hendes enorme personlige stemmetal, svinede man aftenen igennem partilederen til, hvorved man jokkede på og latterliggjorde hver og en af hendes vælgere. For det er virkeligheden og har længe været det, at Dansk Folkeparti har massiv vælgeropbakning uanset, hvad toneangivende undermålere måtte mene. En vælgeropbakning, som udspringer af en virkelighedsopfattelse og formentlig også en dagligdag, som ofte ligger langt væk fra Kongens Nytorv. »Hvis Paludan bliver valgt, er alle, der stemte på ham, så også nazister?« spørger Kathrine Lilleør.Fold sammenLæs mereFoto: Asger Ladefoged. Demokratiets adelsmærke er, at vi værner om de andres ret til at være uenig med os. Faktum i disse Trump-tider er, at der er mange, som mener noget andet end dig og mig. Slemme, løgnagtige og vanvittige ting, mener de. Paludans åbenlyse skørhed ville gøre det vanskeligt for mange af os at omgås ham. Men demokrati er ikke, at vi skal være venner med hinanden. Demokrati er at skabe en ramme for, at vi, uanset uenighed, kan leve dør om dør og høre den samme solsort fløjte, når vi åbner køkkenvinduet. Det gavner intet og slet ikke demokratiet at sætte mærkater på politiske modstandere og dæmonisere dem. For uanset en politikers umulighed har vedkommende vundet opstillingsopbakning, fordi hans meninger afspejler virkeligheden, som nogle danskere oplever den lige nu. Ikke at respektere de danskeres stemme er at tale hen over dem. De skal mødes. Ikke med foragt, men med lydhørhed, modargumenter og kompromis. Kun sådan lever vi demokratiet. Kun sådan værner vi os mod toneangivende undermålere. Kun sådan får vi magthavere, der viser respekt for dem, der mener noget andet, end de selv.",
        "metadata": {
            "source": "https://www.berlingske.dk/kommentatorer/paludan-og-de-toneangivende-undermaalere",
            "image_url": "https://berlingske.bmcdn.dk/media/cache/resolve/image_x_large_vertical/image/115/1150259/22845207-kathrine-liller.jpg",
            "publication_time": "Søndag d. 12. maj 2019, kl. 10.00",
            "author": null,
            "related_links": [],
            "attachments": []
        }
    }
}