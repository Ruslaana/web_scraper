{
    "version": "1.0",
    "document": {
        "id": "https://www_berlingske_dk/filmanmeldelser/pete-postlethwaite-doed",
        "title": "Pete Postlethwaite død",
        "content": "Han var ikke ligefrem glamourøs. Faktisk så han ældre ud, end han var, men det forhold udnyttede han kunstnerisk til sin fordel, da han i Jim Sheridans stærke fængselsfilm »In the Name of the Father« overbevisende spillede far til den kun 12 år yngre Daniel Day-Lewis. Nu er engelske Pete Postlethwaite efter kort tids sygdom død i en alder af 64 år, og dermed har både britisk og amerikansk film mistet en skuespiller, der fra naturens hånd lignede en tørvetriller, men med fin sans for vittigt underspil besad lavmælt lune. Gennembrud med \"The Usual Suspects\" Han filmdebuterede i 1977 i Ridley Scotts sørgeligt oversete »Duellanterne« og ydede i 1988 en rystended stærk præstation i Terence Davies’ dybt originale »Fjerne stemmer, stille liv«, men det var David Finchers amerikanske »The Usual Suspects« fra 1995, der for alvor gjorde ham kendt – han spillede den mystiske storforbryder Keyser Sözes sendebud, som bar det japanske navn Kobayashi og talte med tyk indisk accent. Man husker også Pete Postlethwaite fra rollen som munk i Franco Zeffirellis højromantiske »Romeo og Julie« og for indsatsen som barsk storvildtjæger i Steven Spielbergs »The Lost World: Jurassic Park«. For han var både alsidig og efterspurgt, og trods sit ikke udpræget ungdommelige udseende er han død alt for ung.",
        "metadata": {
            "source": "https://www.berlingske.dk/filmanmeldelser/pete-postlethwaite-doed",
            "image_url": "https://berlingske.bmcdn.dk/media/cache/resolve/image_x_large/image/80/800863/3466567-britain.jpg",
            "publication_time": "Mandag d. 03. januar 2011, kl. 15.49",
            "author": "Ebbe Iversen",
            "related_links": [],
            "attachments": []
        }
    }
}