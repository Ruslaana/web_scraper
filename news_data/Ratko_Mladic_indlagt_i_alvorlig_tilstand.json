{
    "version": "1.0",
    "document": {
        "id": "https://www_berlingske_dk/internationalt/ratko-mladic-indlagt-i-alvorlig-tilstand",
        "title": "Ratko Mladic indlagt i alvorlig tilstand",
        "content": "Ratko Mladic, der er tidligere øverstkommanderende i den bosnisk-serbiske hær, er indlagt på et hospital i Holland. Det oplyser hans søn, Darko Mladic, til de serbiske medier Novosti og Republika. »Hans tilstand er alvorlig,« siger sønnen. Ifølge Darko Mladic lider den 80-årige eksgeneral af lungebetændelse, vand i lungerne og hjertesygdom. Farens helbred er angiveligt forværret siden maj. Ratko Mladic blev søndag overført fra sin fængselscelle i den hollandske by Scheveningen til et hospital, hvor han var indlagt i flere dage. Nu befinder han sig på et fængselshospital, meddeler sønnen. »Han er i en svær situation, og det forekommer mig, at hans liv er i fare,« siger Darko Mladic til Novosti. Han tilføjer, at hans far ikke kan bevæge sig mere og bare kan sidde op eller ligge ned. Ratko Mladic blev i 2017 idømt fængsel på livstid for folkedrab, forbrydelser mod menneskeheden og andre krigsforbrydelser. Mladic – der har tilnavnet »Slagteren fra Bosnien« – begik de alvorlige forbrydelser under krigen i Bosnien i 1992-95. FNs særlige krigsforbryderdomstol for det tidligere Jugoslavien (ICTY) efterlyste ham i 1996. Han blev først pågrebet i 2011 efter 15 år på flugt. Hans forbrydelser omfattede massakren i Srebrenica. Her blev omkring 8000 bosniske drenge og mænd dræbt i løbet af få dage i juli 1995. Det er den værste krigsforbrydelse, Europa har oplevet siden Anden Verdenskrig. De mange ofre i Srebrenica blev begravet med bulldozer i massegrave. Senere blev nogle af de døde gravet op igen og flyttet til fjerne bjergegne. Det skete for at skjule omfanget af forbrydelserne. Det overordnede mål for Mladic var etnisk udrensning, har domstolen i Haag fastslået. Han ønskede at tvinge alle bosniske muslimer, kroater og andre ikkeserbere ud af Bosnien for at danne et Storserbien. Det konkluderede ICTY i den oprindelige dom fra 2017. Særdomstolen i Haag har fældet dom over 90 mennesker. Blandt dem er også den tidligere serbiske præsident, Slobodan Milosevic, der døde i fængslet i Haag i 2006, inden han fik sin dom. Radovan Karadzic, som var politisk leder for de bosniske serbere under krigen i Bosnien, blev i 2016 også dømt for folkedrab. Dommerne i Haag fandt det bevist, at Mladic, Milosevic og Karadzic alle tre spillede hovedroller i den etniske udrensning af bosniske muslimer og andre ikkeserbere fra Bosnien. /ritzau/ ",
        "metadata": {
            "source": "https://www.berlingske.dk/internationalt/ratko-mladic-indlagt-i-alvorlig-tilstand",
            "image_url": "https://berlingske.bmcdn.dk/media/cache/resolve/image_x_large/image/159/1590835/24199320-former-bosnian-serb-commander.jpeg",
            "publication_time": "Lørdag d. 10. september 2022, kl. 10.03",
            "author": null,
            "related_links": [],
            "attachments": []
        }
    }
}