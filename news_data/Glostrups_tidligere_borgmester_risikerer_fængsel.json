{
    "version": "1.0",
    "document": {
        "id": "https://www_berlingske_dk/politik/glostrups-tidligere-borgmester-risikerer-faengsel",
        "title": "Glostrups tidligere borgmester risikerer fængsel",
        "content": "Det lå i kortene, at Søren Enemark (S) skulle tage en tørn mere på posten, da den mangeårige borgmester i Glostrup fik sit ventede flertal ved kommunalvalget i november 2009. Men SFs Charlotte Brangstrup pegede i stedet på Venstres John Engelhardt, og Søren Enemark måtte se sig slået. Nu er han i stedet tiltalt for at have snaget i SFerens personlige oplysninger med henblik på at skade hende og dermed opnå politisk indflydelse, hedder det i anklageskriftet. Det skriver Jyllands-Posten. I ugerne efter valget kom det således frem - blandt andet via løbesedler - at Charlotte Brangstrup var social bedrager. Samtidig blev der oprettet en Facebook-gruppe af den lokale afdeling af DSU, som hed »Demokratiet mod Charlotte Brangstrup«. Den tidligere borgmester er således tiltalt for at stå bag nogle af de læk, fordi han igennem en medarbejder på rådhuset hentede personlige oplysninger om den politiske modstander. Han har erkendt, men nægter at have spredt dem i de dramatiske dage efter valget. Sagen, der kommer for retten torsdag, er ifølge anklagemyndigheden ganske unik. - Der er ikke noget, der rammer plet, når vi har været inde og se, om der ligger lignende sager. Vi har tidligere set, at det er andre ting, for eksempel familiefnidder, der ligger bag, når man uretmæssigt søger i offentlige registre. Men her er det forudgående forløb anderledes, og vi er også spændt på, hvad retten når frem til, siger anklager Charlotte Edholm, Københavns Vestegns Politi, til Jyllands-Posten.",
        "metadata": {
            "source": "https://www.berlingske.dk/politik/glostrups-tidligere-borgmester-risikerer-faengsel",
            "image_url": "https://berlingske.bmcdn.dk/media/cache/resolve/image_x_large/image/97/974968/5276239-sren-enemark-pix.jpg",
            "publication_time": "Tirsdag d. 19. juni 2012, kl. 09.36",
            "author": null,
            "related_links": [],
            "attachments": []
        }
    }
}