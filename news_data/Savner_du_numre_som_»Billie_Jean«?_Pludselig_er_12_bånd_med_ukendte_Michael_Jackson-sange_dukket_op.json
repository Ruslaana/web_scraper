{
    "version": "1.0",
    "document": {
        "id": "https://www_berlingske_dk/musik/savner-du-numre-som-billie-jean-pludselig-er-12-baand-med-ukendte-michael",
        "title": "Savner du numre som »Billie Jean«? Pludselig er 12 bånd med ukendte Michael Jackson-sange dukket op",
        "content": "En tidligere betjent har gjort lidt af et fund i Californien. Gregg Musgrove hedder eksbetjenten. Han har købt indholdet af et forladt opbevaringsrum i San Fernando Valley ved Los Angeles. Blandt effekterne var der 12 uudgivne Michael Jackson-sange, som den afdøde sanger havde arbejdet på fra 1989-1991, skriverThe Hollywood Reporter. Opbevaringsrummet har tilhørt produceren Bryan Loren. I USA er det nogle steder sådan, at hvis ikke man betaler sine regninger for sit opbevaringsrum, bliver indholdet solgt på auktion. Det har dannet grundlag for en række realityprogrammer, der også er blevet sendt på dansk tv. Gregg Musgrove fortæller, at man kan høre Michael Jackson diskutere sangene på båndene, og at det formodes at være Bryan Loren, Michael Jackson taler med. »Jeg har været på alle fansiderne. Det forlyder, at nogle af sangene eksisterer, og at nogle af dem er blevet delvist lækket. Men et par af dem er ikke engang blevet omtalt derude,« siger han til The Hollywood Reporter. Ifølge The Hollywood Reporter er der blandt andet en sang, der hedder »Truth on Youth«, hvor Michael Jackson rapper sammen med LL Cool J. Det var ellers ikke en genre, Jackson bevægede sig i. LL Cool J har tidligere talt om at have arbejdet sammen med Michael Jackson, men sangeneblev altså aldrig udgivet. En anden sang hedder »Don't Believe It«, altså »tro ikke på det«. Den sang refererer ifølge The Hollywood Reporter til de rygter, der cirkulerede om Michael Jackson. Rygterne har blandt andet handlet om sangerens påståede pædofili. Samme angivelige pædofili har været centrum for en straffesag, mindst ét civilt søgsmål og dokumentaren»Leaving Neverland«. Michael Jackson sammen med Wade Robson, som i 2019 beskyldte Michael Jackson for at have misbrugt ham. Hvorvidt anklagerne er sande, har siden været grundlag for megen diskussion. Fans har blandt andet hævdet, at vidnesbyrdene ikke hænger sammen.Fold sammenLæs mere I »Leaving Neverland« anklagede to mænd Jackson for at have misbrugt dem, da de var børn. Michael Jackson blev frikendt i straffesagen, og eftersom han var død, da »Leaving Neverland« havde premiere, kunne han ikke svare på anklagerne. Noglehar dog påpeget, at der angiveligt er flere ting i de to mænds vidnesbyrd, der ikke stemmer. Offentligheden får formentlig ikke lov til at høre de fundne sange, for boet efter Michael Jackson, som døde i 2009, har afvist at købe båndene, skriver mediet. Alligevel har båndenes ejer ikke rettighederne til at udgive musikken, hævder boet. Musgrove planlægger at sælge båndene på auktion. ",
        "metadata": {
            "source": "https://www.berlingske.dk/musik/savner-du-numre-som-billie-jean-pludselig-er-12-baand-med-ukendte-michael",
            "image_url": "https://berlingske.bmcdn.dk/media/cache/resolve/image_x_large/image/186/1868241/24852058-files-in-this-file-photo-taken-on-march-05-2009.jpg",
            "publication_time": "Fredag d. 13. december 2024, kl. 09.29",
            "author": "Joachim Talbro Paulsen",
            "related_links": [],
            "attachments": []
        }
    }
}