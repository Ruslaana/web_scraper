{
    "version": "1.0",
    "document": {
        "id": "https://www_berlingske_dk/internationalt/fransk-klimaskeptiker-grebet-i-fusk",
        "title": "Fransk klimaskeptiker grebet i fusk",
        "content": "PARIS: Frankrigs mest berømte klimaskeptiker, tidligere undervisnings- og forskningsminister Claude Allègre, er blevet taget med bukserne nede i forbindelse med fusk omkring data i en ny bestseller. I bogen »Klimabedrageriet«, der siden udgivelsen i februar har solgt 120.000 eksemplarer, hævder Allègre, at der ikke er nogen sammenhæng mellem temperaturstigninger og CO2-udledning. Som støtte for sin påstand gengiver han i bogen en graf fra den svenske klimaforsker Håkan Grudd, der angiveligt viser, at temperaturen siden 1900 ikke er steget så meget som det generelt antages, og - hvad der er endnu mere interessant - at temperaturkurven forventes at »knække« i løbet af de kommende år og falde markant frem mod år 2100. Desværre for Allègre fik en journalist fra onlineavisen Rue89.com den idé at scanne grafen og sende den til Sverige, hvor Grudd lagde den oven i sin oprindelige graf, offentliggjort i en videnskabelig publikation fra 2008. Konklusionen var slående: Allègre havde ganske enkelt gentegnet grafen mellem år 1900 og år 2000 - og i øvrigt fortsat stregen efter årtusindskiftetb hvor svenskerens data stoppede. Trusler om vold »Alle graferne i bogen er gentegnede. Der er altså unøjagtigheder eller endda overdrivelser i forhold til originalerne. Det var et redaktionelt valg,« medgiver Allègre, der dog ikke er meget for at blive gået i bedene. »Man kan ikke forudsige vejret, og klimamodellerne er et stort bedrag,« sagde Allègre eksempelvis i et interview med det danske TV-program DR2 Udland op til miljøtopmødet i København, hvor han på journalistens bemærkning om, at han selv blev beskyldt for at fuske, svarede, at hans kritikere kunne få nogen på hovedet. Allègre mener heller ikke, at der er nogen grund til at trække i land nu på grund af de manipulerede grafer. »Det er teksten, der tæller,« sagde Allègre i en debat på radiostationen France Inter forleden og blev rasende, da den anden deltager protesterede: »Der var varmere i Middelalderen,« råbte han og bankede i bordet, mens studieværten måtte opbyde al sin autoritet for at forhindre et længere skænderi for åben mikrofon. Kræver opbakning Over 400 klimaforskere har skrevet et åbent protestbrev til den nuværende undervisnings- og forskningsminister Valerie Pecresse for at bede om opbakning på grund af de anklager, der konstant regner ned over dem fra den 73-årige Allègre. Forskerne ønsker en »offentlig tillidserklæring til vor integritet og vort arbejde«. »Mange af os tænkte, at det var klogest ikke at reagere. Men det har antaget enorme proportioner. Allègre beskylder os for at være en mafia,« siger Valérie Masson-Delmotte, én af underskriverne, til Rue89.com. »Finder De det normalt, at man beskylder Dem for at være inkompetent, og at Deres arbejdsgiver ikke forsvarer Dem?« Sagen er på kanten til at blive pinlig for regeringen, da det ikke er mindre end et år siden, at man i det borgerlige regeringsparti talte rosende om den tidligere socialist, der endda var på nippet til at blive udnævnt til minister for industri og fornyelse. Allègre blev dog i sidste øjeblik vraget, og dermed har præsident Nicolas Sarkozy formentlig undgået en ballade, der kunne få Lars Løkke Rasmussen problemer med Thor Pedersen til at blegne.",
        "metadata": {
            "source": "https://www.berlingske.dk/internationalt/fransk-klimaskeptiker-grebet-i-fusk",
            "image_url": "https://berlingske.bmcdn.dk/media/cache/resolve/image_x_large/image/87/879775/2416583-claude.jpg",
            "publication_time": "Søndag d. 04. april 2010, kl. 10.30",
            "author": null,
            "related_links": [],
            "attachments": []
        }
    }
}