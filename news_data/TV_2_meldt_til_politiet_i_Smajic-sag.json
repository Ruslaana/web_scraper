{
    "version": "1.0",
    "document": {
        "id": "https://www_berlingske_dk/indland/tv-2-meldt-til-politiet-i-smajic-sag",
        "title": "TV 2 meldt til politiet i Smajic-sag",
        "content": "TV 2 er »meldt til politiet« og bør undersøges for – på det falske kontor i dokumentarserien »Den sorte svane« – at opfordre til, fremprovokere og medvirke til kriminalitet, herunder fakturasvindel og hvidvask. Det oplyser advokat og tidligere vicestatsadvokat for København Anders Riisager, der har 20 års erfaring som offentlig anklager. Han repræsenterer i dag advokat Lise Roulund, der i september 2024 blev tiltalt for 12 strafbare forhold, primært hvidvask og forsøg på hvidvask, herunder for forhold, der er »begået« på eller i kraft af eksistensen af TV 2s kontor. »TV 2 har muligvis brugt Amira Smajic til at fremprovokere kriminalitet, til at bringe folk sammen med henblik på at begå kriminalitet, til at rådgive om, hvordan kriminaliteten kunne foregå og skulle tilrettelægges, og Smajic har for TV 2 konspireret om at begå kriminalitet. Det er alt sammen foregået efter instruks fra TV 2, der således har fremprovokeret den kriminalitet, vi ser i udsendelsen,« siger advokat Anders Riisager. »Derfor er det min opfattelse, at TV 2 kan have overtrådt straffeloven, og derfor har jeg anmeldt TV 2 til politiet, der bør undersøge det nærmere.« Af straffelovens § 23 fremgår det, at dén, der »ved tilskyndelse, råd eller dåd har medvirket til gerningen« – altså det strafbare forhold – straffes for medvirken til en given lovovertrædelse. Riisager forklarer, at flere af de forhold, Lise Roulund er tiltalt for, udspringer af hendes »optræden« i TV 2s hemmelige setup, og at det derfor er afgørende at nå til bunds i, hvordan TV 2 har optrådt, og hvad der blev optaget af de skjulte kameraer, men ikke blev vist. »Derfor er det også min opfattelse, at vi må have adgang til TV 2s råbånd,« siger han. Anmeldelsen til politiet er indgivet allerede i maj, umiddelbart efter udsendelserne blev vist på TV 2, uden at NSK endnu har reageret. En gennemgang af anklageskriftet mod Lise Roulund viser, at flere forhold stammer fra før, TV 2s optagelser gik i gang, men det fremgår ikke, hvorvidt de senere afsløringer fra TV 2s kontor og Smajics virksomhed for NSK var afgørende for gennembruddet i efterforskningen mod hende. Professor, ph.d. i strafferet ved Aarhus Universitet Lasse Lund Madsen siger, at »danske domstole er menneskeretligt forpligtede til at påse, om agentaktioner holder sig inden for rammerne af det såkaldte provokationsforbud. Det gælder også, når agentaktionen – som her – umiddelbart er udført af private og ikke af politiet«. »Omdrejningspunktet er, om der er tale om kriminalitet, der er fremprovokeret, og som ellers ikke ville være blevet begået. En tilbundsgående vurdering heraf forudsætter efter min opfattelse, at det relevante råbåndsmateriale bliver udleveret, for ellers er det ikke muligt for domstolene at lave den fornødne prøvelse af, om der foreligger ulovlig provokation. Og viser det sig at være tilfældet, vil bevismateriale indsamlet af Amira Smajic meget muligt slet ikke kunne indgå i sagen. Så der er meget på spil.« Højesteretpålagdei 2021 TV 2 at udlevere råbånd fra optagelser på et plejehjem i Aarhus, hvor TV 2 selv var under mistanke for at overtræde straffeloven ved at vise billeder af plejehjemmets beboere i krænkende situationer. Samtidig skulle politiet bruge råbånd for at kunne efterforske sager mod plejepersonalet. Højesteret lagde vægt på, at i sagen indgik der ikke »hensyn til kildebeskyttelse eller tilsagn om anonymitet«, og at udlevering af råbånd »ikke vil forringe mediernes generelle vilkår for at udføre sædvanlig journalistisk virksomhed«. »TV 2 kommer til at udlevere alle råbånd – praksis herom er solid,« siger advokat Anders Riisager. Berlingske hartidligerebeskrevet, hvordan TV 2 af flere eksperter i strafferet, allerede før TV 2-serien blev vist i maj, var advaret om, at TV 2 havde gjort sig medskyldig i kriminalitet. Professor i strafferet Birgit Feldtmann fra Aalborg Universitet fik forevist dele af dokumentarudsendelsen før offentliggørelse. Lasse Boje Nielsen, direktør for National enhed for Særlig Kriminalitet (NSK). Hans folk var begejstrede for muldvarp Smajic og skrev: »Ok. Vildt spændende« – »Du er flyvende for tiden« – »Bum«, efterfulgt af en hjerte-smiley – »Det er god info!« – »Okay! Fedt! Tak.« – »Skriv gerne hvis du har flere detaljer.« – »Bum, sådan. X er fundet.« – »Du er satme god.« – »Ved godt du knokler, men så snart du har nyt om øko-delen, så er vi meget interesseret.«Fold sammenLæs mereFoto: Asger Ladefoged. »Jeg siger relativt hurtigt, at jeg har svært ved at se, at setuppet kan foregå på en måde, hvor man ikke medvirker til kriminalitet. Da jeg har set det hele, gør jeg igen tydeligt opmærksom på, at setuppet faciliterer kriminalitet,« forklarede Birgit Feldtmann fra Aalborg Universitet. Ph.d. i strafferet, lektor Nicolaj Sivan Holst fra Aarhus Universitet fik ligesom Birgit Feldtmann før offentliggørelse af dokumentarserien vist et sammenklip af TV 2s materiale, og det var også hans vurdering, at oprettelsen af kontoret i dokumentaren, TV 2-journalisterne og muldvarpen Amira Smajics ageren må anses for at være medvirken til kriminalitet. »De begynder med at omtale en linje, muldvarpen ikke må krydse. Men kort fortalt er linjen forkert, for hele setuppet er, at man forsøger at sætte mennesker sammen, som i samarbejde kan begå noget strafbart. Det er i alle strafferetseksperters børnelærdom medvirken til kriminalitet,« siger Nicolaj Sivan Holst. Berlingske har de seneste uger beskrevet, hvordan Amira Smajic i årevis fungerede som en værdifuld og skattet informant under kodenavnet »P« for politiets specialenhed mod den groveste kriminalitet, National enhed for Særlig Kriminalitet, NSK, og at hun herunder nærmest live forsynede sine to NSK-kildeførere med information om den kriminalitet, der foregik på TV 2s falske kontor, også om advokat Lise Roulund, der nu er tiltalt. Roulund spiller en betydelig rolle i kommunikationen mellem Smajic og de to kildeførere fra NSK. Den 10. oktober 2022 sendte Smajic »kontoudtog« – efter alt at dømme på transaktioner gennemført af Lise Roulund, hvorpå NSK svarer »R3 her og tak ?« – »R3« var kildeførernes leder. Det drøftes, hvordan SKAT vil udbetale en million i returmoms fra en forretningsmand via Roulunds konto – »Han kommer til at bruge Lises reg. og konto nr. til udbetalingen«, skriver Smajic – det drøftes at få SKAT til at gennemføre »uanmeldt« kontrol, låse konti og stoppe svindel, og Smajic foreslår NSK, at politiet kan finde ud af, hvor Roulund bagefter flytter de svindlede penge hen. Den 18. oktober 2022 afgiver NSK »bestilling« hos Smajic – »Kan du berige os med følgende på Lise: telefonnumre, opholdsadresse, mødesteder, kæreste, bil etc. ?« – og i slutningen af oktober 2022 fortæller Smajic, at Lise Roulund har aflyst et møde på »kontoret«, hvilket politifolkene besvarer på følgende måde: »Hey P. Øv, men så venter vi i spænding til næste uge?«. »P« var Smajics kildenavn. En sammenligning af de navne og selskaber, Smajic i 2022 gav NSK oplysninger om, og de anklager, der er rejst mod advokat Lise Roulund, viser på flere punkter et sammenfald. Anders Riisager, advokat for Lise Roulund, siger, at det er af så stor betydning at få belyst Smajics samarbejde med politiet, at han – dog forgæves – har bedt NSK om at sikre adgang til den omfattende korrespondance mellem Smajic og NSK, som TV 2 selv har bekræftet at være i besiddelse af. »Det har NSK afvist. Jeg har derfor indbragt spørgsmålet for retten, ligesom jeg vil bede om, at Smajics to kildeførere bliver afhørt i den kommende straffesag mod Lise Roulund,« siger advokat Anders Riisager. Han tilføjer, at det »jo unægteligt ser ud, som om NSK har brugt Smajic som en slags proxyagent på TV 2 med henblik på at skaffe beviser for kriminalitet«. »Det er selvfølgelig problematisk, hvis Smajic er brugt til at gennemføre en agentoperation. Politiet må ikke bruge hende, som det er sket, da hun utallige gange overtræder provokationsforbuddet ved at tilskynde til og deltage i planlægningen af kriminalitet. Det må en politiagent ikke. Derfor er det afgørende – og afgørende for straffesagen mod Roulund – at få belyst, hvad NSK har gjort, og hvad NSK har vidst, og om det materiale, hun har givet til politiet, overhovedet må bruges i en straffesag.« National enhed for Særlig Kriminalitet ønsker ikke at kommentere sagen. Vi har ligeledes forsøgt at kontakte TV 2, men de er ikke vendt tilbage.",
        "metadata": {
            "source": "https://www.berlingske.dk/indland/tv-2-meldt-til-politiet-i-smajic-sag",
            "image_url": "https://berlingske.bmcdn.dk/media/cache/resolve/image_x_large/image/185/1859657/24836123-lise-roulund-fra-dokumentaren-den-sorte-svane-er.png",
            "publication_time": "Tirsdag d. 19. november 2024, kl. 20.18",
            "author": "Signe Westermann Kühn",
            "related_links": [],
            "attachments": []
        }
    }
}