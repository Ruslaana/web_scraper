{
    "version": "1.0",
    "document": {
        "id": "https://www_berlingske_dk/virksomheder/det-der-er-sket-er-ikke-bare-en-fysisk-transformation-men-en-mental-rejse",
        "title": "»Det, der er sket, er ikke bare en fysisk transformation, men en mental rejse«",
        "content": "Odenses mangeårige borgmester siger snart stop. Anker Boye (S) afviser, at han atter kommer til at hænge borgmesterkæden om halsen efter næste kommunalvalg. Når den 66-årige bykonge ser hen over det erhvervsliv, han har fulgt i årtier, så ser han tydeligt tidernes gang for sig. Det Fyn, han voksede op på, er en saga blot. På godt og ondt. »Der er simpelthen sket en fysisk transformation af Odense. De store fabrikker, som byen havde en lang tradition for at huse, er flyttet. Det var et hårdt slag for byen, da de over to årtier sivede væk. Men de udgjorde på alle måder fortidens industri,« siger han og vender sig mod det, han ser spire frem i dag: »I modsætning til andre byer, så er Odense en flad og grøn by, men i de her år byfortætter vi. Vi bygger opad og skaber miljø. Og det er et miljø, som flere får øje på. Også investorerne. De kan se strategien.«  Strategien i Odense er at sammenflette det nye erhvervsliv i klynger. Den mest kendte er nok robotklyngen, hvor over 80 større og mindre virksomheder både konkurrerer og arbejder sammen. Et andet indsatsområde er inden for droneteknologien, hvor Odense Lufthavn i dag udgør et af de få europæiske områder, hvor der kan testes med myndighedernes blåstempling. Derudover satser byen på IT og velfærdsteknologier. Klyngekonceptet er oppe at køre i dag, og det fungerer. Specialiserede medarbejdere bevæger sig på kryds af tværs af dem. Men det er ikke ensbetydende med, at Fyn er i mål. Langtfra. Øen kæmper stadig med konsekvenserne af den økonomiske krise og erhvervslivets ændring.  Viljen til at ændre det bestående fejler dog ikke noget, og Anker Boye erkender blankt, at han arbejder målrettet på at aflevere et dynamisk erhvervsliv, når han inden for få år giver faklen videre. Han vil gerne se transformationen af sin by være i højeste gear, når han takker af efter mere end tre årtiers lokalpolitik. Det synes han heldigvis også, at han kan se ske. Der er sket meget, siden han trådte sine første skridt i 1950ernes brostensbelagte Odense. »Da min årgang skulle være iværksættere, så lavede vi en smede­mesterforretning. I dag tænker de unge helt anderledes. De er globale og markedsorienterede. De tænker ud af boksen. Det, der er sket, er ikke bare en fysisk transformation, men en mental rejse,« siger Anker Boye.",
        "metadata": {
            "source": "https://www.berlingske.dk/virksomheder/det-der-er-sket-er-ikke-bare-en-fysisk-transformation-men-en-mental-rejse",
            "image_url": "https://berlingske.bmcdn.dk/media/cache/resolve/image_x_large/image/4/48095/15295278-billede.jpeg",
            "publication_time": "Onsdag d. 02. november 2016, kl. 06.30",
            "author": null,
            "related_links": [],
            "attachments": []
        }
    }
}