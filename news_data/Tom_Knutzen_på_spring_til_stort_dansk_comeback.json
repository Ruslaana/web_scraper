{
    "version": "1.0",
    "document": {
        "id": "https://www_berlingske_dk/virksomheder/tom-knutzen-paa-spring-til-stort-dansk-comeback",
        "title": "Tom Knutzen på spring til stort dansk comeback",
        "content": "Efter fem år i Schweiz er tidligere Danisco- og NKT-topchef Tom Knutzen i gang med et opsigtsvækkende comeback i dansk erhvervsliv. Efter Danisco blev solgt i 2011 til amerikanske Dupont for 26 mia. kroner under stort rabalder, har der været relativt stille om Tom Knutzen. Kort tid efter flyttede han til Basel i Schweiz for at blive topchef for den familie­ejede ingrediensvirksomhed Jung­bunzlauer. Det er han fortsat. Men samtidig går han nu ind i flere store danske bestyrelser. For et par uger siden kom det frem, at han går ind i børsnoterede Tivolis bestyrelse. Men det er kun en del af planen for Tom Knutzen, fortæller Tivolis nuværende bestyrelses­formand, Jørgen Tandrup, til Berlingske.  Tom Knutzen er nemlig udset til at tage over som formand efter Tandrup – ikke bare i Tivoli, men også i pengestærke Chr. Augustinus Fabrikker, der er Augustinus Fondens investerings­selskab, og som er hovedaktionær i Tivoli samt en lang række andre industri­selskaber. I første omgang går Knutzen ind i Augustinus’ bestyrelse. Det er besluttet, men meldes først ud i næste måned. »Jeg nærmer mig pension alle mulige steder, og jeg er også i gang med at forberede, hvem der skal efterfølge mig i Chr. Augustinus Fabrikker. Planen er, at Tom Knutzen bliver valgt ind i år, og om to år, når jeg stopper, tager han så over som formand,« siger Jørgen Tandrup til Berlingske. Tandrup fylder 70 år senere i april. I Augustinus er et stort generationsskifte i gang. Kort før jul blev det meddelt, at den mangeårige direktør, Tommy Pedersen, stopper for at overlade posten til Claus Gregersen, der kommer fra direktørposten i Carnegie Bank i Danmark. FAKTAFakta: Chr. Augustinus FabrikkerStiftet i 1750 af Christian Augustinus på Amager som tobaksfabrik.I 1942 stiftede Ludvig Augustinus en fond, Augustinus Fonden, som ejer Chr. Augustinus Fabrikker.Fonden støtter i dag velgørende, kunstneriske og videnskabelige formål.I 1961 blev Augustinus’ tobaksaktiviteter fusioneret med C.W. Obel og R. Færchs Fabrikker til Skandinavisk Tobakskompagni, som ejede House of Prince.Chr. Augustinus Fabrikker fungerer i dag som investeringsselskab for Augustinus Fonden.Chr. Augustinus Fabrikker er i gang med et generationsskifte. Tommy Pedersen stopper som direktør og overlader posten til Claus Gregersen, der kommer fra en stilling som direktør for Carnegie Bank i Danmark. Bestyrelsesformand Jørgen Tandrup vil overlade sin post til Tom Knutzen inden for de næste par år.Augustinus’ koncernegen­kapital er på ca. 20 mia. kr.Ejer direkte og indirekte godt 57 pct. af Tivoli. Dertil kommer aktier i Gyldendal (28 pct.) Jeudan (41 pct.) Kristeligt Dagblad (19 pct.) Royal Unibrew (tæt på 15 pct.). Ejer derudover 65 pct. af Skandinavisk Holding, der ejer møbeldesign virksomheden Fritz Hansen, og som også er storaktionær i børsnoterede Scandinavian Tobacco Group.FOLD UD Augustinus er storaktionær i en lang række danske industriselskaber og er over de senere år vokset til at være en pengetank med værdier for i omegnen af 20 mia. kr. Augustinus er ud over Tivoli bl.a. storaktionær i børsnoterede Scandinavian Tobacco Group, ejendoms­selskabet Jeudan, avisen Kristeligt Dagblad, forlaget Gyldendal samt store poster i industrivirksomheder som Royal Unibrew, Ambu, Solar og NNIT. Augustinus ejer også Skodsborg Kurhotel på Strandvejen nord for København. Tandrup og Knutzen kender hinanden indgående fra tiden i Danisco, hvor Knutzen var adm. direktør og Tandrup først næstformand og siden formand. Dermed kørte de tæt parløb, da Danisco blev overtaget af Dupont, det hidtil største udenlandske virksomhedsopkøb i Danmark.  Tom Knutzen blev i Danmark kendt for at være lidt af en investordarling, fordi han skabte stor værdi for aktionærerne. Han lavede en opsigtvækkende turnaround i NKT og gjorde siden – trods adskillige bump på vejen – kunstykket efter i Danisco, inden virksom­heden blev solgt for milliarder. Knutzen er lige stoppet i Nordeas bestyrelse, hvor han har siddet i ti år. Derudover sidder han i bestyrelsen for cementfabrik- og mineudstyrsproducenten FLSmidth. Nu ser han frem til igen at få en mere markant rolle i dansk erhvervs­liv ved at træde ind i topledelsen af den pengestærke og investeringsvillige tobaks­fond. »Jeg har jo hele tiden haft nogle bestyrelses­poster, nu bliver det så FLSmidth, Augustinus og Tivoli. Jeg er glad for, at de poster, jeg får nu, er så rent op mod Danmark og det netværk, jeg kender. Det passer mig storartet,« siger 55-årige Tom Knutzen, der ikke ønsker at gå nærmere ind i, hvad han vil stå for i Augustinus, da han endnu ikke er startet.  Han siger, at Augustinus-posterne ikke skal ses som udtryk for, at han pønser på at stoppe sin aktive direktørkarriere og gå bestyrelsesvejen. »Jeg er i mit nuværende job i samme industri som Danisco, så jeg har kunnet spille klaviaturet fra dag ét. Jeg stortrives med det, og det bliver jeg ved med at gøre et rum stykke tid, og så en skønne dag kommer vi hjem til Danmark, for det er dér, vi hører til. Men jeg er for ung til at holde op som direktør endnu,« siger Knutzen. Knutzen er ikke den eneste fra Tandrups netværk, som den erfarne tobakskonge trækker ind på centrale poster. For nylig kom det frem, at tidligere Royal Unibrew-topchef, Henrik Brandt, bliver formand for Scandinavian Tobacco Group efter Tandrup­. Ud over at Augustinus er storaktionær i Unibrew, kender Tandrup Brandt hinanden fra House of Prince, hvor Brandt var direktør i en årrække, og som var ejet af bl.a. Augustinus.  Sidste år kom Søren Bjerre-Nielsen, tidligere koncernfinansdirektør i Danisco, også ind i Scandinavian Tobacco Groups bestyrelse. Også sidste år blev den tidligere Nykredit-topchef Peter Engberg valgt ind i bestyrelsen for Chr. Augustinus Fabrikker. Tandrup og Engberg kender blandt andet hinanden gennem Henning Kruse Pedersen, der ligesom Eng­berg har en fortid i Nykredit. Kruse er samtidig formand i C.W. Obel, som kører parløb med Augustinus – og dermed Tandrup – omkring bl.a. Scandinavian Tobacco Group. Hvorfor er det vigtigt, at det er folk i dit netværk, der tager over? »Det er folk, jeg ved, der kan. Når man sidder i en fond – og når man har været i det system i godt 40 år, som jeg har – så får man et enormt ansvar. Det er jo fondet, der er ejer. Min opgave er at sikre, at når jeg går af, så sidder der nogle folk, der kan drive forretningen og kan skabe værdi,« siger Jørgen Tandrup.",
        "metadata": {
            "source": "https://www.berlingske.dk/virksomheder/tom-knutzen-paa-spring-til-stort-dansk-comeback",
            "image_url": "https://berlingske.bmcdn.dk/media/cache/resolve/image_x_large/image/5/51150/16908787-11buspix0-tom-knutzen-har-fjpg.jpeg",
            "publication_time": "Tirsdag d. 11. april 2017, kl. 06.00",
            "author": "Jesper Kongskov",
            "related_links": [],
            "attachments": []
        }
    }
}