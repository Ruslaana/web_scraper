{
    "version": "1.0",
    "document": {
        "id": "https://www_berlingske_dk/business/paa-flydende-djoefsk-afviser-hummelgaard-at-lukke-svingdoeren-ministeren",
        "title": "På flydende djøfsk afviser Hummelgaard at lukke svingdøren: »Ministeren svarer uden om kerneproblematikken«",
        "content": "Hjemlige eksperter har gang på gang efterspurgt handling. EU-Kommissionen har anbefalet Danmark at stramme op. Men det bliver heller ikke i denne omgang, regeringen vil dæmme op for »den gyldne svingdør«. Det slår justitsminister Peter Hummelgaard (S) nu fast. For nylig fik den danske topembedsmand og diplomat Ulrik Vestergaard Knudsen nyt job: Efter seks år som vicegeneralsekretær i OECD – samarbejdsorganisationen for 38 af verdens største økonomier – skal han fra februar være toplobbyist i André Rogaczewskis danske it-kæmpe, Netcompany. Tre lobbyismeeksperter sagde til Berlingske,at jobskiftet er kerneeksemplet på, hvorfor Danmark har behov for en gennemgribende diskussion om at indføre strammere regler på området. Selvom Ulrik Vestergaard Knudsen (på billedet) ikke personligt gør noget forkert i sit jobskifte, er problemet ifølge lobbyismeunderviser på Københavns Universitet Benny Damsgaard, at »tilliden til vores embedsværk og politiske system langsomt, men sikkert, ødelægges«.Fold sammenLæs mereFoto: Søren Bidstrup. I den forbindelse bad Berlingske om et interview med justitsministeren om problematikken. Men Peter Hummelgaard vil ikke stille op. I stedet har ministeriet sendt en e-mail med en udtalelse fra Peter Hummelgaard: »Vi har i Danmark en række regler og retningslinjer, der generelt varetager hensyn til åbenhed om ministres arbejde og hensyn til at imødegå blandt andet korruption og inhabilitet i den offentlige forvaltning. Desuden vil både ministre og embedsmænd, der skifter til det private erhvervsliv, være underlagt reglerne om tavshedspligt, som også gælder efter ens hverv er ophørt,« lyder første del af svaret. Det fortsætter: »Vi mener fra regeringens side derfor, at der i dansk ret er en passende beskyttelse mod korruption, inhabilitet mv., hvorfor vi ikke har planer om at indføre yderligere regler på området.« Jesper Olsen, formand for Transparency International, mener,at justitsministeren excellerer udi flydende djøfsk. Ifølge ham er svaret nemlig en længere parafrasering af den sætning, somDjøfbladetnetop har kåret som den meste irriterende overhovedet: »Jeg hører, hvad du siger.« Jesper Olsen mener, at »ministeren svarer udenom det, der er kerneproblematikken.« Jesper Olsen er formand for Transparency International Danmark, hvis overordnede formål er at bekæmpe korruption og bestikkelse. Han siger, at han jævnligt diskuterer med »politikere, embedsmænd og djøf'ere, der ikke kan se problematikken« omkring svingdøren.Fold sammenLæs mereFoto: Mathias Svold. Og den er ifølge Transparency International-formanden: »Hvorfor er det nødvendigt at ansætte folk med disse proces-kernekompetencer? Det er, fordi lovprocessen er lukket og uigennemskuelig, at man har brug for folk med den operative viden.« Jesper Olsen henviser også til, at EU-Kommissionen så sent som i 2022 blandt andetanbefalede Danmark at indføre reglerom »svingdørssituationer for ministre og om lobbyvirksomhed«. EU-Kommissionen »rejser jo spørgsmålet af en grund,« påpeger Jesper Olsen. Benny Damsgaard – selvstændig public affairs-rådgiver, lobbyismeunderviser på KU og tidligere kommunikationschef hos De Konservative – kalder ministerens svar »forventeligt og faktuelt set rigtigt«. Peter Hummelgaard »forholder sig dog ikke til«, udtaler Benny Damsgaard, »at de fleste lande, som vi normalt sammenligner os med, har valgt at lægge karensregler og registre for lobbyister oven på de almindelige regler om tavshedspligt og inhabilitet«. »Det har man gjort for at øge tilliden til det politiske og administrative system og sikre åbenhed om, hvem der, mod betaling, påvirker vores politikere.« Benny Damsgaard henviser også til, at man på ét område har indført særligt skærpede regler,da der er karensperioder for folk med særlige stillinger i Finanstilsynet. »Det bekræfter, at der er et problem, som skal løses,« siger Benny Damsgaard, der trods dog alt er fortrøstningsfuld hvad angår, at der på et tidspunkt vil blive indført flere tiltag i Danmark. Anne Skorkjær Binderkrantz er professor i statskundskab ved Aarhus Universitet. Hun forsker i lobbyisme og er medlem af forskningsledelsen bag den folketingsbestilte undersøgelse »Magtudredningen 2.0«. Den er en opfølger på den første magtudredning, udført fra 1998 til 2003, der grundlæggende skal kortlægge, »hvor der er sket samfundsmæssigt vigtige udviklinger siden det oprindelige magtudredningsprojekt«, og fokuserer overordnet på mediernes udvikling, folkestyrets institutioner og demokratisk deltagelse. Efter at have set justitsministerens svar til Berlingske, hvor han siger, at der er tilstrækkelige regler på området, påpeger Anne Skorkjær Binderkrantz, at der er »sket en meget betydelig udvikling« i dansk lobbyisme. »Vi har langt flere forskellige aktører, der arbejder med lobbyisme. Og langt flere skifter mellem job i forskellige organisationer – herunder fra stillinger internt i politik og forvaltning til job i lobbyverdenen,« siger hun. »Det skaber løbende medieopmærksomhed og påvirker sandsynligvis også borgernes syn på det politiske system. På den baggrund synes jeg, at der er behov for en grundig debat om, hvorvidt der skal laves ny regulering på området.«",
        "metadata": {
            "source": "https://www.berlingske.dk/business/paa-flydende-djoefsk-afviser-hummelgaard-at-lukke-svingdoeren-ministeren",
            "image_url": "https://berlingske.bmcdn.dk/media/cache/resolve/image_x_large_vertical/image/186/1865113/24846578-justitsminister-peter-hummelgaard-s-vil-ikke-sti.jpg",
            "publication_time": "Torsdag d. 05. december 2024, kl. 19.37",
            "author": "Emil Bo Rask",
            "related_links": [],
            "attachments": []
        }
    }
}