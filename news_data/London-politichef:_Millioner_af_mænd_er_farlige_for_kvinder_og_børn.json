{
    "version": "1.0",
    "document": {
        "id": "https://www_berlingske_dk/internationalt/london-politichef-millioner-af-maend-er-farlige-for-kvinder-og",
        "title": "London-politichef: Millioner af mænd er farlige for kvinder og børn",
        "content": "Mark Rowley, der er øverste chef for Metropolitan Police i London siger nu, at millioner af mænd i Storbritannien udgør en fare for kvinder og børn. Det skriverThe Guardian. Rowley siger, at den erkendelse bør føre til, at man i Storbritannien tager problemet med partnervold meget mere alvorligt, og kalder det for en »ubekvem sandhed«, der får øjnene til at løbe i vand. Ifølge avisen læner han sig op ad et studium, der viser, at der er op til fire millioner gerningsmænd, der står bag vold mod kvinder og børn, og at der især er tale om gernings-mænd. »Omfanget af dette går langt ud over det, som politiet og retssystemet kan håndtere, og vi har brug for en ærlig samtale om det,« sagde han ved et møde iThe London Policing Board,som er et udvalg, der fører tilsyn med Metropolitan Police. Tilsynet blev indført efter en række afsløringer af, hvordan politibetjente fra Metropolitan Police havdebegået overgreb og drab. Han sagde ved mødet, at man også skal tale om forebyggelse, beskyttelse af ofrene og håndhævelsesarbejde. »Dette er hovedsageligt mænd, der krænker og begår vold mod kvinder og børn. Der er millioner af mænd i landet, som udgør en risiko for kvinder og børn på et eller andet niveau. Og det kræver, at vi skruer betydeligt op for indsatsen,« sagde Mark Rowley. Metropolitan Police er den største politikreds i London, og den er både ansvarlig for politiforretninger i Storlondon og yder også bistand i hele Storbritannien, når det kommer til eksempelvis antiterrorindsatser og personbeskyttelse. I Danmark viste en rapport fra Justitsministeriets Forskningskontor, at hver femte drab begået i Danmark i perioden 2017-2021 var et partnerdrab. I absolutte tal svarede det til 46 ud af 223 drab i perioden. Det gør partnerdrab til den næstmest udbredte drabstype i Danmark. Den mest udbredte type var drab i kriminelle miljøer.",
        "metadata": {
            "source": "https://www.berlingske.dk/internationalt/london-politichef-millioner-af-maend-er-farlige-for-kvinder-og",
            "image_url": "https://berlingske.bmcdn.dk/media/cache/resolve/image_x_large/image/180/1802299/24720179-metropolitan-police-commissioner-mark-rowley-looks.jpg",
            "publication_time": "Tirsdag d. 04. juni 2024, kl. 22.13",
            "author": "Joachim Talbro Paulsen",
            "related_links": [],
            "attachments": []
        }
    }
}