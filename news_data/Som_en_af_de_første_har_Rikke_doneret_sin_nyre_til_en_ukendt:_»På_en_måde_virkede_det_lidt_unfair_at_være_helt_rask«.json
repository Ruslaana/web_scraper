{
    "version": "1.0",
    "document": {
        "id": "https://www_berlingske_dk/samfund/som-en-af-de-foerste-har-rikke-doneret-sin-nyre-til-en-ukendt-paa-en-maade",
        "title": "Som en af de første har Rikke doneret sin nyre til en ukendt: »På en måde virkede det lidt unfair at være helt rask«",
        "content": "For tre måneder siden lå Rikke Koreska på en hospitalsbriks på Rigshospitalet med et narkosedrop i hånden. Hendes raske nyre skulle opereres ud og rykkes til Leon Diedrichsens krop. Det var første gang, hun var på en operationsstue, og et stik af nervøsitet meldte sig. Sygeplejersken klemte hendes hånd og spurgte, hvem der skulle have nyren. Rikke Koreska nåede ikke at svare, så satte narkosen ind. Et par timer senere vågnede hun. Uden sin ene nyre, men med en følelse af lettelse og glæde. »Det var vildt dejligt - lidt ligesom efter en overstået en eksamen. Det var noget, jeg havde ventet på i flere år,« siger Rikke Koreska.  Tanken om organdonation blev plantet hos hende, da hun så et afsnit af TV-serien Desperate Housewifes fire år tidligere. En af husmødrene får en nyresygdom og kommer i dialyse. Den dengang 22-årige Rikke Koreska begyndte at Google artikler om nyresygdomme, ventelister og organdonation. »Jeg følte mig meget privilegeret, fordi jeg er rask og altid er beskæftiget: Jeg har mit arbejde, mine venner, min familie, min skole, min træning, men tager det for givet. Så at læse om nogen, der er i dialyse fire-fem gange om ugen, satte noget i perspektiv. På en måde virkede det lidt unfair at være helt rask,« siger hun.  Sidste år døde 22 danskere, mens de stod på venteliste til en nyre. Tidligere har det kun været muligt at donere til patienter, man kender eller er beslægtet med, men i efteråret sidste år aftalte et bredt flertal i Folketinget at åbne muligheden for at donere nyrer anonymt til folk, man ikke har en relation til.Det træder snart i kraft, lyder meldingen fra Sundhedsstyrelsen. Rikke Koreska kendte ingen, der var nyresyge, da hun besluttede sig for at blive organdonor. Rikke Koreska var 22 år gammel, da tanken om en nyredonation ramte hende første gang. Fire år senere fik hun opereret sin ene nyre ud.Fold sammenLæs mereFoto: Mathias Løvgreen Bojesen. Hun gik med tanken for sig selv et år, før hun fik det sagt det højt til sin familie og sine venner. Reaktionerne var blandede: En del syntes, det var smukt, andre, at det var dumdristigt. Især hendes far var imod den store operation. »Det var et chok for ham. Vi havde de helt store diskussioner derhjemme, og jeg fik virkelig argumenteret for, hvorfor jeg ville det. Men selv om jeg ikke rigtigt vil indrømme det over for ham, er jeg inderst inde glad for, at jeg ikke havde to forældre, der var helt enige med mig. Det er et stort valg, der skal overvejes og tænkes igennem,« siger hun. På trods af overvejelserne og risiciene forbundet med donationen, var Rikke Koreska sikker. Hun manglede bare en, der skulle bruge en nyre. Hun fandt Leon Diederichsen, en venindes venindes bror, skrev til ham på Facebook, og over en kop kaffe blev de enige om, at han skulle have hendes ene nyre.  På det tidspunkt havde Leon Diederichsen været dialysepatient i fire år. »Jeg tænkte, at det lød fantastisk, men jeg var også lidt skeptisk. Jeg turde nok ikke håbe på for meget,« siger han. Inden han fik kontakt med Rikke Koreska, tilbød flere i hans familie at være donorer. Hans farfar meldte sig med det samme, men blev kasseret, fordi hans ene nyre var for lille til at fungere alene. Leon Diederichsens far kunne heller ikke bruges. »En bunke venner« meldte sig under fanerne som interesserede, men de fik ikke rigtigt gjort noget ved det. Første gang Leon Diederichsen blev kontaktet af Rikke Koreska, fik han følelsen af, at det var fantastsisk - og lidt svært at tro på.Fold sammenLæs mereFoto: Anne Bæk. Leon Diederichsens to yngre søstre meldte sig også. Selv om sygdommen »begyndte at blive problematisk«, fordi kroppen blev slidt af dialyse, nålestik og katetre, frarådede han dem at blive donorer. »Begge mine småsøstre har børn, så jeg synes ikke, de skulle gøre det. Jeg kunne ikke bære, hvis de skulle begynde på alt muligt. Jeg skulle nok klare mig,« siger han. Søstrene var i begyndelsen af tyverne – jævnaldrende med Rikke Koreska. Fordi hun er så ung, gjorde lægerne meget ud af at understrege, hvad risikoen ved og konsekvenserne af donationen var. For eksempel at hun ikke ville kunne hjælpe sine børn, hvis hun en dag blev mor, og hendes børn nyresyge.  »Jeg gjorde mit bedste for at tænke over det, men jeg har aldrig haft lyst til at få børn, så på den måde var det ikke så relevant for mig. Forhåbentlig er der ikke nogen i min familie, der bliver syge, og så har jeg »spildt en nyre«, der kunne have hjulpet nogen på venteliste,« siger Rikke Koreska. Leon Diederichsen ville ikke presse på eller tage beslutningen for Rikke, og så var han enig med lægerne og Rikke Koreskas far i, at det var et drastisk indgreb.  »Det første, jeg sagde til Rikke, var netop det her med børn, og hvad operationen ville betyde for dem. Hun har jo også et liv, hun skal tænke på. Men hun var fast besluttet, så jeg kunne ikke tale hende fra det,« siger Leon Diederichsen. Efter tre års venten og to aflyste operationstider blev de kørt ind på hver deres operationsstue på Rigshospitalet. Leon Diedrichsen fik Rikke Koreskas raske nyre og farve i kinderne for første gang i flere år. »Jeg havde været helt hvid og grå i huden, men efter operationen lignede jeg en, der havde været i solarie. Der kom en glæde i mig,« siger Leon Diedrichsen. Rikke Koreskas operationsar er ti centimeter langt - kortere end normalt. Der kan det være op til 25 centimeter.Fold sammenLæs mereFoto: Mathias Løvgreen Bojesen.Leon Diederichsens ar.Fold sammenLæs mereFoto: Anne Bæk. Her tre måneder efter operationen er Leon Diederichsen igen på Rigshospitalet. Hans nyretal har været dårlige på det sidste. Lægerne var bekymrede for, at hans krop var ved at frastøde den nyre, der før sad i Rikke Koreskas krop. Tallene er heldigvis ved at blive bedre nu, fortæller Leon Diederichsen. Men der er altid en risiko for, at noget går galt. »Jeg ved godt, at nyren ikke kan holde for evigt. Det er jo sådan, det er med den her sygdom,« siger Leon Diederichsen.  FAKTAHvad skal man overveje, før man bliver organdonor?Gør klart, hvad der er motivationen for indgrebet.Det skal være motiveret af den gode gerningGiv dig tid til at tænke over beslutningen. Vær opmærksom på, om motivationen holder over tid.Overvej, hvordan det vil det påvirke dig, hvis indgrebet fejler.Tænk de helbredsmæssige risici igennem.Under selve operationen, der sker under fuld narkose og er et stort indgrebMan skal leve med nedsat nyrefunktion efterfølgende.Hvis pårørende, fx ægtefælle eller barn bliver syg, er muligheden for at donere en nyre væk.Hvad skal der til, for at du oplever et passende niveau af taknemmelighed fra modtagerens side?Gør op med dig selv, at der aldrig vil være mulighed for at lære modtageren af nyren at kendeFind information om indgrebether.FOLD UD Find information om indgrebether. Det, at der kan komme problemer efter operationen er en af grundene til, at Rikke Koreska helst ville have doneret sin nyre helt anonymt. Når nyren sætter ud, behøver hun ikke vide det. »Jeg ville allerhelst have gjort det her anonymt, det ville gøre det nemmere. Hvis hospitalet havde taget en professionel beslutning og fundet det bedste match, så var der færre moralske dilemmaer,« siger Rikke Koreska. Lige nu skriver Leon Diederichsen og Rikke Koreska sammen en gang i mellem. Men de er begge afklarede om, at de ikke skal sende julekort til hinanden de næste mange år, eller at de skal bindes sammen af et evigt taknemmelighedsforhold. »Det er ikke, fordi vi skal være venner for livet, bare fordi han har fået et organ. For mig er det ikke det, det har handlet om,« siger Rikke Koreska. I dag går hun igen i skole, arbejder og træner crossfit flere gange om ugen. Alt sammen med et ti centimeter langt ar på maven. Det gør ikke ondt længere, men de hvide streger på huden er et evigt minde. Om operationen, men også om de fire år, der gik fra Desperate Housewifes-afsnittet plantede idéen om nyredonationen i hende. »Jeg bliver glad, når jeg ser det. På en måde også stolt – én ting er at give en nyre, men det er også hele forløbet med Leon og alt det, vi har gennemgået, som jeg er stolt af. Det er en følelse af at gøre noget rigtigt.« FAKTAOrgandonation i DanmarkI 2017 stod 378 på venteliste til en ny nyre. 22 døde sidste år, mens de stod på venteliste til en nyre.Efter 10-15 år har op til 50 % af de transplanterede nyrer mistet funktionen. Langtidsresultaterne er bedst for nyrer, der kommer fra levende donorerBehovet for levende donorer er steget i takt med, at antallet af nyresyge er steget, samtidigt med at antallet af afdøde organdonorer ikke stiger.Der er aldrig i Danmark registreret dødsfald i forbindelse med donation af en nyre, men der en ganske lille risiko: Internationale undersøgelser tal viser, at der er sket 3 dødsfald i 10.000 operationer. Derfor foretrækker man nyrer fra afdøde personer.FOLD UD Inden opertationen trænede Rikke Koreska meget, blandt andet crossfit seks gange om ugen - nu er hun i gang igen.Fold sammenLæs mereFoto: Mathias Løvgreen Bojesen. ",
        "metadata": {
            "source": "https://www.berlingske.dk/samfund/som-en-af-de-foerste-har-rikke-doneret-sin-nyre-til-en-ukendt-paa-en-maade",
            "image_url": "https://berlingske.bmcdn.dk/media/cache/resolve/image_x_large/image/101/1016189/20067631-.jpg",
            "publication_time": "Lørdag d. 17. februar 2018, kl. 09.10",
            "author": "Astrid Helmer Mørck",
            "related_links": [],
            "attachments": []
        }
    }
}