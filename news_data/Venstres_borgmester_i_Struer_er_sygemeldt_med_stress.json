{
    "version": "1.0",
    "document": {
        "id": "https://www_berlingske_dk/politik/venstres-borgmester-i-struer-er-sygemeldt-med-stress",
        "title": "Venstres borgmester i Struer er sygemeldt med stress",
        "content": "Borgmesteren i Struer Kommune, Mads Jakobsen (V), er sygemeldt med stress på ubestemt tid. Det skriver kommunen på sin hjemmeside. Her fremgår det også, at byrådet på torsdag holder et ekstraordinært møde, hvor der vælges en fungerende formand. Vedkommende skal overtage Mads Jakobsens opgaver, mens han er sygemeldt. 59-årige Mads Jakobsen er i gang med sin anden periode som borgmester i kommunen. Han var det første gang fra 2014 til 2017. Og han har været det igen siden 2022. Mads Jakobsen blev valgt ind i byrådet i 2001. Efter at have været borgmester første gang måtte han se socialdemokraten Niels Viggo Lynghøj overtage borgmesterposten fra 2018 til 2021. Men efter kommunalvalget i 2021 fik Mads Jakobsen posten tilbage. Tidligere i år blev også Venstres formand, Jakob Ellemann-Jensen, sygemeldt med stress. Efter seks måneders fravær vendte forsvarsministeren 1. august igen tilbage i jobbet. /ritzau/ ",
        "metadata": {
            "source": "https://www.berlingske.dk/politik/venstres-borgmester-i-struer-er-sygemeldt-med-stress",
            "image_url": "https://berlingske.bmcdn.dk/media/cache/resolve/image_x_large_vertical/image/170/1704663/24499541-billede.jpg",
            "publication_time": "Tirsdag d. 15. august 2023, kl. 11.38",
            "author": null,
            "related_links": [],
            "attachments": []
        }
    }
}