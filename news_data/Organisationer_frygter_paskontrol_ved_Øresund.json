{
    "version": "1.0",
    "document": {
        "id": "https://www_berlingske_dk/danmark/organisationer-frygter-paskontrol-ved-oeresund",
        "title": "Organisationer frygter paskontrol ved Øresund",
        "content": "Flygtningekrise, coronapandemi og kriminalitet har tidligere ført til lange køer, spildte minutter og medbragt pas, når man skulle rejse mellem Sverige og Danmark. Noget tyder på, at det kan ske igen, skriver det svenske medieDagens Nyheter. Ifølge Tidö-aftalen – den politiske aftale, som Sverigedemokraterna, Moderaterna, Kristdemokraterna og Liberalerna indgik som grundlag for det politiske samarbejde for valgperioden 2022 til 2026 – skal der foreslås »grundlovsændringer, der betyder, at regeringen skal have mulighed for at genindføre identitetskontrol for transport udført med bus, tog eller passagerskib til Sverige fra en anden stat«. Flere organisationer i Øresundsregionen frygter nu den begrænsning, som grænsekontrollen kan føre med sig. Historisk har kontrollen udgjort en større belastning for grænsependlere. Pendlingen og rejser mellem Skåne og Sjælland er kun steget, siden den første gang blev indført i 2015. »For både grænsependlere og erhvervsliv er det en meget dårlig idé, og vi håber, at regeringen kommer til fornuft,« siger Vibeke Hammer Madsen, der er formand for Grænsehindringsrådet, til Dagens Nyheter. Det er endnu ikke klart, hvor kontrollen indføres, men i et brev sendt af Grænsehindringsrådet til flere svenske ministre, blev det påpeget, hvor hårdt Øresundsregionen tidligere har været ramt af grænsekontrol. Vibeke Hammer Madsen mener, at den svenske regering går imod den nordiske vision og vil hæmme mobiliteten, som man så det under pandemien og flygtningekrisen. Tilbage i november 2015 udtalte den daværende svenske indenrigsminister, Anders Ygeman (S), at der ville blive indført grænsekontrol. Her skulle det i første omgang være i ti dage med mulighed for forlængelse. Det blev den. Syv år senere udføres der stadig grænsekontrol ved indrejse til det sydlige Sverige – især ved færgehavnene i Helsingborg og Trelleborg og ved Øresundsbroen for bilister og togrejsende. Grænsekontrollen blev især tydelig for rejsende med toget fra København til Malmø. Alle rejsende blev tvunget til at stå af på stationen ved Københavns Lufthavn, komme op til lufthavnen og ned igen på perronen for at stå i kø ved identitetskontrollen for herefter at stige ombord et nyt tog. Ved næste stop, Hyllie Station nær Malmø, var der grænsekontrol udført af svensk politi. Id-kontrollen skabte dobbelt så lang rejsetid. Under pandemien blev grænsen styrket i 2020, idet mange svenskere blev stoppet, når de ville til Danmark. Når de ramte de danske landegrænser, blev de på ny mødt af en omfattende kontrol ved Københavns Lufthavn. Danmark har stadig en grænsekontrol, som blev indført i 2019. Denne bliver i dag dog kun udført i form af stikprøver.",
        "metadata": {
            "source": "https://www.berlingske.dk/danmark/organisationer-frygter-paskontrol-ved-oeresund",
            "image_url": "https://berlingske.bmcdn.dk/media/cache/resolve/image_x_large/image/163/1631192/24304237-sverige-ventes-at-forlnge-deres-grnsekontrol.jpg",
            "publication_time": "Fredag d. 30. december 2022, kl. 09.57",
            "author": "Lisa Maria Bilgrav",
            "related_links": [],
            "attachments": []
        }
    }
}