{
    "version": "1.0",
    "document": {
        "id": "https://www_berlingske_dk/samfund/politiet-havde-tidligere-faaet-anonymt-tip-om-ham-torsdag-aften-udfoerte",
        "title": "Politiet havde tidligere fået anonymt tip om ham. Torsdag aften udførte han en massakre, hvor det yngste offer end ikke var født",
        "content": "Først en lang skudsalve, hvor skuddene lød i næsten et minut. Efter en kort pause lød skuddene igen. Det gentog sig fire gange. Og så ét sidste skud. Hamburg er i chok. Torsdag dræbte en mand syv personer i en rigssal hos Jehovas Vidner. Til sidst skød han sig selv. Dermed kan der være tale om »den blodigste forbrydelse i årtier« i den tyske storby, skriver mediet Hamburger Abendblatt. Et blodbad, kalder de tyske medier forbrydelsen. En massakre. Ifølge det tyske magasin Der Spiegels oplysninger er manden, der affyrede de fatale skud, den 35-årige Philipp F. Han var selv tidligere medlem af Jehovas Vidners lokale menighed. Han var ikke kendt som kriminel af myndighederne. Specialstyrkerne patruljerede efterfølgende.Fold sammenLæs mereFoto: FABIAN BIMMER/Ritzau Scanpix. Ifølge politiet havde han våbentilladelse og var lovligt i besiddelse af mordvåbnet. Gerningsmanden erhvervede først sin våbentilladelse i december sidste år. På gerningsstedet affyrede han i alt ni magasiner med 15 patroner. Ifølge politidirektør Martin Meyer havde politiet tidligere fået et anonymt tip om, at den 35-årige måske ikke var egnet til at bære våben på grund af en udiagnosticeret psykisk sygdom. Som standard blev der foretaget en kontrol hos ham – i dette tilfælde en uanmeldt en af slagsen, hvor han var samarbejdsvillig. På baggrund af resultaterne af inspektionen var der på daværende tidspunkt ikke grund til at gøre noget. Philipp F. voksede op i et stærkt troende, evangelisk kristent hjem i byen Kempten, der ligger i det sydlige Tysland, men har boet i Hamburg siden 2015. Efter at have været i erhvervspraktik i en bank læste han erhvervsøkonomi. Han havde senere »diverse internationalt orienterede lederstillinger«. Han beskrev sig selv som en »erklæret europæer«. På sin hjemmeside udgav han sig som konsulent, omend på tvivlsomme vilkår. Han tilbød konsulentydelser inden for områder lige fra »økonomistyring« til »teologi«, men opkrævede en svimlende dagspris for sine tjenester. Blandt andet stod der, at »da det normalt er bedst at se tingene i en større sammenhæng, er min mindste dagstakst 250.000 euro plus 19 procent moms«. Det svarer til en pris på knap to millioner kroner før moms. Han begrunder det enorme honorar med, at hans arbejde genererer »mindst 2,5 millioner euro« til hans klienter. Under overskriften »Mine kerneværdier« skriver han: »Integritet, tillid og toppræstation er de værdier, jeg står for, som jeg støtter og anvender.« Efter forbrydelsen opfordrede politiet folk til at undgå det berørte område omkring Deelböge. »Søg straks ly i en bygning«, stod der. »Brug kun telefonen i ekstreme nødstilfælde, så linjerne ikke falder sammen.« Advarslen blev først ophævet klokken tre natten til fredag. Medlemmer af specialenheden USE (en reaktionsenhed til specialoperationer), som tilfældigvis var i nærheden af ​​gerningsstedet på det tidspunkt, hvor alarmen blev slået, var de første, der gik ind i bygningen. De blev nødt til at skyde håndtaget af for at komme ind. Efter to minutter lykkedes det, hvorefter de hørte skud. Så lagde de mærke til, at en person flygtede til øverste etage – og at denne person havde en pistol i hånden. Styrkerne fandt endelig gerningsmanden på øverste etage – hvor han havde dræbt sig selv. »Der lød 12 kontinuerlige skud,« fortæller et vidne til Reuters, før han tilføjer: »Vi så, hvordan folk blev ført væk i sorte sække.« Et andet vidne forklarer, at Jehovas Vidner ifølge et opslag på sociale medier normalt mødes ved 19-tiden hver torsdag. Det plejer at være en blandet forsamling af familier, ældre og yngre.  På pressemødet fredag fortalte Hamburgs indenrigsminister, Andy Grote, at politiet stoppede gerningsmanden og forhindrede ham i at dræbe flere. Politiets øjeblikkelige indgriben »reddede mange menneskers liv«, istemte Hamburgs politichef Matthias Tresp. Politiet og politikere holdt pressemøde fredag ved middagstid.Fold sammenLæs mereFoto: Fabrizio Bensch/Ritzau Scanpix. Omkring 20 mennesker kom derfra uskadte. Udover de otte døde er otte andre sårede, heraf fire alvorligt. Ofrene er to kvinder og fire mænd mellem 33 og 60 år og et kvindeligt foster »i en alder af 28 uger«, som Thomas Radszuweit, chef for Hamburgs statssikkerhed, udtrykte det. Jehovas Vidner selv er »dybt berørt af det forfærdelige skyderi«. »Vores dybeste medfølelse går til ofrenes familier og de traumatiserede øjenvidner. De lokale kirker gør deres bedste for at hjælpe dem i denne svære tid,« skriver organisationen online. Politiet i Hamburg oplyser, at man fortsat efterforsker sagen bredt for at »udelukke involvering af andre gerningsmænd«. »Efterforskningen af ​​motiverne bag forbrydelsen fortsætter.« Endnu er der intet motiv. Kilder inden for sikkerhedsområdet siger til nyhedsbureauet dpa, at politiet klassificerer episoden som et amokløb.",
        "metadata": {
            "source": "https://www.berlingske.dk/samfund/politiet-havde-tidligere-faaet-anonymt-tip-om-ham-torsdag-aften-udfoerte",
            "image_url": "https://berlingske.bmcdn.dk/media/cache/resolve/image_x_large/image/165/1655084/24369409-germany-crime-shooting.jpg",
            "publication_time": "Fredag d. 10. marts 2023, kl. 17.52",
            "author": "Nina Schaumann",
            "related_links": [],
            "attachments": []
        }
    }
}