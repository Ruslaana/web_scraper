{
    "version": "1.0",
    "document": {
        "id": "https://www_berlingske_dk/sport/truende-adfaerd-koster-nicki-pedersen-licensen-i-et-halvt-aar",
        "title": "Truende adfærd koster Nicki Pedersen licensen i et halvt år",
        "content": "Den tidligere verdensmester i speedway Nicki Pedersen har fået frataget sin licens i seks måneder. Han er derfor udelukket fra alle danske og internationale løb i det halve år. Det fremgår af en kendelse fra Danmarks Motor Union (DMU). Unionens disciplinærnævn har konkluderet, at Nicki Pedersen har udvist truende og usportslig adfærd i forbindelse med en ligamatch i Holsted 2. juni. Det er alt sammen i strid med DMUs reglement, og derfor falder hammeren. Nicki Pedersen, der kører for Holsted Speedway Klub, blev udelukket fra tre heats i matchen og henvendte sig gentagne gange til dommertårnet uden tilladelse, lyder det i kendelsen. Den første gang nåede han hele vejen ind i dommertårnet, men anden gang kom en vagt i vejen for den iltre speedwaykører. Det er en skærpende omstændighed, at scenariet udspillede sig flere gange, oplyser disciplinærnævnet. Nicki Pedersen ønsker ikke at udtale sig, men henviser til sin advokat, Adam Ringsby-Brandt. Han fortæller, at man har tænkt sig at anke kendelsen på grund af blandt andet sagsbehandlingsfejl. »Nicki er ikke blevet præsenteret for alle bilag og udsagn i sagen, inden han skulle afgive forklaring. Han har kun haft kendskab til klagen, men ikke indholdet af de udtalelser, der er blevet indhentet,« siger Ringsby-Brandt. Han fortæller, at Nicki Pedersen erkender at have diskuteret med dommeren. »Men det er ikke så afgørende. Som reglerne er sat sammen, så kan man ikke fratage en licens, medmindre man har udvist voldelig adfærd, og det er han ikke engang beskyldt for,« siger advokaten. I DMUs speedwayreglement står det ganske rigtigt, at kun voldelig adfærd kan medføre frakendelse af licensen. I kendelsen henviser disciplinærnævnet imidlertid til DMUs almene reglement. Her fremgår det, at »licens kan frakendes, når indehaveren ikke længere anses for værdig til at have licens«. Ikke desto mindre forventer Adam Ringsby-Brandt, at straffen sættes betragteligt ned, og at Nicki Pedersen kan køre videre, mens anken behandles. »Det har ret store økonomiske konsekvenser for Nicki, hvis han bliver udelukket i en længere periode.« Holsted-holdleder Lars Munkedal er blevet udelukket i to måneder. Også han har »talt med uacceptabelt sprog overfor en ledende official«, lyder det i kendelsen. Det var et enstemmigt disciplinærnævn, der afsagde dommen. /ritzau/",
        "metadata": {
            "source": "https://www.berlingske.dk/sport/truende-adfaerd-koster-nicki-pedersen-licensen-i-et-halvt-aar",
            "image_url": "https://berlingske.bmcdn.dk/media/cache/resolve/image_x_large/image/144/1441408/23796948-heat-8-rd-4-nicki-pedersen.jpeg",
            "publication_time": "Mandag d. 05. juli 2021, kl. 18.00",
            "author": null,
            "related_links": [],
            "attachments": []
        }
    }
}