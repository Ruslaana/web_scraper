{
    "version": "1.0",
    "document": {
        "id": "https://www_berlingske_dk/kronikker/spinnets-melodi",
        "title": "Spinnets melodi",
        "content": "Spindoktor er det populære navn for ministrenes særlige rådgivere. De (og navnet) holdt deres indtog i 1990erne. I dag indgår de i staben i de fleste ministersekretariater. 15 ud af de 19 ministre har en særlig rådgiver. Den særlige rådgiver er særlig, fordi han/hun i modsætning til de almindelige embedsmænd er rekrutteret af ministeren selv. Det særlige understreges yderligere af, at de følger ministeren. De går, når ministeren forlader sin post, og bliver fritstillet i samme øjeblik, statsministeren udskriver valg. Men så hører det op. Forudsætningen for ordningen er, at de indgår i den departementale organisation, og her er det departementschefen, der har ansvaret for den ledelsesmæssige koordination. Så uanset deres efter ministerielle standarder høje løn kan de ikke beordre karriereembedsmænd til noget som helst. Har de ting og sager, som de ønsker at få gjort, er de henvist til at gå gennem embedshierarkiet, det vil sige departementschefen. Det kan være svært at affinde sig med i en hverdag, der er travl, hektisk og ofte uforudsigelig. Men den verserende mail-mm.-sag demonstrerer til fulde, at det er en god og fornuftig regel. Den tjener andre formål end at beskytte ømfindtlige departementschefer og andre karriere­embedsmænd. Derom senere. Der har fra starten været masser af mystik om spindoktorerne. Hvem husker ikke den gådefulde Billy Adamsen, der i Nyrup Rasmussens regeringstid sneg sig ind og ud af Statsministeriet, og den flamboyante Dr. Kristiansen, der efter 2001 indgik i Anders Fogh Rasmussens stab, og som nu sammen med en anden gammel spindoktor, Politikens Peter Mogensen, tjener til dagen og vejen ved på TV at fortolke, ja, spin. Mystikken skaber indtrykket af de særlige rådgivere som mørkets fyrster, der er ministrenes egentlige kuglestøbere, og af et politisk og ministerielt miljø, hvor kerneaktiviteten er spin. Vinderen er den minister (eller politiker), som gennem smart kommunikation kan sætte dagsordenen, og som gennem lige så smart kommunikation kan vende en dårlig sag til en vindersag. I dette billede er det et slag, der foregår lige nu og her, og hvor man derfor omkostningsfrit kan lade være med at tænke på langsigtede konsekvenser for sig selv og andre, og da slet ikke på hensynet til almindelig anstændighed. Denne spinnets melodi fortegner virkeligheden groft. Når særlige rådgivere er blevet en fast del af de fleste ministersekretariater, er baggrunden simpel: Danske ministre har i årtier udtrykt deres grundlæggende tilfredshed med den rådgivning, som embedsmændene leverer. Men på ét punkt har de følt, at embedsmændene kom til kort. De havde ikke gennem deres uddannelse, træning og kontakter forudsætninger for at rådgive ministrene i disses tætte samspil med medierne. Det problem tog til, efterhånden som flere medier kom til og i takt med, at medierne aggressivt og uafviseligt forlangte reaktioner på hvad som helst og når som helst. Derfor er de særlige rådgiveres kerneopgave at bistå ministeren med kontakt til medierne og med at snedkerere de budskaber, som ministeren ønsker at kanalisere til vælgerne ad medievejen. Umiddelbart lyder det enkelt og ikke som en opgave, der stiller andre krav end dem, der bliver stillet til departementernes karriereembedsmænd. De skal beherske en faglig metier og i tillæg hertil bistå ministeren med råd og dåd. Deri indgår, at de skal afveje pludselige indskydelser og impulsbetonede handlinger over for de langsigtede konsekvenser for regering og ministre. Det kan kræve, at de skal råde, ja, måske sige nej til en minister, der er fristet til at gøre noget, der nok er smart, men som siden viser sig ikke bare at være dumt, men i strid med gældende regler og normer. Og netop de særlige rådgivere burde med deres baggrund vide, at sandsynligheden for senere at blive afsløret er stor. I mail-sagen ved vi mere og mere, men fortsat ikke alt. Men der er nu et fyldestgørende grundlag for at vurdere den del af forløbet, som handler om samspillet mellem ministre, særlige rådgivere og departementernes embedsmænd. Der er også grundlag for at sige noget om ministrenes spaltning mellem rollen som politiske chefer for ministerierne (i jargonen politiske forvaltningschefer) og deres rolle som partikæmpere. Begge elementer ser ud til at være centrale i det hændelsesforløb, som nu har bragt Lene Espersen ud i et politisk uføre. Ministeriernes embedsmænd er på ingen måde dydsdragoner. Men de kombinerer indsigt i ministeriets kerneområde med en betydelig træning i at følge og vurdere det politiske spil i og uden for regeringen. Samtidig har de erfaring. De er nemlig karriereembedsmænd, der typisk er startet og bliver i statens tjeneste. Det betyder en ting mere, der er helt central i det forløb, som efterhånden toner frem. Det gælder specielt for departementscheferne. De har en stærk tilskyndelse til at gå gennem ild og vand for deres minister. Det gælder også på det helt korte sigt. For gør de ikke det, sidder de overordentlig løst i sadlen, og de kan skiftes ud fra dag til dag. Det sker, og det er ikke sjovt efter en kort karriere som ministerens højre hånd at blive udrangeret som rådgiver i en styrelse eller på Finansministeriets elefantkirkegård. Det geniale i det danske embedsmandssystem er imidlertid, at embedsmændene også oplever en tilskyndelse til at tænke længere end til dagen og vejen, når de rådgiver deres ministre. Det hænger sammen med deres upolitiske status. Kernen heri er, at de fortsætter fra den ene regering til den anden uanset dens partifarve. De må altså ikke knytte sig så tæt til den siddende minister, at de kommer til at fremstå som et borgerligt eller socialdemokratisk vedhæng til ministeren. De må heller ikke rådgive ministeren på en måde, som skjuler eller slører væsentlig faglig information, og der er regler og normer, hvis konsekvenser de skal gøre fuldstændig klare for en minister, som er fristet til at køre mod trafikken på en ensrettet gade. Det stiller dem helt anderledes end de særlige rådgivere. Disse har ingen administrativ erfaring, de har normalt ingen substantiel og faglig indsigt i ministeriets fagområde, deres uddannelsesmæssige forudsætninger er typisk svage. Men først og fremmest er de særlige rådgivere ansat på vilkår, som gør, at deres tidshorisont bliver ultrakort. Alle disse forhold frister dem til at kaste sig ud i det, når ministeren får en flyvegrille. Af samme grund er det så væsentligt, at reglerne også placerer de særlige rådgivere under departementschefens ledelsesmæssige koordination. Det handler ikke kun om at beskytte embedsmændenes karrieredomæne, men også om at skabe organisatoriske rammer for helhedsorienteret ministerrådgivning. Der er rigtig meget, der i de forgangne ti år har antydet, at hverken de særlige rådgivere, der for en stund rykker ind i et ministersekretariat, eller deres politiske foresatte altid forstår det. Derfor må en lære af mail-sagen være, at man i ministerierne lægger sig i selen for at give de særlige rådgivere så meget træning i forvaltning og folkestyre, at de lægger bånd på egne udfoldelser. Den allerbedste løsning ville givet være, hvis ministerierne kunne træne egne folk op til opgaven. Der er faktisk lykkedes enkelte steder. Mail-sagen afslører også ministrenes dobbeltrolle i regering og parti. Den er særlig fremtrædende, når en minister, som Lene Espersen, er partileder. Den kan givet også skabe både fristelser og besvær. Men sagen er og bliver, at ministrene i dagligdagen hele tiden krydser denne grænse. Det kan skabe besvær i regering og forvaltning, men det er klynk, når Jakob Axel Nielsens daværende departementschef bringer det ind i sagen.",
        "metadata": {
            "source": "https://www.berlingske.dk/kronikker/spinnets-melodi",
            "image_url": "https://berlingske.bmcdn.dk/media/cache/resolve/image_x_large_vertical/image/82/827968/3141926-jrgen-grnnegrd-christensen-professor-institut-for-statskundskab-aarhus-universitet.gif",
            "publication_time": "Mandag d. 04. oktober 2010, kl. 22.30",
            "author": null,
            "related_links": [],
            "attachments": []
        }
    }
}