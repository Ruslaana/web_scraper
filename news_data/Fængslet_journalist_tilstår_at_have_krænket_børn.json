{
    "version": "1.0",
    "document": {
        "id": "https://www_berlingske_dk/indland/faengslet-journalist-tilstaar-at-have-kraenket-boern",
        "title": "Fængslet journalist tilstår at have krænket børn",
        "content": "En journalist tilstår, at han i tre tilfælde har krænket et barns blufærdighed. Desuden erkender han besiddelse af godt 20.000 filer med børnepornografisk materiale. Det er kommet frem ved et retsmøde i Roskilde onsdag, skriver Ekstra Bladet. Politiet sigter manden for voldtægt af børn under 12 år i fire tilfælde. Han hævder dog, at der i tre tilfælde var tale om krænkelse af blufærdigheden. Dette straffes langt mildere end voldtægt. Det fjerde tilfælde nægter han helt. Journalisten har været varetægtsfængslet i flere måneder. Han blev anholdt 20. april, og derefter bestemte retten, at han skulle fængsles. Ved onsdagens retsmøde er grundlaget for fængslingen blevet udvidet. Der er lagt flere sigtelser til. Selv ønskede manden og hans forsvarer åbenhed om sagen, skriver Ekstra Bladet. Advokat Carsten Brix sagde, at rygter kunne blive manet i jorden, og at det også var i hans klients interesse med åbne døre. Imidlertid bestemte dommeren, at dørene fortsat skal være lukket. Det skyldes hensynet til politiets fortsatte efterforskning. Tidligere er det kommet frem, at der ifølge politiets opfattelse er en forbindelse til USA. Ifølge en af de oprindelige sigtelser skulle han via falske profiler have fået mindreårige amerikanske børn til at foretage seksuelle handlinger på sig selv og andre. /ritzau/",
        "metadata": {
            "source": "https://www.berlingske.dk/indland/faengslet-journalist-tilstaar-at-have-kraenket-boern",
            "image_url": "https://berlingske.bmcdn.dk/media/cache/resolve/image_x_large/image/147/1474743/23891791-.jpg",
            "publication_time": "Onsdag d. 13. oktober 2021, kl. 11.10",
            "author": null,
            "related_links": [],
            "attachments": []
        }
    }
}