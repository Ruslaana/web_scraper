{
    "version": "1.0",
    "document": {
        "id": "https://www_berlingske_dk/internationalt/ruth-bader-ginsburg-faar-bronzestatue-i-sit-elskede-brooklyn",
        "title": "Ruth Bader Ginsburg får bronzestatue i sit elskede Brooklyn",
        "content": "En over to meter høj bronzestatue af den afdøde højesteretsdommer Ruth Bader Ginsburg blev fredag afsløret i New York-bydelen Brooklyn, hvor Ginsburg blev født. Den næsten 300 kilo tunge statue er opført i indkøbscentret City Point Brooklyn i den centrale del af bydelen. »Hun beholdt sin Brooklyn-stolthed, så længe hun sad i Højesteret,« siger lokalpolitikeren Eric Adams, som løftede sløret for statuen sammen med sin kollega Rodneyse Bichotte. »Hun gjorde det klart – kvinden fra Midwood (nabolag i Brooklyn, red.) – at hun var glad for at være en brooklynite (en person fra Brooklyn, red.).« Og Brooklyn lader til at gengælde kærligheden. Hendes fødselsdag – 15. marts – bliver fremover fejret som højesteretsdommer Ruth Bader Ginsburgs dag i New York Citys mest folkerige bydel. Det liberale ikon, der indtog banebrydende holdninger i løbet af sine 27 år i USAs Højesteret, døde efter længere tids kræftsygdom 18. september sidste år i en alder af 87 år. Bronzestatuen er lavet af det australske kunstnerpar Gillie og Marc Schattner og var planlagt inden Ginsburgs død. Skulpturen er lavet i Australien og derefter sendt til New York. Den viser Ginsburg stående i en dommerkåbe med den ene hånd lagt ovenpå den anden. Ruth Bader Ginsburg var den blot anden kvindelige dommer i USAs højesteret, og hun var en stærk stemme for ligestilling. »Hendes arbejde er ikke slut,« siger Rodneyse Bichotte. »Vi må fortsætte med at kæmpe for kvinders rettigheder. Kønsforskelle lever stadig i bedste velgående – selv i vores progressive by.« Højesteretsdommere spiller en stor rolle i at forme amerikansk politik inden for emner som abort, LGBT-rettigheder, religionsfrihed, dødsstraf og præsidentiel magt. Det var for eksempel Højesteret, der i 2015 besluttede at gøre det tilladt for homoseksuelle at gifte sig i hele USA. Ruth Bader Ginsburg blev udnævnt til USAs Højesteret i 1993. /ritzau/dpa",
        "metadata": {
            "source": "https://www.berlingske.dk/internationalt/ruth-bader-ginsburg-faar-bronzestatue-i-sit-elskede-brooklyn",
            "image_url": "https://berlingske.bmcdn.dk/media/cache/resolve/image_x_large/image/139/1399543/23689693---20210313045544457_orgjpg.jpeg",
            "publication_time": "Lørdag d. 13. marts 2021, kl. 05.02",
            "author": null,
            "related_links": [],
            "attachments": []
        }
    }
}