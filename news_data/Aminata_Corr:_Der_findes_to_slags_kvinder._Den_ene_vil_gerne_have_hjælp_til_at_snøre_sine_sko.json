{
    "version": "1.0",
    "document": {
        "id": "https://www_berlingske_dk/kommentatorer/aminata-corr-der-findes-to-slags-kvinder-den-ene-vil-gerne-have",
        "title": "Aminata Corr: Der findes to slags kvinder. Den ene vil gerne have hjælp til at snøre sine sko",
        "content": "Mangt og meget er de seneste uger blevet sagt og skrevet om den kontroversielle udgivelse »I egen barm« af forfatter, influencer og klummeskribent Katherine Diez. Det kan synes overflødigt at skovle mere sand i havet, men der er noget, der har naget mig siden udgivelsen 1. oktober. Og når ikke der er andre, der vil sige det, må jeg jo sige det selv. Uanset hvad man mener om Katherine Diez som figur, kendis ogbosslady, må man erkende, at hun med sinklumme i denne avis»Jeg spiser ikke boeuf bourguignon med dig, før jeg har set din bogreol« ramte en forbandet øm tå. En klumme så propfuld af overfladiske datingpræferencer og karikerede klassemarkører, at man næsten ikke kunne holde ud at læse den. Underrubrikken indkapsler meget fint tekstens selvsmag: »De mest intelligente mennesker er måske de mest forvirrede, når det kommer til kærlighed, skriver Katherine Diez, der selv er forvirret over datingscenen i København.« Det er noget af det mest irriterende, jeg har læst. Og det mener jeg næsten som et kompliment. For det er jo det, vi kan være så forbandet dygtige til at være, vi klummeskribenter. Irriterende. »Med den feministiske fremmarch er det blevet sværere at indtage positionen som kvinde nummer to, den lille voksne pige, hvis man samtidig gerne vil anerkendes – og have likes på Instagram,« skriver Aminata Corr Thrane.Fold sammenLæs mereFoto: Asger Ladefoged. Opgaven er at starte en samtale, og det, må man sige, lykkedes dengang for Katherine Diez. Men hvad jeg dengang troede, der skulle afkodes med en stor portion selvironi, viste sig i stedet at kræve den ypperste bogstavelighed, og jeg ved nu, hvad det betyder, når man siger, at du skal lytte, når folk fortæller dig, hvem de er. Katherine Diez har nemlig aldrig lagt skjul på netop det træk, der har skurret allermest fælt i mine ører siden udgivelsen af »I egen barm«: Omtalen af Adam Price som en person med »stamtavle«. »Denne tekst har været underlagt en undersøgelse for plagiat,« står der nu i toppen af alle Katherine Diez’ gamle klummer på Berlingske.dk. Trods de seneste ugers massive medieomtale er det eneste spørgsmål, som Katherine Diez ikke har svaret direkte på, også det eneste spørgsmål, der reelt ville være interessant at få besvaret fra hendes side: Hvad fik dig til at stjæle andre menneskers arbejde og udgive det som dit eget? Nuvel, af skade bliver man klog. Og når det kommer til Katherine Diez, skal man høre efter, når hun fortæller, hvem hun er. For at kunne høre det klart og tydeligt må man affinde sig med følgende: Der findes to slags kvinder. Dem, der gerne vil udrette noget, og dem, der gerne vil stå ved siden af en mand, der har udrettet noget. Alle, der i offentligheden har udtalt sig om Katherine Diez’ plagiatsag, tilhører førstnævnte gruppe. De har set Katherine Diez sidde i en decideret magtfuld position. Med fri adgang til taletid og alle de privilegier, der hører med, når man er med til at sætte dagsordenen i den offentlige samtale. For dem er det komplet uforståeligt, hvordan hun overhovedet kunne overveje at sætte sin integritet over styr, da den indlysende var det mest dyrebare, hun havde. Sandheden er jo nok bare, at Katherine Diez, som tilhører sidstnævnte gruppe, var ligeglad. For hende var det ikke et mål at udrette noget. At sætte egentlige dagsordener eller at formidle noget, som hun havde på hjerte. Det faldt hende simpelthen ikke ind at gribe chancen. At kaste sig ud på en stejl læringskurve og gøre brug af det ord, hun blev givet. Det hele var blot skridt på vejen i jagten på livet som kæreste eller hustru til »nogen«, der er »noget«. Hun fortæller igen og igen – IGenstart, på sinInstagram, tilPolitiken– om sin higen efter anerkendelse og sin vilje til at gøre hvad som helst for at stå ved siden af den rigtige slags mand. Først en minister, siden en kreativ altmuligmand med den rette »stamtavle«. Akkurat som hun gjorde i sin klumme i Berlingske flere år tidligere.   De to kvindetyper saboterer hinanden konstant. Hvor den ene kæmper indædt for, at kvinder skal accepteres som duelige og ansvarsbevidste på linje med mænd, kæmper den anden for at bevare kvinder i rollen som hjælpeløs, barnagtig og umyndig. Den ene vil gerne ind i bestyrelsen, og den anden vil gerne have hjælp til at snøre sine sko. Med den feministiske fremmarch er det blevet sværere at indtage positionen som kvinde nummer to, den lille voksne pige, hvis man samtidig gerne vil anerkendes – og have likes på Instagram. Derfor er kvinde nummer to begyndt lejlighedsvist at forklæde sig som kvinde nummer et. SomLeny Malacinski skrev i Weekendavisen: »På den måde slalomløber kvinder sig igennem den offentlige debat og skifter bane, alt efter om det betaler sig at være sårbar eller sexet boss lady.« Og lige med Katherine Diez rakte hendes ambitioner nok bare ikke længere end at blive offentlig nok til at få en offentlig kæreste. Aminata Corr Thrane er journalist og kommentator ",
        "metadata": {
            "source": "https://www.berlingske.dk/kommentatorer/aminata-corr-der-findes-to-slags-kvinder-den-ene-vil-gerne-have",
            "image_url": "https://berlingske.bmcdn.dk/media/cache/resolve/image_x_large/image/184/1848788/24816621-katherine-diez-influencer-litteraturanmelder-og.jpg",
            "publication_time": "Mandag d. 21. oktober 2024, kl. 19.15",
            "author": "Aminata Corr Thrane",
            "related_links": [],
            "attachments": []
        }
    }
}