{
    "version": "1.0",
    "document": {
        "id": "https://www_berlingske_dk/virksomheder/raps-kan-blive-til-maling",
        "title": "Raps kan blive til maling",
        "content": "Den fynske biodiesel-producent Emmelev A/S fra Otterup på Nordfyn er netop kommet med i et nyt projekt sammen med blandt andre Højteknologifonden, skriver Fyens Stiftstidende. Projektet går ud på at erstatte de fossile olier i maling med biobaserede olier, for eksempel raps. Og den slags ved de noget om hos Emmelev. - Gennem den årrække, vi har arbejdet med rapsolie til teknisk brug, har vi oparbejdet en vis erfaring, som vi kan bidrage med i det her projekt, siger salgsansvarlig hos Emmelev A/S, Morten Simonsen. - Malingindustrien er meget olieintensiv, hvilket gør den meget afhængig af oliepriserne, siger analyse og kommunikationschef hos højteknologifonden, Thomas Bjerre, som ser stort potentiale i projektet, fordi det vil gøre malingindustrien uafhængig af oliepriserne. Derfor har Højteknologifonden netop valgt at investere knap 12 millioner kroner i det fireårige forskningsprojekt, der ud over den fynske biodieselproducent Emmelev A/S, også tæller Dyrup samt flere forskningsinstitutioner fra hele Danmark. - I sin essens handler det her projekt jo om at komme ud og sætte sig på verdensmarkedet for fremtidens maling, siger Morten Simonsen. Han mener, at den landvinding også vil betyde flere danske arbejdspladser, hvis teknologien bliver opfundet af danske hjerner. Og netop den slags overvejelser var medvirkende til, at Emmelev A/S valgte at gå med i projektet. For hvis det virkelig lykkes at erstatte de fossile olier i maling med for eksempel rapsolie, så åbner der sig et nyt marked for den fynske biodieselproducent.",
        "metadata": {
            "source": "https://www.berlingske.dk/virksomheder/raps-kan-blive-til-maling",
            "image_url": "https://berlingske.bmcdn.dk/media/cache/resolve/image_x_large/image/43/435322/4751437-raps_business.jpg",
            "publication_time": "Lørdag d. 31. december 2011, kl. 09.06",
            "author": null,
            "related_links": [],
            "attachments": []
        }
    }
}