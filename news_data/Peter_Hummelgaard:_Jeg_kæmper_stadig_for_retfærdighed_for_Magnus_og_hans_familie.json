{
    "version": "1.0",
    "document": {
        "id": "https://www_berlingske_dk/synspunkter/peter-hummelgaard-jeg-kaemper-stadig-for-retfaerdighed-for-magnus-og",
        "title": "Peter Hummelgaard: Jeg kæmper stadig for retfærdighed for Magnus og hans familie",
        "content": "I juli måned kunne jeg i Berlingske læse etindlægskrevet af Jonas Lambæk Thestrup, der i høj grad var stilet til mig. Det forstår jeg godt. For nu er det fem år siden, at Jonas’ gode ven under helt forfærdelige omstændigheder mistede livet på Langebro i København, da han blev offer for en vanvidsbilists komplet vanvittige handling. Det er desværre ikke første gang, at jeg må svare på sådan et brev. For akkurat som det var tilfældet, da Jonas sidste år skrev et brev, så er sagen mod den formodede gerningsmand endnu ikke afsluttet. Den person, som er tiltalt i sagen, opholder efter det oplyste sig stadig i Dubai og er derfor ikke blevet stillet for en dansk domstol. Jonas savner svar på, hvorfor udleveringen trækker ud, og det forstår jeg. Det er dybt uretfærdigt, hvis man kan undgå retsforfølgning ved at opholde sig i udlandet. Det krænker retsfølelsen og er en tung byrde for Magnus' efterladte, som ikke kan få den afslutning, de fortjener. Siden den forfærdelige hændelse i juli 2019 har vi arbejdet utrætteligt på at få den pågældende stillet for en dansk domstol. De danske myndigheder har et godt samarbejde med myndighederne i De Forenede Arabiske Emirater, men jeg er imidlertid nødt til at understrege, at vi ikke kan diktere, hvordan de emiratiske myndigheder skal behandle sagen, ligesom vi heller ikke ville ønske, at fremmede lande kunne træffe beslutninger om vores retssystem. Jonas Lambæk Thestrup er pårørende til betjenten, som blev påkørt og mistede livet på Langebro i 2019.Fold sammenLæs mereFoto: Rikke Lynge. I december var jeg på besøg i Abu Dhabi for at drøfte det generelle samarbejde om udlevering og retshjælp mellem Danmark og De Forenede Arabiske Emirater. Her var det også vigtigt for mig at benytte lejligheden til at understrege vigtigheden og alvoren af sagen om vanvidsbilisten. I forbindelse med et FN-møde i juni i år i New York fik jeg ligeledes mulighed for at drøfte det generelle samarbejde om udlevering og retshjælp med de emiratiske myndigheder, hvor jeg igen understregede sagens alvor og vigtighed. Først og fremmest er det vigtigt for familien, men det er også afgørende for vores retssamfund, at den tiltalte bliver udleveret, så den pågældende kan blive stillet for en dansk domstol. Jeg vil gerne understrege, at de danske myndigheder gør alt, hvad de kan, for at understøtte de emiratiske myndigheders behandling af sagen, så vi kan få den pågældende udleveret, herunder har Rigsadvokaten stillet sig fuldt ud til rådighed for myndighederne i De Forenede Arabiske Emirater i forbindelse med sagen. Jeg forstår godt, at det ikke føles som en trøst for Magnus' familie og venner, når man så længe har gået uden afklaring. Deres tab er ubeskriveligt, og deres sorg og frustration er fuldt ud forståelig. Jeg har ikke glemt familiens bøn om retfærdighed, og vi gør alt, hvad vi kan, for at retfærdigheden sker fyldest. Det skylder vi Magnus, hans familie og vores alles retsfølelse. Peter Hummelgaard er justitsminister for Socialdemokratiet ",
        "metadata": {
            "source": "https://www.berlingske.dk/synspunkter/peter-hummelgaard-jeg-kaemper-stadig-for-retfaerdighed-for-magnus-og",
            "image_url": "https://berlingske.bmcdn.dk/media/cache/resolve/image_x_large/image/182/1822780/24764735-jonas-lambk-rasmussen-savner-svar-p-hvorfor-udl.jpg",
            "publication_time": "Tirsdag d. 06. august 2024, kl. 11.26",
            "author": null,
            "related_links": [],
            "attachments": []
        }
    }
}