{
    "version": "1.0",
    "document": {
        "id": "https://www_berlingske_dk/samfund/nordjysk-slange-aad-loesgaaende-katte",
        "title": "Nordjysk slange åd løsgående katte",
        "content": "Den 40 kilo tunge og fire meter lange Tigerpython-slange, som en kvinde fra Jerslev nær Brønderslev fandt nær hjemmet torsdag aften, har sandsynligvis levet af løsgående katte og store rotter i nabolaget. Det fortæller slangetæmmer Peter Løve Mark tilNordjyske.dk. Han hentede slangen hos Falck torsdag aften. - Går der herreløse katte rundt eller store rotter, så bliver de fanget. Fuldstændig. Den her kan sagtens tage noget helt op til fire-fem kilo. Mus er til gengæld for små for den, fortæller slangetæmmeren. Læs også:Kvælerslange overraskede kvinde Og at dømme ud fra Tigerpython-slangens stand, så er der forsvundet et par kæledyr eller to i Jerslev by. - Den er fuldstændig tip top i orden og er slet ikke mager. Den ligner en der har spist lige til den blev indfanget, fortæller Peter Løve Mark. Ifølge ham er en tigerpython forholdsvis godmodig, men der kan findes aggressive eksemplarer. - En tigerpython kan man gå ud i naturen og tage op, måle, veje og lægge ned igen. Havde det være et netpython, klippepython eller anakonda, så havde det været en anden snak, fordi de er utroligt aggressive af natur, forklarer Peter Løve Mark. Og slanger på den størrelse ville nemt kunne gøre kort procces, hvis et menneske kom for tæt på. - Sagtens. Uden problemer, siger slangetæmmeren kort.",
        "metadata": {
            "source": "https://www.berlingske.dk/samfund/nordjysk-slange-aad-loesgaaende-katte",
            "image_url": "https://berlingske.bmcdn.dk/media/cache/resolve/image_x_large/image/84/846894/2857611-tigerpython.jpg",
            "publication_time": "Fredag d. 23. juli 2010, kl. 08.41",
            "author": null,
            "related_links": [],
            "attachments": []
        }
    }
}