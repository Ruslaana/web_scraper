{
    "version": "1.0",
    "document": {
        "id": "https://www_berlingske_dk/samfund/raadet-for-socialt-udsatte-lav-ungeydelse-giver-hjemloese-unge",
        "title": "Rådet for Socialt Udsatte: Lav ungeydelse giver hjemløse unge",
        "content": "Antallet af hjemløse i Danmark stiger. Særligt de unge mellem 25 og 29 år trækker statistikken i den forkerte retning, viser tal fra Det Nationale Forskningscenter for Velfærd (SFI). Det får nu Rådet for Socialt Udsattes formand, Jann Sjursen, til at kræve omgående indsats på området. Han mener, at enhver hjemløs uanset alder er et nederlag for velfærdssamfundet Danmark, men at stigningen på 29 procent i aldersgruppen 25-29 år er særlig bekymrende. »Nu begynder vi at se resultatet af en fejlslagen politik over for udsatte unge gennem de seneste år. Når der sker så stor en stigning i antallet af hjemløse mellem 25 og 29 år, er det oplagt at rette spotlyset hen på udvidelsen af den lave ungeydelse og generelt på den mangel på tålmodighed, som systemet udviser over for udsatte unge,« siger Jann Sjursen. Ifølge Rådet for Socialt Udsatte er gruppen af hjemløse i høj grad præget af, at de hjemløse bærer rundt på mange andre problemer end manglen på en bolig - for eksempel psykisk sygdom eller et misbrug af stoffer. Således har næsten halvdelen af de hjemløse i 2015 en psykisk lidelse – en stigning fra 37 procent i 2009 – mens 69 procent af de hjemløse lever med et misbrug af enten stoffer eller alkohol. Jann Sjursen ser derfor et stort behov for en gennemgribende ny tilgang på området. »Rådet for Socialt Udsatte lancerer netop i dag (tirsdag, red.) anbefalinger til en styrket indsats over for unge på kanten af samfundet. Det drejer sig om en bred vifte af forslag – fra en mere markant forebyggelse over en bedre misbrugsbehandling og et uddannelsessystem, der kan rumme de socialt udsatte unge,« siger han. »Vi skal se den stigende hjemløshed som en klar indikator på, at mange falder gennem systemet. Derfor skal vi gøre noget ved roden af problemet: Sørge for billige boliger, sørge for et uddannelses- og beskæftigelsessystem med tålmodighed og ikke mindst skal vi sørge for en anstændig ungeydelse, der ikke fører til fattigdom,« siger Jann Sjursen.",
        "metadata": {
            "source": "https://www.berlingske.dk/samfund/raadet-for-socialt-udsatte-lav-ungeydelse-giver-hjemloese-unge",
            "image_url": "https://berlingske.bmcdn.dk/media/cache/resolve/image_x_large/image/30/306740/10628138-318-flere-hjemlse-p-to-r.jpg",
            "publication_time": "Tirsdag d. 15. september 2015, kl. 06.35",
            "author": null,
            "related_links": [],
            "attachments": []
        }
    }
}