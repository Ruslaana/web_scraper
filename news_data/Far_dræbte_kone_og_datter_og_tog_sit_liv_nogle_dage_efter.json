{
    "version": "1.0",
    "document": {
        "id": "https://www_berlingske_dk/indland/far-draebte-kone-og-datter-og-tog-sit-liv-nogle-dage-efter",
        "title": "Far dræbte kone og datter og tog sit liv nogle dage efter",
        "content": "En 49-årig mand fra Præstø slog sin 30-årige kone og 11 måneder gamle datter ihjel, gemte ligene i Næbskoven ved Præstø og tog nogle dage senere sit eget liv. Det er konklusionen på politiets efterforskning af sagen fra Præstø, hvor de tre familiemedlemmer blev fundet døde i midten af oktober, skriver Sydsjællands og Lolland-Falsters Politi tirsdag i en pressemeddelelse. Den 49-årige mand blev fundet død i en ejendom på Svanevej i Præstø den 10. oktober. Politiet efterlyste derefter kvinden og barnet, fordi man var bekymret for, at der skulle være sket dem noget. Bekymringen skulle vise sig at være velbegrundet. Den 18. oktober blev kvinden og barnet fundet døde i Næbskoven i Præstø. »Selvom vi nu er sikre på hændelsesforløbet, så udestår der fortsat noget efterforskning i sagen. Men overordnet set betragter vi sagen som afsluttet,« fortæller efterforskningsleder Rune Dahl Nilsson i pressemeddelelsen fra politiet. Politiet oplyser ikke, hvordan kvinden og barnet er blevet dræbt. I forbindelse med pressemeddelelsen oplyser politiet desuden, at der nu er sket en sikker identifikation af de afdøde. /ritzau/ ",
        "metadata": {
            "source": "https://www.berlingske.dk/indland/far-draebte-kone-og-datter-og-tog-sit-liv-nogle-dage-efter",
            "image_url": "https://berlingske.bmcdn.dk/media/cache/resolve/image_x_large_vertical/image/161/1610670/24249769-.jpg",
            "publication_time": "Tirsdag d. 01. november 2022, kl. 15.33",
            "author": null,
            "related_links": [],
            "attachments": []
        }
    }
}