{
    "version": "1.0",
    "document": {
        "id": "https://www_berlingske_dk/samfund/eksperter-doemmer-millionrabat-efter-eurovision-ulovlig",
        "title": "Eksperter dømmer millionrabat efter Eurovision ulovlig",
        "content": "Da vinderen var fundet og glimmeret fejet væk efter det store Eurovision-finaleshow i B&W-hallerne på Refshaleøen i København, fik det pensionsejede ejendomsselskab Reda en millionrabat på de forbedringer, turistorganisationen Wonderful Copenhagen havde foretaget på hallerne. Det viser et notat, som Metroxpress har fået aktindsigt i hos Økonomi- og Indenrigsministeriet. Her er man ved at undersøge, om det var lovligt, at Københavns Kommune og Region Hovedstaden støttede Eurovision med op mod 100 millioner kroner. Notatet, der er udarbejdet af Region Hovedstaden, viser ifølge Metroxpress, at Reda betalte 4.178.925 kroner for forbedringerne på B&W-hallerne, selvom Wonderful Copenhagens kostpris havde været 8.234.195 kroner.  Forskellen på 4.055.270 kroner er ulovlig statsstøtte, hvis det er skattekroner, der betaler, vurderer Niels Rytter, der er tidligere kontorchef i Konkurrencestyrelsen i over 25 år: »Ejendomsselskabet har overtaget næsten nye forbedringer til halv pris, og man har dermed foræret dem værdier til over fire millioner. Sagsøger man ikke Reda for den garantiaftale, så har man jo brugt skattemidler på at betale et underskud efter Eurovision, som ellers skulle betales af ejendomsselskabet,« siger han til Metroxpress.  Han henviser til, at Reda lovede at stille penge »uden beløbsgrænse« til rådighed til etableringen af scenen og de andre faciliteter, hvis Wonderful Copenhagen skulle løbe tør. Samme vurdering når Peter Vesterdorf frem til. Han er ekspert i statsstøtte i advokatfirmaet Publicure. »Jeg mener, at det er ulovlig statsstøtte, hvis man ikke betaler fuld pris, når der ligger sådan en garanti,« siger han til Metroxpress. Hverken Wonderful Copenhagen eller Reda har ønsket at kommentere sagen over for avisen. ",
        "metadata": {
            "source": "https://www.berlingske.dk/samfund/eksperter-doemmer-millionrabat-efter-eurovision-ulovlig",
            "image_url": "https://berlingske.bmcdn.dk/media/cache/resolve/image_x_large/image/42/425250/7818370-dr-eurovision-var-tt-p-aflysning-eurovision2014.jpg",
            "publication_time": "Fredag d. 24. oktober 2014, kl. 11.03",
            "author": null,
            "related_links": [],
            "attachments": []
        }
    }
}