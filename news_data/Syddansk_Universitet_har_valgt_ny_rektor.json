{
    "version": "1.0",
    "document": {
        "id": "https://www_berlingske_dk/samfund/syddansk-universitet-har-valgt-ny-rektor",
        "title": "Syddansk Universitet har valgt ny rektor",
        "content": "Henrik Øregaard Dam er fredag blevet udpeget til ny rektor på Syddansk Universitet. Han har de seneste syv år været dekan ved Det Juridiske Fakultet på Københavns Universitet, hvorfra han også er uddannet dr.jur. »Efter at vi har været igennem et kvalificeret felt med 14 ansøgere, er jeg overbevist om, at vi har valgt den rigtige person. Henrik Øregaard Dam er en moderne leder, der trods sin unge alder allerede har nået imponerende resultater,« siger Lars Nørby Johansen, formand for bestyrelsen på Syddansk Universitet. Han tilføjer, at det er en samlet bestyrelse, der peger på den nye rektor. 45-årige Henrik Øregaard Dam har i en periode været ansat i Sundhedsministeriet, men kom tilbage til Københavns Universitet i 1996, hvor han i 2005 tog den juridiske doktorgrad i skatteret. Samme år blev han professor, og året efter blev han som 38-årig udnævnt som landets yngste dekan. BNB",
        "metadata": {
            "source": "https://www.berlingske.dk/samfund/syddansk-universitet-har-valgt-ny-rektor",
            "image_url": "https://berlingske.bmcdn.dk/media/cache/resolve/image_x_large/image/92/928413/6890433-audiens.jpg",
            "publication_time": "Fredag d. 11. oktober 2013, kl. 15.03",
            "author": null,
            "related_links": [],
            "attachments": []
        }
    }
}