{
    "version": "1.0",
    "document": {
        "id": "https://www_berlingske_dk/virksomheder/russisk-amerikansk-kampvalg-om-teletoppost-kan-aendre-paa-magten-over",
        "title": "Russisk-amerikansk kampvalg om teletoppost kan ændre på magten over internettet",
        "content": "Spørgsmålet om friheden på fremtidens internet hænger i luften forud for kampvalget mellem en russisk og en amerikansk kandidat som ny generalsekretær for FNs Internationale Telekommunikationsunion (ITU). Torsdag skal delegerede fra de 193 medlemslande af FN mødes i den rumænske hovedstad, Bukarest, for at vælge den nye topchef, og med de seneste års mange lukninger og stramninger af internetadgangen er der ifølge meget mere på spil end blot selve posten i toppen af organisationen, skriver den britiske finansavis Financial Times. ITU, der har hovedsæde i Genève i Schweiz, udvikler og fastsætter globale standarder for nye, afgørende teknologier som 5G-mobiltelefoni og ansigtsgenkendelse. ITU har ikke direkte noget med reguleringen af internettet at gøre. Det ligger frem for alt i nonprofitorganisationer som Internet Corporation for Assigned Names and Numbers (ICANN),som holder styr på verdens internetadresser. Men der er gjort flere forsøg på at få ITU til at spille en større rolle i reguleringen af internettet, og dermed risikerer stater, som har slået hårdt ned på ytringsfrihed og har indført censur af nettet i forskelligt omfang, at få større kontrol med de internationale spilleregler. Saudi-Arabien, Pakistan, Uganda, Iran og Rusland har gennem de senere år afskåret befolkningerne fra adgang til visse netsteder eller til hele nettet under valg eller urolige perioder. Rusland har gennem ti år strammet sin internetlovgivning mere og mere og har senest, i forbindelse med krigen i Ukraine, gennem telemyndigheden Roskomnadzor krævet, at alle landets internetudbydere brugeret særligt russisk internetsystem, som vil gøre det muligt at slukke for forbindelsen til omverdenen. Kampvalget til generalsekretærposten står mellem amerikaneren Doreen Bogdan-Martin, som gennem 30 år har beklædt forskellige poster i ITU, og russeren Rashid Ismailov, der i dag er topchef i det russiske teleselskab Beelie. Rashid Ismailov har tidligere arbejdet for Nokia, Ericsson og Huawei og var 2014-2018 viceminister for tele og massekommunikation. Han har ført kampagne for at fravriste USA den historisk betingede kontrol med internettet, som i sin grundform blev udtænkt af det amerikanske militær, og øge den bestemmelse, som nationale stater har, og dermed gøre ITU til hovedforum fordrøftelser af de afgørende spørgsmål om nettet fremover. Den amerikanske kandidat er Doreen Bogdan-Martin (til venstre), som i dag er ansat i ITU. Hendes russiske konkurrent, Rashid Ismailov er tidligere viceminister for tele og massekommunikation.Fold sammenLæs mereFoto: Robert Ghement/EPA/Ritzau Scanpix. En af dem skal afløse den kinesiske teleingeniør Houlin Zhao, som har siddet på posten siden 2014 og blev genvalgt i 2018. Han har øget Kinas engagement i ITU, der blev stiftet for 157 år siden, nemlig i 1865, og har blandt andet brugt ITU til at fremme globale partnerskaber om teknologi gennem det omstridte, kinesiske infrastruktur- og udviklingsprojekt »Belt and Road Initiative«. Kina ventes at støtte den russiske kandidat. »Der er voksende interesse for at få mere myndighedskontrol over nettet og for, at det civile samfund spiller en mindre rolle i styringen af internettet,« siger Justin Sherman fra Atlantic Councils Cyber Statecraft Initiative i Washington til Financial Times. Han tilføjer, at hvis Rusland vinder topposten i ITU, »kan de gøre masser af skade. Men selv hvis USA vinder, vil det blive hårdt fremadrettet«. Tal fra ITU fra december 2021 viste, atmere end en tredjedel af hele verdens befolkning– næsten tre milliarder mennesker, altså lige så mange, som Facebook har brugere – aldrig nogensinde har brugt internettet.",
        "metadata": {
            "source": "https://www.berlingske.dk/virksomheder/russisk-amerikansk-kampvalg-om-teletoppost-kan-aendre-paa-magten-over",
            "image_url": "https://berlingske.bmcdn.dk/media/cache/resolve/image_x_large/image/159/1597408/24217020-.jpg",
            "publication_time": "Onsdag d. 28. september 2022, kl. 09.05",
            "author": "Thomas Breinstrup",
            "related_links": [],
            "attachments": []
        }
    }
}