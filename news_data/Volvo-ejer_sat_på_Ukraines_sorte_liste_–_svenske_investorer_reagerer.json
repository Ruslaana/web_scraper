{
    "version": "1.0",
    "document": {
        "id": "https://www_berlingske_dk/virksomheder/volvo-ejer-sat-paa-ukraines-sorte-liste-svenske-investorer-reagerer",
        "title": "Volvo-ejer sat på Ukraines sorte liste – svenske investorer reagerer",
        "content": "Volvos kinesiske storejer, Geely, er blevet sat på Ukraines sorte liste, og nu reagerer andre Volvo-aktionærer på, at Geely stadig driver forretning i Rusland. Det svenske pensionsselskab AMF er den største svenske ejer, og her er der rynkede bryn. »Jeg kan ikke lide det, og AMF kan ikke lide det,« siger Anders Oscarsson, ejeransvarlig hos AMF, til Svenska Dagbladet. Han er bekymret for, at Geelys fortsatte salg i Rusland vil skade Volvo. »Dette må man få styr på fremover. Varemærket er jo utroligt værdifuldt. Vi må nøje følge op på reaktionerne ude i bilhallerne og i onlinesalget,« siger Anders Oscarsson til avisen. Volvo Cars, der på svensk hedder Volvo Personvagnar, blev i 2010 købt af den kinesiske bilproducent Geely. Aktiekursen dykkede nogle procent på børsen i Stockholm efter sortlistningen, som den ukrainske antikorruptionsmyndighed, NAZK, står bag. NAZK konstaterer, at Geelys salg i Rusland steg i første kvartal i år og var mere end fordoblet i forhold til kvartalet forinden. »Mens bilproducenter for Europa, Japan og Sydkorea alle har indstillet salget på det russiske marked efter invasionen af Ukraine, fortsætter Geely med at betale skatter til Rusland, støtte dets økonomi aktivt og som følge deraf sponsere aggressionen mod Ukraine. Der har ikke været noget tiltag fra selskabets ledelse til at fordømme Ruslands aggressive og uretfærdige krig mod Ukraine,« skriver NAZK på sin sorte liste. Geely ejes af den kinesiske mangemilliardær Li Shufu. I 2022 lå Geely som nummer 229 på det amerikanske magasin Fortunes Global 500-liste over de største virksomheder i verden. Volvo forlod allerede Rusland i februar 2022. Mandag i denne uge slog Volvo fast, at selskabet »føler stor sympati med de mennesker, som er ramt af krigen i Ukraine. Volvo Cars har også givet humanitær bistand til familier og børn, som er blevet ramt af krigen i Ukraine«. Volvo risikerer dog at blive boykottet. Regionen Västra Götaland lod mandag forstå over for Sveriges Radio, at det kan blive en konsekvens af sortlistningen. »Vi vil ikke have, at nogle af Västra Götalandsregionens indbyggeres skattepenge skal blive skattepenge i Rusland og finansiere krigen,« fastslog Håkan Andersson, som er regionens ordførende på ejendomme og service. I både Sverige og Norge har folk allerede reageret på, at andre selskaber er blevet sat på den sorte ukrainske liste.En boykot af chokolade- og kikseprodukter som Marabou og Oreobreder sig, efter at ejeren, amerikanske Mondelez, blev sat på listen.",
        "metadata": {
            "source": "https://www.berlingske.dk/virksomheder/volvo-ejer-sat-paa-ukraines-sorte-liste-svenske-investorer-reagerer",
            "image_url": "https://berlingske.bmcdn.dk/media/cache/resolve/image_x_large_vertical/image/169/1690774/24464834-.jpg",
            "publication_time": "Tirsdag d. 27. juni 2023, kl. 08.31",
            "author": "Thomas Breinstrup",
            "related_links": [],
            "attachments": []
        }
    }
}