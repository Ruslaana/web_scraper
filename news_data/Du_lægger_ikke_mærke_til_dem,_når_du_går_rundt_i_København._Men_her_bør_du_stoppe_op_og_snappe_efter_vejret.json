{
    "version": "1.0",
    "document": {
        "id": "https://www_berlingske_dk/arkitektur/du-laegger-ikke-maerke-til-dem-naar-du-gaar-rundt-i-koebenhavn-men-her",
        "title": "Du lægger ikke mærke til dem, når du går rundt i København. Men her bør du stoppe op og snappe efter vejret",
        "content": "Nu er våren kommet, og hver eneste gang det sker, tænker jeg, at København umuligt kan blive smukkere. Der er noget med den høje, lidt kølige blå himmel, som passer 100 procent perfekt til kobbertårne, teglsten og diskret gråtonede »ildebrandshuse«. Jeg cykler og går meget rundt i byen og synes efterhånden, at jeg kender den godt. København udvikler sig hele tiden. Nye bygninger kommer til, gamle bliver renoveret, men der er en fast kerne af huse, der gør byen genkendelig. De er blevet klassikere, og vi ville alle græde, hvis de skulle lide samme triste skæbne som Børsen og brænde ned en dag. Jeg har ofte skrevet om nogle af mine favoritbygninger i København, men som det er, når man bare virkelig godt kan lide et eller andet, så har jegmangefavoritbygninger. Men hvor går jeg hen, når jeg rigtig skal fryde mig? Her får du mine yndlingsbygninger i byen, der har det tilfælles, at jeg ikke har skrevet så meget om dem. Mest fordi det er bygninger, man ikke nødvendigvis lægger så meget mærke til – men som alligevel er specielle. De bidrager hver især stort til byens roterende kalejdoskop: Der er brugt glas og tombak i store mængder, men huset virker trods den store kontrast til omgivelserne ikke fremmed her på stedet.Fold sammenLæs mereFoto: Søren Bidstrup. Det lille smalle hus i Stokhusgade på kanten af Nyboder er efter min mening en af de allerbedste såkaldte indpasninger i hele København. Altså en ny bygning placeret i en traditionel facaderække. Huset i Stokhusgade er hyperæstetisk, hvinende moderne og på mange måder helt på kant med sine omgivelser, men det har en materialitet, en skala og en detaljering, der passer fuldstændig til omgivelserne, og så er det egentlig kun et plus, at det samtidig adskiller sig så radikalt og nutidigt fra dem. Huset i Stokhusgade er en omvej værd. Hvis jeg er i den del af byen, slår jeg altid et lille sving ned forbi bare for at nyde det stilfærdige stykke arkitekturmusik, der sker her hele tiden. Domhuset på Nytorv er naturligvis ikke ukendt, men det er værd at fremhæve den måde, bygningen indtager og definerer pladsen foran, der indtil 1795 var tætbebygget by.Fold sammenLæs mereFoto: Magnus Møller/Ritzau Scanpix. Det er umuligt for mig at lave en liste som denne uden at inkludere mesterarkitekten C.F. Hansen (1756-1845), og når det nu er sådan, kan jeg lige så godt vælge hans hovedværk, selvom jeg har skrevet om det før. Domhuset på Nytorv er noget ganske særligt selv for Hansen. Det er naturligvis vidunderligt velproportioneret, sådan som alle Hansens bygninger var og er det. Desuden er det pudset i den skønneste varme siennafarve, og endelig er domhuset og dets placering et resultat af noget så moderne som en »byrumsanalyse« – et indgreb, der skabte Nytorv som en plads i byen. Før lå Københavns kombinerede råd- og domhus cirka midt på det område, der i dag er Nytorv. Der lå bygninger tæt udenom, og både de og domhuset brændte ved bybranden i 1795. Hansens opgave var at bygge et nyt råd- og domhus på samme sted som det gamle, men han så det store rum, ilden havde ryddet lige der midt i byen, og foreslog, at man lavede en åben plads i stedet for en bygning, og så rykkede domhuset til dets nuværende placering. Det var en meget god idé, og lige siden har bygningen defineret pladsen – og samtidig skabt et af byens bedste »postkortblik«: Kigget fra Nørregade ud for Vor Frue Kirke og ned mod bygningen er, når solen står på domhuset, et helt uforglemmeligt syn. Savoy Hotel eller Løvenborg har tidstypisk ornamentik på facaden, men virker samtidig med sin »curtain wall« og den store inddeling af facaden som en moderne bygning.Fold sammenLæs mereFoto: Liselotte Sabroe. Arkitekten Anton Rosen (1859-1928) var meget stor i tiden omkring år 1900, men er i dag uretfærdigt glemt i den store offentlighed: Rosen var meget internationalt orienteret i sin stil og tegnede bygninger som Palace Hotel på Rådhuspladsen, Metropolbygningen på Strøget, Vibensgård i Jagtvejskrydset på Østerbrogade og så Løvenborg eller Savoy-hotellet på Vesterbrogade. Rosen var meget påvirket af jugend eller »art nouveau« og tegnede i det hele taget i et formsprog, der faldt uden for hovedstrømmen i dansk arkitektur, der i de år blev domineret af arkitekter som Martin Nyrop for eksempel, der havde deres opmærksomhed rettet mod ældre dansk byggeskik. Løvenborg er specielt, fordi huset bærer Danmarks første »curtainwall« – altså en let facade, som ikke har nogen bærende funktion. Samtidig er det også et meget elegant hus med kobberornamentik og blyindfattede glaspartier. Et hus, der stadig virker moderne med sin blanding af filigran og stor regelmæssighed. I dag holder Dreyers Fond, som blandt andet støtter arkitekturen i Danmark, meget passende til i bygningen, der naturligvis er fredet. Selvom huset i Bredgade 40 er et stykke renlivet funktionalisme, er det de færreste, der lægger mærke til det i Bredgades facaderække. Svenn Eske Kristensens forståelse for Frederiksstadens størrelser og proportionering skinner tydeligt igennem.Fold sammenLæs mereFoto: Karina Tengberg/Elgaard Architecture. Svenn Eske Kristensen (1905-2000) var en fremragende funktionalistisk arkitekt og en meget flittig mand, der især var aktiv i 1950erne og 60erne. Han var en af Carlsberg-bryggeriernes yndlingsarkitekter i de år, og til bryggeriet tegnede han blandt andet »Lagerkælder 3«, som i dag er Hotel Ottilia, og forskerboligerne med »de hængende haver«, der stadig er et stykke smuk arkitektur. Til forsikringsselskabet Baltica tegnede Svenn Eske Kristensen den bygning, man stadig kan se i Bredgade 40. Den er speciel, fordi den er ærkemodernistisk uden at råbe højt. Næsten ingen mennesker bemærker, hvor radikalt den skiller sig ud fra gadens øvrige arkitektur, fordi den er formgivet med en så sikker proportionering og med en så klar fornemmelse for Frederiksstadens størrelser, at man stort set ikke bemærker den. En rolig takt, markante detaljer, en facade med en smule relief og en tilbagetrukket tagetage er de få virkemidler, Svenn Eske Kristensen sætter i spil for at få sin bygning til at passe ind. Det er noget af en kunst at kunne det, og hver gang jeg cykler forbi Bredgade 40, letter jeg altid på min imaginære hat for Svenn Eske Kristensen. Bredgade 40 er for nylig blevet sat fornemt i stand af arkitekterne fra Elgaard Architecture. Projektet er nomineret på »den lange liste« til Renoverprisen i år, og det er yderst velfortjent. En bygning som Bredgade 40 kan få selv de mest indædte hadere af »moderne« arkitektur til at skifte mening, tror jeg. Skovgaards villa vender gavlfacaden mod gaden og virker på den måde som en smal »skive« af et langt større hus. Et greb, postmodernisterne i 1980erne også benyttede sig af.Fold sammenLæs mereFoto: Thomas Lekfeldt. I Rosenvængetkvarteret på Østerbro ligger der mange smukke huse. Jeg har selv boet i et meget dejligt hus på Rosenvængets Hovedvej, men det er nu ikke »mit« hus, jeg har taget med i denne lille lystvandring. Det er i stedet den villa, arkitekten J.D. Herholdt (1818-1902) tegnede til maleren P.C. Skovgaard i 1860. Rosenvængetkvarteret lå ude på landet dengang og blev hurtigt en oase for kunstnere og kunstnerisk interesserede mennesker. Fru Heibergs villa i kvarteret er kendt af de fleste, men også Wilhelm Marstrand og altså P.C. Skovgaard boede i Rosenvænget. Herholdt, der blandt meget andet også har tegnet det fantastiske universitetsbibliotek i Fiolstræde, var meget optaget af murstensarkitektur, og til Skovgaard tegnede han en stor klods af en villa, der virkelig hylder den gule tegl. Villaen har den interessante detalje, at den er »vendt«, så den har sin brede gavl mod gaden. Et motiv, de postmodernistiske arkitekter var glade for i 1980erne. Den flotte gule facade med de røde markeringer omkring vinduerne i stueetagen fascinerede mig, da jeg i sin tid boede i kvarteret, og jeg blev derfor ekstra glad, da jeg fandt ud af, at det var så fine folk som Herholdt og Skovgaard, der stod bag huset. Villaen på Rosenvængets Hovedvej nr. 27A blev fredet allerede i 1977. Champagneboblerne i trappeopgangen er med til at give Ib Lundings hus på Grønningen sit høje humør. Han genbrugte senere motivet med de cirkulære vinduer i den bygning, han tegnede til hjørnet af Østerbrogade og Sortedam Dossering.Fold sammenLæs mereFoto: Mogens Ladegaard. På Grønningen ligger der et hus, man lægger mærke til, fordi det i sin facade har et mønster af cirkulære vinduer, der stiger op som bobler over hoveddøren. »Champagnehuset« kaldes det da også af samme grund. Det blev tegnet i 1930 af arkitekten Ib Lunding (1895-1983), der også stort set er glemt i dag, selvom han i sin tid tegnede en række markante bygninger i København og omegn. Lunding arbejdede for Stadsarkitektens Kontor i den gyldne tid, da Poul Holsøe sad på posten. Holsøe lod sine mest talentfulde medarbejdere få masser af frihed, og den sagde Lunding tak for ved at blive på kontoret, selvom han også tegnede mange projekter i sin private arkitektvirksomhed. Lunding var en glad funktionalist med en stærk grafisk sans og en lyst til det visuelt frapperende. Hans vandtårn i Brønshøj er fredet, hvilket kun gælder for 11 vandtårne i alt i Danmark, og enhver københavner kender naturligvis den hvide bygning mellem Hovedbanegården og Vesterport, »Buen«, som han også tegnede. Champagnehuset er værd at fremhæve for sit fine humør, der aldrig kammer over i det rene pjat. Der er boblerne, som giver lys til trappeopgangen, der er den fine baldakin over hoveddøren, og der er de markante udkragede hjørnevinduer, der nærmest fungerer som signatur for det »moderne«. Alle arkitekter kan lære noget af den venlighed og almindelige lyst til samtale, Lundings projekter altid besidder. Bygningen i sig selv er spektakulær og aktiverende for kvarteret, men et stort scoop er den fine lille plads foran biblioteket. Sammen skaber de to elementer et stykke fornemt rumkunst i et ellers rodet og forsømt hjørne af byen.Fold sammenLæs mereFoto: Finn Frandsen/Politiken/Ritzau Scanpix. Et helt moderne værk, jeg virkelig synes om, er tegnestuerne COBE, Transform og Schønherrs gyldne kulturhus og bibliotek på Rentemestervej i Københavns Nordvestkvarter. Hvor der før lå en benzintank, er her nu et levende kulturhus, der inviterer alle ind, og som med sin lille »skakternede« park foran har fået skabt en grøn oase i et meget trafikeret og meget tætbebygget område af byen. Projektet behøver ingen skiltning, for arkitekturen er så markant, at biblioteket gør opmærksom på sig selv. Ideen med de stablede kassevolumener er, at de skal ligne en stak bøger. Det er måske ikke så tydeligt, men det er også lige meget, for det gyldne strækmetal og det henkastede udtryk, selve formgivningen har, giver projektet en aura af noget uformelt og 100 procent tilgængeligt. Når jeg kommer her forbi, standser jeg gerne og sætter mig på en bænk på pladsen foran biblioteket. Det er en fornøjelse at følge med i det aktive liv, bygningen skaber omkring sig. Indvendigt er der også masser af fest med både bibliotek, borgerservice, café og mødelokaler til kvarterets mange forskellige foreninger. Det gyldne kulturhus er næsten surrealistisk vellykket. Hvis al arkitektur ramte lige så rent som denne bygning, ville det være den rene svir at være anmelder. ",
        "metadata": {
            "source": "https://www.berlingske.dk/arkitektur/du-laegger-ikke-maerke-til-dem-naar-du-gaar-rundt-i-koebenhavn-men-her",
            "image_url": "https://berlingske.bmcdn.dk/media/cache/resolve/image_x_large/image/179/1793965/24701078-grunden-er-kun-syv-meter-bred-men-alligevel-er-de.jpg",
            "publication_time": "Søndag d. 19. maj 2024, kl. 18.30",
            "author": "Holger Dahl",
            "related_links": [],
            "attachments": []
        }
    }
}