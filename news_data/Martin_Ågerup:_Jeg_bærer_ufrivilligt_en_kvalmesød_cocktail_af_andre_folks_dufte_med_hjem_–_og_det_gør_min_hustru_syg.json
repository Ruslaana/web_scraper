{
    "version": "1.0",
    "document": {
        "id": "https://www_berlingske_dk/kronikker/martin-aagerup-jeg-baerer-ufrivilligt-en-kvalmesoed-cocktail-af-andre",
        "title": "Martin Ågerup: Jeg bærer ufrivilligt en kvalmesød cocktail af andre folks dufte med hjem – og det gør min hustru syg",
        "content": "Dette er en kronik om min hustru, Ulla Ågerup, og den lidelse, hun er ramt af. Samtidig er det også en kronik om, hvad vi med rimelighed kan forvente af hinanden som samfundsborgere, når det handler om at vise hensyn. Sagen er nemlig dén, at Ulla er afskåret fra et almindeligt socialt liv på grund af din og andres tilbøjelighed til at bruge parfumerede produkter såsom parfume, aftershave, deodorant, sæbe, vaskemiddel, hårprodukter mv. Ulla kan ikke tåle de kemikalier, vi andre udsender i form af dufte, når vi færdes i det offentlige rum, fordi hun har en lidelse, der kaldes Multiple Chemical Sensitivity (MCS). Når en parfumeret person befinder sig i hendes nærhed, får hun det øjeblikkeligt meget skidt. Hun sammenligner det med pludselig at blive ramt af en svær influenza. Altså voldsomt ubehag, der kan være svært at bære. Hun må væk, og hendes evne til at tænke klart forsvinder. Efter eksponeringen opstår der voldsom træthed, uoplagthed og hævede slimhinder. Nogle med MCS får kraftig hovedpine. MCS kan være voldsomt socialt invaliderende. Min hustru kan ikke længere gå i teateret eller biografen. Hun kan ikke tage bus og tog eller en taxa, som næsten altid dufter af chaufførens eller tidligere passagerers parfume. Vi kan ikke gå ud at spise sammen på restaurant, da både personale og gæster er parfumerede. »Min hustru kan ikke længere gå i teateret eller biografen. Hun kan ikke tage bus og tog eller en taxa, som næsten altid dufter af chaufførens eller tidligere passagerers parfume. Vi kan ikke gå ud at spise sammen på restaurant, da både personale og gæster er parfumerede,« skriver Martin Ågerup. Her parfumeklassikeren Chanel No. 5.Fold sammenLæs mereFoto: Christoph Hardt/AP/Ritzau Scanpix. Ulla kan ikke cykle til arbejde om morgenen på grund af parfumeduften fra andre cyklister, der lige har været i bad. At gå på gaden er en udfordring, hvis der er mange mennesker. Det samme er besøg i butikker og supermarkeder. Hos lægen kan venteværelset være fyldt med parfumerede patienter. Sygehusenes personale er i princippet parfumefri i dag, men mange vasker stadig hår i parfumeret shampoo, hvilket giver MCS-patienter problemer. Selvom patienter og besøgende opfordres til ikke at have parfume på, er der ingen garanti. Folk med MCS er ilde stedt, hvis de bliver nødt til at flytte på plejehjem, hvor de øvrige beboere og deres pårørende kan benytte parfume, som de har lyst til. I ældreplejen anvender personalet stadig parfumerede produkter. Begivenheder som bryllupper, begravelser og middagsselskaber, må Ulla takke nej til, medmindre arrangøren er villig til at instruere alle de øvrige gæster om ikke at tage parfume, aftershave og deodorant på. Det har gode venner gjort et par gange til fester til vores glæde og store taknemmelighed. Ulla Ågerup har hidtil kunnet passe sit arbejde som lærer takket være opbakning fra ledelsen og hendes mange gode kolleger, der vælger at være parfumefri på skolen. Vanskeligere er det med børnene, som i dag ofte anvender dufte helt ned i de små klasser. Nogle gange har de det endda med i skole og sprayer med det på gangene. Hendes egne elever viser hensyn, men det er forståeligt nok, at de mange hundrede elever, der ikke har hende som lærer, ikke på samme måde er opmærksomme. Det gør imidlertid hendes dag til noget nær et helvede, når hun skal færdes på skolen, og det er et åbent spørgsmål, om hun må opgive sit arbejdsliv, som ud over at give en indtægt, giver hende en dyb mening i tilværelsen. »For at skåne min hustru for denne cocktail, og for at kunne kysse hende og sidde tæt med hende går jeg nu i bad om aftenen, straks når jeg kommer hjem fra arbejde. Jeg skrubber mig grundigt med en kombination af sæbe og olie; det har vi fundet ud af bedst fjerner lugten,« skriver Martin Ågerup, der her ses sammen med hustruen, Ulla Bach Ågerup.Fold sammenLæs mereFoto: Privatfoto. Det var derfor en stor glæde for Ulla, da hendes skoleleder, Morten Nauman, for nylig under overskriften »parfumefri skole« skrev ud til alle forældre og lærere med en opfordring til, at man undlod at anvende parfumerede produkter af hensyn til hende. Det har givet hende håb om, at hun kan forsætte sin gerning. Og nu kommer vi til det vanskelige spørgsmål: Hvor meget hensyn bør du og andre udvise overfor Ulla og andre med MCS? Det er et grundprincip i et liberalt demokrati, at vi som borgere har frihed til at leve, som vi selv ønsker, så længe vores handlinger ikke begrænser andres frihed til at gøre det samme. Det er indlysende, at andres brug af parfumerede produkter indskrænker min hustrus frihed – endda meget. Men omvendt må det også være sådan, at en hel befolkning ikke kan indrette sig efter et mindretal, hvis det er meget lille. Spørgsmålet er, hvor mange MCS-patienter, der skal til, før vi beslutter os for at vise dem hensyn. Ifølge enforskningsartikelfra Aarhus Universitet har små to procent af befolkningen, svarende til 116.000 symptomerne på MCS. De har det nok i forskellig grad, men hvis vi for eksempel antager, at cirka 50.000 danskere har det i så slem grad, at de er afskåret fra at køre med kollektiv trafik eller gå på biblioteket, fordi vi andre anvender parfumerede produkter, er det så nok? Jeg ved det ærligt talt ikke, og jeg er jo mildest talt part i sagen. Jeg har ikke skyggen af MCS, men efter at være blevet en del af et helt duftfrit hjem, har jeg fået øje for, hvor meget vi trænger ind i andres privatsfærer med vores dufte. Ulla Ågerup er parfumeallergiker og duftoverfølsom. Hun bliver dårlig af at kramme folk, der bruger hårshampoo med duft. Og hun får hudløse læber, hvis hun drikker af en kop, der er vasket op i opvaskemiddel med parfume.Fold sammenLæs mereFoto: Niels Ahlmann Olesen. Når jeg går ned ad gaden, kan jeg nogle gange dufte folk, der går 30 meter fra mig – jeg synes det er voldsomt. Til møder oplever jeg ofte, når folk giver hånd, at deres aftershave eller parfume efterfølgende sidder på mig hele dagen, uden at jeg helt kan vaske den af. I garderober bliver mit tøj smurt ind i andre folks dufte, så jeg må hænge det udenfor til afduftning, eller sende det til rens, når jeg kommer hjem. Når jeg sætter mig på min plads i toget, bliver jeg smurt ind i tidligere passagerers parfumerede produkter. For nylig fyldte jeg benzin på bilen, blot for at opdage, at en duft af aftershave spredte sig i kabinen, da jeg kørte videre. Håndtaget på tankpistolen havde fået en god dosis aftershave fra en tidligere kundes parfumerede hånd. Det hele bærer jeg resten af dagen ufrivilligt med mig som en kvalmesød cocktail af andre folks dufte. For at skåne min hustru for denne cocktail, og for at kunne kysse hende og sidde tæt med hende går jeg nu i bad om aftenen, straks når jeg kommer hjem fra arbejde. Jeg skrubber mig grundigt med en kombination af sæbe og olie; det har vi fundet ud af bedst fjerner lugten. Alt dette går jo nok. Jeg bliver, modsat min hustru, ikke syg af det. Ingen har onde intentioner. Der er tale om en del af vores kultur og vaner. Men helt ærligt: har det ikke taget lidt overhånd? »Jeg nyder at bo i et duftfrit hjem. Og hvis dine børn absolut skal gå med parfume, så lav i det mindste en regel om, at skoletiden og foreningslivet er parfumefri,« skriver Martin Ågerup. Her ses hustruen, Ulla Ågerup.Fold sammenLæs mereFoto: Niels Ahlmann Olesen. Der er også den vigtige pointe, atmeget tyder på, at MCS er en sygdom der fremkaldes – og forværres – af eksponering til de kemikalier, der findes i parfumerede produkter. Så måske gør også du klogt i at holde dig fra unødig eksponering til disse kemikalier? Især hvis du mærker begyndende irritation fra bestemte dufte. Det var sådan, det begyndte for min hustru for cirka 20 år siden. Der er mange ting, vi hver især selv kan gøre. Arbejdspladser, restauranter, hoteller, biografer, lufthavne osv. kunne anvende uparfumeret sæbe og håndsprit på toiletterne og fjerne alle duftdispensere. Rengøringsarbejdet kunne udføres med uparfumerede rengøringsmidler. De butikker (især tøjbutikker), der har duftdispensere, bør overveje, om det virkelig er nødvendigt. Det generer i hvert fald 116.000 potentielle kunder plus deres pårørende. Og muligvis andre? Derhjemme kan du prøve at erstatte dine vaskemidler, sæber, opvaskemidler og din hårshampoo og hårprodukter med parfumefri udgaver. Jeg nyder at bo i et duftfrit hjem. Og hvis dine børn absolut skal gå med parfume, så lav i det mindste en regel om, at skoletiden og foreningslivet er parfumefri. Ovenstående vil sikkert få nogle til at fare i flint. Men jeg ville ikke blive overrasket, hvis vi om 30 år ser tilbage på denne tid med omtrent samme undren, som vi i dag ser tilbage på tidligere tiders accept af passiv rygning. I min ungdom var det helt normalt at udsætte andre – inklusive børn – for passiv rygning i en flyvemaskine og i toget. I dag ville vi finde det helt uacceptabelt. Er passiv parfumering så meget bedre? Martin Ågerup er administrerende direktør samt co-founder for Popoulos Analytics, økonom, forfatter, foredragsholder og i bestyrelsen for Den Berlingske Fond ",
        "metadata": {
            "source": "https://www.berlingske.dk/kronikker/martin-aagerup-jeg-baerer-ufrivilligt-en-kvalmesoed-cocktail-af-andre",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863882/24844228-martin-gerup-som-er-nomineret-til-fonsmark-prise.jpg",
            "publication_time": "Søndag d. 08. december 2024, kl. 17.04",
            "author": null,
            "related_links": [],
            "attachments": []
        }
    }
}