{
    "version": "1.0",
    "document": {
        "id": "https://www_berlingske_dk/internationalt/kunstner-bygger-ostemur-paa-mexico-graense",
        "title": "Kunstner bygger ostemur på Mexico-grænse",
        "content": "Den amerikanske præsident Donald Trumps ønske om en mur på grænsen mellem Mexico og USA har fået kunstneren Cosimo Cavallaro til at reagere. Han er begyndt at bygge en mur i ost. Det skriver nyhedsbureauet dpa. Den alternative ostemur bliver bygget på den amerikanske side af grænsen i Tecate i delstaten Californien. »Det første, man tænker, er, at det er absurd,« siger Cavallaro med henvisning til begge murene. Murens byggesten udgøres af cotija, der er en hård komælksost fra den mexicanske delstat Michoacán. Cavallaro fortæller, at han bygger muren i et letfordærveligt materiale som ost for at vise menneskets flygtige karakter. Ostemuren er på nuværende tidspunkt omkring 5 meter høj og 30 meter bred. /ritzau/",
        "metadata": {
            "source": "https://www.berlingske.dk/internationalt/kunstner-bygger-ostemur-paa-mexico-graense",
            "image_url": "https://berlingske.bmcdn.dk/media/cache/resolve/image_x_large/image/113/1134526/22752348-canadian-born-artist-cosimo-ca.jpeg",
            "publication_time": "Fredag d. 29. marts 2019, kl. 13.47",
            "author": null,
            "related_links": [],
            "attachments": []
        }
    }
}