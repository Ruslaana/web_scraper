{
    "version": "1.0",
    "document": {
        "id": "https://www_berlingske_dk/internationalt/50_000-evakueret-fra-skovbrand-i-israel",
        "title": "50.000 evakueret fra skovbrand i Israel",
        "content": "Haifa. Titusinder af mennesker har fået ordre på at forlade Israels tredjestørste by, Haifa, fordi skovbrande nærmer sig. Dele af det centrale og nordlige Israel er plaget af skovbrande, som ifølge landets politichef kan være påsatte. Han antyder også, at der kan ligge et politisk motiv bag brandstiftelserne. Tv-billeder viser en væg af flammer, der æder sig vej gennem centrale kvarterer i Haifa, som er hjemby for 300.000 mennesker. Brandene har raset flere steder i Israel i løbet af de seneste tre dage, men torsdag tog de til i styrke på grund af meget tørt vejr kombineret med kraftig blæst. Israelsk politi har ikke sat navn på nogen mistænkte, men siger, at der er grund til at tro, at i hvert fald nogle af brandene er påsat. - Der er brandstiftelse og en hel del ikke-brandstiftelse, siger politichef Roni Alsheich på et pressemøde. - Det er sandsynligt, at hvis det var brandstiftelse, går det i retning af det nationalistiske, siger han uden at ville uddybe. Politichefen tilføjer, at der er foretaget et par anholdelser i sagen, men vil ikke oplyse detaljer. Naftali Bennett, som er leder af højrefløjspartiet Jødisk Hjem, skriver på Twitter, at brandstiftere er illoyale over for Israel. Han antyder, at de mulige gerningsmænd ikke kan være jødiske: - Kun de, som landet ikke tilhører, er i stand til at brænde det, skriver Bennett. På de sociale medier har nogle arabere og palæstinensere fejret brandene under hashtagget #Israelisburning. /ritzau/Reuters",
        "metadata": {
            "source": "https://www.berlingske.dk/internationalt/50.000-evakueret-fra-skovbrand-i-israel",
            "image_url": "https://berlingske.bmcdn.dk/media/cache/resolve/image_x_large/image/5/50858/15560621-firefighters-work-as-a-wildfir.jpeg",
            "publication_time": "Torsdag d. 24. november 2016, kl. 16.40",
            "author": null,
            "related_links": [],
            "attachments": []
        }
    }
}