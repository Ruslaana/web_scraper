{
    "version": "1.0",
    "document": {
        "id": "https://www_berlingske_dk/kommentatorer/arkitekt-branden-i-boersen-er-en-gylden-mulighed-for-at-gentaenke",
        "title": "Arkitekt: Branden i Børsen er en gylden mulighed for at gentænke bygningen",
        "content": "Dette er en pro et contra. Du kan læse Mogens A. Morgen, professor, arkitekt MAA og formand, ICOMOS Danmark, argumentere for det modsatte synspunkt længere nede på siden. Allerede dagen efter den katastrofale brand på Børsen var Dansk Erhvervs direktør, Brian Mikkelsen, helt klar i mælet, når han gentog i pressen, at »no matter what, så kommer vi til at genopbygge Børsen.« Hans udmelding blev efterfulgt af en kakofoni af offentlige meningsdannere, som gentog deres støtte til en 1:1 genopbygning af Børsen. Parallelt begyndte byggebranchen at diskutere – ikke om, men hvordan man skal genopbygge efter branden. Og nærmest lige så samstemmende lyder en opfordring fra branchen om at rekonstruere Børsen, fremfor at erstatte bygningen med et moderne glaspalads. »Fagligt set bør disse administrative lokaler ikke genopbygges 1:1, og det kan diskuteres, om selve Børssalen ikke også hører en anden tid til,« skriver Camilla van Deurs.Fold sammenLæs mereFoto: Kontraframe / Thorbjørn Hansen. Den store skillelinje mellem den brede udmelding om en 1:1 genopbygning og de faglige drøftelser, som vi nok kun lige har set toppen af isbjerget på, synes primært at dreje sig om genopbygning af Børsens indre. Måske skyldes dette, at de fleste danskere har et kærligt forhold til bygningens ydre, som kendes fra hver en turistkampagne for hovedstaden, mens kun få har haft adgang til bygningens repræsentative sale indrettet ved ombygningen i 1857 eller de mere beskedne kontorfaciliteter indrettet ad to omgange i 1940 til 1950erne og senest i 1990erne. Fagligt set bør disse administrative lokaler ikke genopbygges 1:1, og det kan diskuteres, om selve Børssalen ikke også hører en anden tid til. Jeg mener, at den kommende genopbygning bør se på, hvordan det indre kan moderniseres, præcis på samme måde som Børsens nabo, Rigsarkivbygningen, nu ombygges til Folketingets nye besøgscenter, hvor den fredede bygning forbliver så godt som uændret udvendigt, mens det indre skal skabe rammerne for et mere inkluderende og demokratisk folkestyre. Dansk Erhverv har nu muligheden for – med en kvalificeret gentænkning af Børsens indre – at skabe meget bedre nye rammer. Ikke kun for de mange medarbejdere, men også for de mange, som gerne vil besøge Børsen i fremtiden, hvor Børsen bør være et udstillingsvindue på et moderne dansk erhvervsliv. En læresætning inden for byplanlægning er, at en by, der ikke er i udvikling, er i afvikling. Dette princip mener jeg, bør gælde for genopbygningen af Børsen. Derfor er der nu, midt i den dybt ulykkelige situation, som branden er, en gylden mulighed for at gentænke, hvordan Børsens ydre kan genopbygges med respekt for arkitekturhistorien, mens det indre nytænkes med et sikkert blik rettet mod fremtiden. Camilla van Deurs er partner i Nordic Office of Architecture og tidligere stadsarkitekt i Københavns Kommune 2019-2024 »Alt må forandres, for at alt kan blive, som det er,« hedder en berømt sætning i romanen »Leoparden« af den sicilianske forfatter Giuseppe Tomasi di Lampedusa. Børsens brand og det ubærlige tab den har medført, får mig til at tænke på meningen med disse ord. Det svært at fastsætte, hvornår en bygning har sin begyndelse, og dermed hvad der er dens oprindelige tilstand. Selve byggeriet er en proces, der finder sted over et tidsspand, ofte over flere år. Også efterfølgende ændrer enhver bygning sig kontinuerligt med ombygninger og vedligehold, der umærkeligt ændrer dens fysiske fremtoning og dens atmosfære. I overført betydning kan man se en analogi til, hvad videnskaben fortæller os, at menneskekroppen i løbet af syv år fornyer samtlige sine celler. Analogien til menneskekroppen, er et billede på min grundtanke om, at Børsen skal genopføres på en måde, så man kan kende den igen. Hvis du møder en kær gammel ven, som du ikke har set i syv år, kan du også umiddelbart kende ham igen, selvom hans celler er fornyede fra top til tå. Genkendelsen er betinget af andre parametre end kun de rent fysiske. Når Børsen skal genopbygges, vil der skulle skabes noget, hvori man kan genfinde bygningens sjæl. En genkendelighed som ikke kun beror på den fysiske fremtoning forstået som en reproduktion i 1:1. For hvad er det egentlig for en originaltilstand, man ville skulle forholde sig til med de mange bygningsændringer, der er en del af Børsens historie? I databasen over fredede og bevaringsværdige bygninger (FBB) ligger der en såkaldt fredningsbeskrivelse af Børsbygningen. Den er udført efter en metode, som vi udviklede i min tid i Slots- og Kulturstyrelsen. Metoden hedder »Vurdering af Fredningsværdier« (VAF) og har som mål at indfange de arkitektoniske, kulturhistoriske og miljømæssige værdier en bygning besidder. Med Børsens ødelæggende brand vil fremgangsmåden være at genbesøge fredningsbeskrivelsen og genskrive den i den nye optik, branden har medført. Hvis det gøres med både hjerne og hjerte, vil man på grundlag heraf kunne erkende bygningens dna forstået som de arvelige egenskaber, der er blevet overført i den fra generation til generation. Med denne form for værdisætning vil man have et udgangspunkt for at kunne genopbygge Børsen i en form som er genkendelig – naturligvis med genopførelse af det magiske dragespir. Bygningen vil være forandret, men sådan må det, med Lampedusas ord, være, for at alt kan forblive, som det er. Mogens A. Morgen er professor, arkitekt MAA og formand for ICOMOS Danmark ",
        "metadata": {
            "source": "https://www.berlingske.dk/kommentatorer/arkitekt-branden-i-boersen-er-en-gylden-mulighed-for-at-gentaenke",
            "image_url": "https://berlingske.bmcdn.dk/media/cache/resolve/image_x_large/image/178/1786878/24685667-en-lrestning-inden-for-byplanlgning-er-at-en.jpg",
            "publication_time": "Lørdag d. 20. april 2024, kl. 21.01",
            "author": null,
            "related_links": [],
            "attachments": []
        }
    }
}