{
    "version": "1.0",
    "document": {
        "id": "https://www_berlingske_dk/virksomheder/stregkoden-fylder-50-aar-og-snart-skal-den-paa-pension",
        "title": "Stregkoden fylder 50 år – og snart skal den på pension",
        "content": "Den er der nærmest overalt: en masse tynde og tykke lodrette streger og en – synes de fleste kassemedarbejdere, når de selv skal taste dem ind – alt for lang række tal. Men den er afgørende for, at vi ikke skal bruge så lang ventetid ved kassen, fordi stort set alle varer kan scannes ind til den rigtige pris og med den rigtige tekst på kassebonen. Det er stregkoden, der har revolutioneret varehandelen, og den kan nu fejre et halvt århundrede – inden den selv snart skal pensioneres. Allerede i 1952 tog amerikanerne Joseph Woodland og Bernard Silver, der var studerende på Drexel University i den amerikanske delstat Philadelphia, patent på stregkoden, som netop skulle være en hjælp ude i butikkerne. Ifølge Joseph Woodland stammede inspirationen til stregerne fra Morse-koden, som han selv lærte som spejder. Deres oprindelige stregkode var imidlertid ikke en firkant, som vi kender den, men snarere formet som en oval, hvor linjerne stod i koncentriske cirkler, altså med et fælles midtpunkt. Det gjorde dem undertiden svære at aflæse, og der gik lang tid, før laserstyrede scanningsapparater var klar. Derfor gik der da også 19 år, før nogen for alvor greb muligheden, selv om flere undervejs eksperimenterede med, hvad stregkoder kunne gøre. I 1960erne opfandt civilingeniør David J. Collins en måde at scanne stregkoder på ved hjælp af lys. Hans metode blev i første omfang brugt til at scanne stregkoder på jernbanevogne. Omkring 1970 var laserscannere blevet så pålidelige, at de kunne afprøves på en offentlig handelsmesse. Her kunne de besøgende scanne en konservesdåse med en unik kode – med mulighed for at vinde en præmie. Det blev en publikumssucces. Det var dog den amerikanske ingeniør George Laurer, der så perspektiverne i at bruge stregkoden kommercielt. Han var ansat hos den amerikanske it-gigant IBM og udviklede stregkoden. Den 3. april 1973 blev hans – og dermed IBMs – standard for at identificere produkter på denne måde godkendt af en række store producenter og forhandlere. »Universal Product Code« var født. Senere blev den kendt som EAN-13 (»European Article Number«) med henvisning til de 13 tal, som udgør bunden af stregkoden. George Laurer fik aldrig nogen rettighedsbetaling for sin banebrydende videreudvikling, men i den tidlige sommer i 1974 kom de første varer med stregkode på i handelen. Det skete 26. juni i supermarkedet Marsh uden for Troy i delstaten Ohio. Den allerførste vare med stregkode, som blev købt, var en pakke med ti stænger Wrigley Juicy Fruit-tyggegummi. Den kostede 1,39 dollar. Forretningerne stod dog ikke ligefrem i kø for at indføre den nye teknologi. Fire år senere, i 1978, anvendte endnu kun en enkelt procent af de amerikanske butikker stregkoder. Til gengæld vandt den hurtigt briternes hjerte (naturligvis med en pakke teposer fra Melrose som første produkt i et supermarked i Spalding, Lincolnshire, i oktober 1979). Danskerne gjorde for alvor brug af den nyere QR-kode, da vi alle skulle have digitalt coronapas som en app på mobiltelefonen. QR-koden kan rumme langt flere oplysninger end den traditionelle stregkode.Fold sammenLæs mereFoto: Signe Goldmann/Ritzau Scanpix. I 1991 kunne japanske spilelskere bruge en håndholdt Epoch Barcode Battler-konsol, som de scannede stregkoder på alskens produkter med, og som omdannede dem til krigere eller monstre. Det gjorde stregkoder så populære, at japanske skolepiger – meget ulig japanske normer – gik rundt med midlertidige tatoveringer af stregkoder. Den ikkestatslige organisation Global Standard 1 (GS1), som blev oprettet i Bruxelles i Belgien i 1974, står endnu i dag som administrator af stregkodesystemet. GS1 har omkring to millioner firmaer som medlemmer, og de kan få et unikt, globalt varenummer for hvert produkt, som så får hver sin stregkode. De deltagende virksomheder betaler en årlig afgift ud fra deres salg. Over en milliard produkter har i dag stregkoder, som scannes seks milliarder gange hver dag verden over. Stregkodens dage begynder dog at være talte. I stedet vilde også ret kendte og udbredte QR-koder, som GS1 udviklede i 1994, tage over. QR-koden (»Quick Response«) kan rumme langt flere oplysninger om produktet til både forhandleren og køberen, og såkan de aflæses på næsten enhver smartphone, enten gennem en særskilt app, telefonens kameraapp eller telefonens internetbrowser. Dermed kan man hurtigt blive sendt til et netsted og blive grundigt orienteret om produktet. Samtidig kan QR-koderne bruges i betalingssystemer. GS1 forventer i 2027 at begynde at udfase den gamle stregkode og erstatte den med den nye QR-kode.",
        "metadata": {
            "source": "https://www.berlingske.dk/virksomheder/stregkoden-fylder-50-aar-og-snart-skal-den-paa-pension",
            "image_url": "https://berlingske.bmcdn.dk/media/cache/resolve/image_x_large/image/166/1665154/24397617-pix-stregkode.jpg",
            "publication_time": "Tirsdag d. 11. april 2023, kl. 14.00",
            "author": "Thomas Breinstrup",
            "related_links": [],
            "attachments": []
        }
    }
}