{
    "version": "1.0",
    "document": {
        "id": "https://www_berlingske_dk/kultur/amerikansk-stjerneforfatter-riv-bare-statuer-af-racister-ned",
        "title": "Amerikansk stjerneforfatter: Riv bare statuer af racister ned",
        "content": "Colson Whiteheads roman »Den underjordiske jernbane« blev en gigantisk succes i USA, da den udkom i 2016. Daværende præsident Barack Obama havde bogen på sin læseliste, og TV-værten Ophrah Winfrey havde den som månedens bog. Colson Whitehead selv blev overøst med de fineste litterære priser i USA, og bogen blev en af de store bestsellere.  Det er i begyndelsen en traditionel beretning om den sorte slavepige Cora og hendes flugt fra plantagen, hvor hun arbejder. Så udvikler historien sig hæsblæsende, og Cora får hjælp til at flygte fra en sadistisk slavejæger via en underjordisk jernbane, som ikke bare er et tankespind, men en rigtig jernbanelinje, der bringer flygtende slaver nordpå. I sidste ende fanger slavejægeren Cora, men en sidste desperat handling synes at give hende friheden. Der har været mange bøger, film og TV-serier om den amerikanske slavetid. Ser du dig selv i en litterær tradition? »Ikke specielt. Jeg læste selvfølgelig bøger om slavetiden, da jeg voksede op i 1980erne, men jeg tog mig egentlig ikke af, hvad andre havde skrevet. Jeg laver mine egne ting og håber, at jeg har noget specielt at sige. Men der var vidunderlige romaner om slaver som f.eks. Toni Morrisons »Elskede« og Lawrence Hills »The Book of Negroes.« Det er strålende bøger, men hvis man tænker på dem, får man aldrig selv skrevet sit eget.«  Så du ser ikke dig selv i en litterær tradition eller som en del af en bevægelse? »Nej, det er op til andre folk at pege på den slags.« Din roman er i begyndelsen en traditionel historie om en slavepige, men så udvikler fortællingen sig overraskende. Den bliver til en thriller med en forrygende jagt, hvor den væmmelige slavejæger er efter Cora, og den involverer også en slags magisk realisme, hvor slaverne bruger en undergrunds-jernbane til at slippe væk. Er det den magiske realisme, der gør din bog anderledes? »Nej, det synes jeg egentlig ikke, for Toni Morrisons »Elskede« havde et spøgelse i handlingen, og andre bøger om slaver brugte overnaturlige elementer. Det, der tiltalte mig, var, at når man går ind i fantasy-genren, kan man lege med historien og bytte om på fakta og sætte forskellige elementer på spil i forhold til hinanden. Det er ikke en realistisk roman, men jeg har dog forsøgt at gøre det historiske materiale så autentisk og korrekt som muligt. Jeg ønskede, at læserne skulle føle slavernes lidelser og ære ofrene.« Har de ikke fået ære og minde? »Ikke så meget som de fortjener.« Colson Whiteheads bog er ikke for sarte sjæle. Der er meget vold, korporlige straffe, lidelse, ydmygelser og hængninger. Brutaliteten er ifølge Colson Whitehead korrekt beskrevet og ikke overdrevet. I bogen lader han en af personerne sige: »Amerika er også de bristede illusioners mareridt, den største af dem alle. Den hvide race tror – tror med hele hjertet – at det er dens ret at tage land. At dræbe indianere. At føre krig. At slavebinde deres brødre. Denne nation skulle ikke eksistere, hvis der var retfærdighed til i verden, for dens fundament er mord, tyveri og hjerteløs brutalitet.« Er det en af dine personer, der beskriver USA som et mareridt, der ikke burde eksistere, eller er det dig? »Det er en af personerne, der taler. Jeg mener ikke, at Amerika er et mareridt, der ikke burde eksistere. Men mange af de forestillinger og idealer, som vi har fået overleveret, er vrangforestillinger. Når der står i Uafhængighedserklæringen, at vi antager som en selvfølge, at alle mænd er skabt lige, så er det en illusion og vrangforestilling. Slaver var ikke lige, kvinder var og er ikke lige.  Vi har idealer, som nationens grundlæggere opstillede, og som amerikanerne forsøger at leve op til, men de er til evig debat. George Washington, som var med til at skrive de sætninger om lighed, havde selv slaver, så ikke engang han kunne leve op til de idealer, som han selv formulerede.« Så det er altså dig, der taler om Amerika som de bristede illusioners mareridt? »Nej, jeg vil ikke sige et mareridt, men vi har et uperfekt forhold til vores demokratiske drømme.« En anmelder skrev, at du forelæser for meget? »Jeg forelæser ikke, men ingen kan være i tvivl om, at Amerika blev skabt på landtyveri og slaveri. Det er indlysende og farver min bog.« Martin Luther King sagde i 1960erne, at Amerika skulle være farveblind og give lige muligheder for alle borgere? »Det ville være vidunderligt, men folk er racister, grådige og sexister. Det medfører, at USA stadig er et ufrit og skævt land.« Lige nu foregår der voldsomme optrin i USA. Sorte demonstrerer mod racisme, og hvide racister har været på gaderne i Charlottesville. Identitet i form af etnisk oprindelse eller minoritetstilhørsforhold synes at spille en stadig større rolle. Ligger din bog i forlængelse af den udvikling? »Der foregår en kamp om at opnå flere lige rettigheder. Hvis man er sort, kvinde, tilhører en seksuel minoritet eller er muslim, så bliver man stadig ikke respekteret i en grad, som man burde. Kampen handler om at opnå anerkendelse og lige rettigheder, og på den måde minder den nuværende kamp om Coras kamp.« Man kan også se identitetspolitikkens fremmarch som udtryk for, at Martin Luther Kings ord om farveblindhed er forbi, og USA bevæger sig i retning af et stammesamfund, hvor det ikke mere er kvalifikationer, der er afgørende, men etnisk tilhørsforhold eller medlemskab af en minoritet? »Sådan ser jeg det ikke. Folk kæmper for at få en stemme i samfundet, og det er en legitim kamp. Der er stadig lang vej, før minoriteter får lige rettigheder og lige muligheder.« I de seneste uger har vi set sorte i USA rive statuer ned for at gøre op med gamle racister. Er det noget, du støtter? »Ja, jeg har forståelse for kampen for at rive monumenter ned, der ærer sydstatsgeneraler. Disse mænd begik forræderi mod nationen for at fastholde slaveri, og vi skal ikke have monumenter over dem. De blev rejst for at gøre sorte bange og fastholde dem i undertrykkelse – også efter slaveriets officielle ophævelse.« Men hvor holder det op? Nu vil man også rive statuer af Columbus ned, fordi han udryddede indianere. Jøder i New York ønsker at fjerne en statue af New Yorks første guvernør, Peter Stuyvesant, fordi han var jødehader? »Det ved jeg ikke. Jeg ser bare ingen rationalitet i, at der blev rejst statuer for racister, så jeg har intet imod at rive dem ned. Man kan lære børn om historien og slaveriet uden at have racister stående på centrale steder i byen. Jeg ser ingen værdi i at have en statue af general Robert E. Lee eller andre racister. Ned med dem, for de blev brugt til at ydmyge sorte.«",
        "metadata": {
            "source": "https://www.berlingske.dk/kultur/amerikansk-stjerneforfatter-riv-bare-statuer-af-racister-ned",
            "image_url": "https://berlingske.bmcdn.dk/media/cache/resolve/image_x_large/image/102/1020192/18324809-colson-whitehead.jpg",
            "publication_time": "Tirsdag d. 29. august 2017, kl. 07.00",
            "author": "Bent Blüdnikow",
            "related_links": [],
            "attachments": []
        }
    }
}