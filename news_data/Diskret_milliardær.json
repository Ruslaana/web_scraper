{
    "version": "1.0",
    "document": {
        "id": "https://www_berlingske_dk/navne/diskret-milliardaer",
        "title": "Diskret milliardær",
        "content": "Selv om han er en af Danmarks rigeste mænd, i mange år har stået i spidsen for en af rigets største virksomheder og de seneste år for en af de største fonde, så har Lars Erik Kann-Rasmussen sjældent optrådt i avisspalter og andre medier. For ti år siden gav han i Berlingske selv en forklaring på den lave profil. Den har nemlig gavnet vindueskoncernen Velux, som faren, Villum Kann-Rasmussen, grundlagde i 1941, da morgendagens runde fødselar blot var to år gammel og Anden Verdenskrig hærgede.»Det var ganske enkelt en livsnødvendighed i mange år. Jo mindre man fortalte, jo større var sandsynligheden for at bevare forspringet. Store firmaer kunne med et fingerknips have snuppet det hele. Husk på, vore produkter var teknologisk set relativt banale.« Trods de »banale produkter« er Velux-koncernen vokset til at have 15.000 ansatte i cirka 40 lande og et salg på 17 milliarder kroner. Det placerede ovenlysvinduesproducenten som nummer 28 i seneste udgave af Berlingske Business Magasins guldnummer med de største koncerner, og familien Kann-Rasmussen er blandt de 20 rigeste i landet. Lars Kann-Rasmussen blev selv ansat i det franske datterselskab i midten af 1960erne efter eksamen som akademiingeniør og to års værnepligt i flyvevåbnet. Siden fulgte stillinger i Tyskland og på det danske hovedsæde, fra 1976 som medlem af direktionen og fra 1992 som bestyrelsesformand. I 2005 blev han formand for den stenrige Villum Fonden, som sidste år uddelte næsten en milliard. Siden 2008 har Velux-familiens nestor stået i spidsen for uddelinger på næsten tre milliarder til teknisk og naturvidenskabelig forskning samt kulturelle, sociale og miljømæssige formål. For få uger siden fik Villum Fonden og Velux Fonden med broren Hans for enden af bordet cirka fire milliarder kroner i udbytte fra Velux-koncernen, så der er stadig masser af penge at dele ud af, selv om fødselsdagen betyder, at Lars Kann-Rasmussen snart må stoppe som formand. I øjeblikket er Velux, i tråd med tidens strømninger i erhvervslivet, ved at sælge fra for at fokusere på kerneområdet, vinduerne. Men gennem tiden er mange aktiviteter sat i gang eller købt til, for eksempel en satsning på solenergi, lang tid før det blev moderne. Også trang til at skabe og udvikle nyt gav Lars Kann-Rasmussen Berlingskes læsere indsigt i for nogle år siden: »Det er godt og rigtigt at forsøge noget, prøve at gå nye veje, udvikle sig. Gøre et trut i trompeten, om du vil. Man skal være aktiv og ikke sidde og vente på, at der sker noget. Vi ser gerne, at medarbejderne er risikovillige på deres arbejdsplads.«",
        "metadata": {
            "source": "https://www.berlingske.dk/navne/diskret-milliardaer",
            "image_url": "https://berlingske.bmcdn.dk/media/cache/resolve/image_x_large/image/89/892849/7140576-kann-rasmussen.jpg",
            "publication_time": "Lørdag d. 01. februar 2014, kl. 18.00",
            "author": "Nils-Ole Heggland",
            "related_links": [],
            "attachments": []
        }
    }
}