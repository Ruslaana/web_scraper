{
    "version": "1.0",
    "document": {
        "id": "https://www_berlingske_dk/virksomheder/kontroversielt-design-af-flysaeder-overvejes-nu-af-flygigant",
        "title": "Kontroversielt design af flysæder overvejes nu af flygigant",
        "content": "Et kontroversielt design med indretning af flysæder anbragt i to forskellige højder i kabinen får nu endnu en chance. Den europæiske flygigant Airbus, som konkurrerer med amerikanske Boeing om at være størst, overvejer nemlig, om det alligevel skal være sådan,flypassagererne fremover bænkes, når de skal afsted. Airbus bekræfter over for den amerikanske tv-station CNN, at man »udforsker nogle koncepter på et tidligt stadium«, hvor hver anden stolerække er hævet til hovedhøjde. Designet er skabt af det spanske firma Chaise Longue, som har hovedsæde i Madrid og blev stiftet i 2019 af Alejandro Núñez Vicente. Hans idé går ud på, at man fjerner alle bagageboksene i flyet. Det giver plads til, at hver anden stolerække kan hæves. Dermed kan man som passager vælge, om man vil sidde øverst eller nederst. Sidder man nederst, får man mulighed for ekstra meget benplads, fordi sæderækken foran er løftet op. Til gengæld vil nogen formentlig finde det lettere klaustrofobisk at sidde nederst, hvor man har bunden af rækken foran i øjenhøjde og dermed ikke så stort frirum foran ansigtet. De, der sidder øverst, vil kunne vippe ryglænet bagud uden at genere andre, for passagererne på rækken bagved sidder længere nede. Ifølge designeren vil der også øverst være bedre benplads end i dagens kabiner. Formålet med det anderledes design er ifølge designeren at »optimere pladsen« i flyets kabine.Fold sammenLæs mereFoto: Marcus Brandt/AP/Ritzau Scanpix. Det fremgår ikke af udtalelserne fra Airbus og Chaise Longue, hvad de to parter præcis afprøver, og i hvilket omfang det sker. Det vides heller ikke, om designet af sæderne i to højder er blevet udviklet, siden det blev præsenteret for et par år siden. Alejandro Núñez Vicente fastslår dog, at målet fortsat er at »optimere pladsen« i kabinen for passerer og flyselskabet selv. Der har gennem tiderne været talrigemere eller mindre kreative forsøg på at ændre den måde, flykabinerne er indrettet på. Det irske lavprisselskab Ryanair, der nu er Europas største flyselskab, overvejede allerede for 15 år siden atindføre opretstående flysæder, hvor man altså nærmest stod oppå hele turen og blot havde en lille pude som siddestøtte. Det skulle skaffe plads til flere passagerer, og oplægget var, at en ståplads kunne sælges for blot fire britiske pund eller mindre end 40 kroner. Samtidig ville selskabet tage penge for toiletbesøg. Dermed kunne man nemlig fjerne nogle af toiletterne i flyet og igen skabe plads til flere passagerer, hvis folk i stedet anvendte lufthavnens toiletter til attisse af inden afgang. Ingen af delene blev til noget. Hvornår Airbus beslutter sig for, om sæder i to forskellige højder har en fremtid, står ikke klart. ",
        "metadata": {
            "source": "https://www.berlingske.dk/virksomheder/kontroversielt-design-af-flysaeder-overvejes-nu-af-flygigant",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889540/24890239-06-june-2023-hamburg-the-chaise-longue-seating.jpg",
            "publication_time": "Torsdag d. 13. februar 2025, kl. 15.38",
            "author": "Thomas Breinstrup",
            "related_links": [],
            "attachments": []
        }
    }
}