{
    "version": "1.0",
    "document": {
        "id": "https://www_berlingske_dk/kultur/enlig-elvis-costello-var-i-sit-absolutte-showman-lune",
        "title": "Enlig Elvis Costello var i sit absolutte showman-lune",
        "content": "Declan Patrick MacManus. Smag på det navn. Det klinger næsten som navnet på en lurvet karakter fra en pikaresk Charles Dickens-roman fra 1800-tallet. Det er det dog ikke. Det er derimod det borgerlige alias for den engelske sanger og sangskriver Elvis Costello, der har beriget verden med sin alsidige musikalitet i mere end 40 år. Men inde i den 62-årige rockveteran gemmer der sig dog stadig en bly og artig katolsk dreng.  Det påstod han i hvert fald selv med et slet skjult og drilsk grin denne mandag aften, hvor hans igangværende soloturné ramte DR Koncerthuset. En turné, som Costello har navngivet »Detour«, der betyder »omvej«. Det navn viste sig at give god mening. Den britiske musiker, sanger og sangskriver Elvis Costello på scenen i DR Koncertsalen 6. marts 2017Fold sammenLæs mereFoto: Torben Christensen. Scenografien lignede en dagligstue. Blandt interiøret var en standerlampe og ikke mindst et gigantisk TV, hvorpå der afspilledes gamle klip. I disse afslappede omgivelser tog aftenens hovedperson, som var i sit absolutte showman-lune, sig god tid til at fjante og stopfodre publikum med røverhistorier fra sin lange karriere. Han tøffede ud af en masse tangenter. Gik nogle omveje. Kastede omkring med sine hatte jokede og meget andet. Stemningen var god og løssluppen, men nogle gange blev det også lidt for meget og stjal opmærksomheden fra musikken, som af og til blev sekundær.  Også musikalsk gik sludrechatollet omveje. Gammelt og spritnyt materiale blandede blod, når Costello enten sad ved pianoet eller stod med en guitar mellem hænderne. Akustiske og elektriske indslag. Fra new wave over klaverbaskerier til klassisk croon. Mange af de knap 25 sange han spillede var markant omarrangeret i forhold til studieudgaverne. Men det var vel forventeligt, når nu det er en soloturné, hvor han ikke har et band i ryggen. Så tvinges man til at gentænke arrangementerne. Ændringerne fungerede dog overordnet fint. Eksempelvis på »Viceroy’s Row«, der fra oprindeligt at være en jazzet og funky sag var vellykket transformeret til en lynende støjudladning med dystert buldrende backtrack. Den britiske musiker, sanger og sangskriver Elvis Costello på scenen i DR Koncertsalen 6. marts 2017Fold sammenLæs mereFoto: Torben Christensen.Aftenens ubestridt største stund indtraf dog, da Costello leverede en helt nøgen udgave af uopslidelige »Alison« fra debuten »My Aim Is True« fra 1977. Fra scenekanten sang han en mussestille sal op uden brug af mikrofon, så man mærkede hårene rejste sig på armene. Ét for ét.  Han satte passende punktum for aftenens onemanshow med en tøjleløs udgave af sin gamle samarbejdspartner Nick Lowes pacifisthymne »(What’s So Funny ’Bout) Peace, Love And Understanding«. Der var i hvert fald masser af sjov og kærlighed over Declan Patrick MacManus denne aften. Måske knap så meget fredsommelighed. Og forståelse? Tjah hvem ved? Hvem:Elvis Costello soloHvor:DR Koncerthuset, mandag. Hør nogle af Elvis Costellos største sange her:   ",
        "metadata": {
            "source": "https://www.berlingske.dk/kultur/enlig-elvis-costello-var-i-sit-absolutte-showman-lune",
            "image_url": "https://berlingske.bmcdn.dk/media/cache/resolve/image_x_large/image/14/142348/16556756-elvis-costello.jpg",
            "publication_time": "Tirsdag d. 07. marts 2017, kl. 00.55",
            "author": "Mads Hendrich",
            "related_links": [],
            "attachments": []
        }
    }
}