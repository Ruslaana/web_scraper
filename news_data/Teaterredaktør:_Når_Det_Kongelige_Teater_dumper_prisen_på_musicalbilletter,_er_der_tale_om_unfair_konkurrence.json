{
    "version": "1.0",
    "document": {
        "id": "https://www_berlingske_dk/kulturkommentar/teaterredaktoer-naar-det-kongelige-teater-dumper-prisen-paa",
        "title": "Teaterredaktør: Når Det Kongelige Teater dumper prisen på musicalbilletter, er der tale om unfair konkurrence",
        "content": "Hvis du er hurtig, kan du få en rigtig billig billet de næste tre dage. Det Kongelige Teater holder nemlig noget, der minder om et brandudsalg: Halv pris på alle standardbilletter tre spilleaftener til nationalscenens stort anlagte familiemusical»Matilda – The Musical«– så længe lager haves. Det er naturligvis ærgerligt for nationalscenen, at den ikke kan fylde alle de mange plyssæder på Gamle Scene, når nu musicalen skulle være med til at få nye grupper i teatret og pynte på nationalscenens publikumstal. Et halvtomt teater er heller ikke et rigtigt godt teater. Og forestillingen om skolepigen Matildas håndfaste oprør mod de dumme voksne er sådan set fin nok, selvom den også er lidt langt i det med sine tre stive klokketimer. Det er ikke det, der er problemet. Til gengæld er det et problem, at nationalscenen, der modtager over en halv milliard i offentligt tilskud om året, dumper priserne på musicalbilletter. Ikke fordi jeg ikke under familier at komme i Det Kongelige Teater og se Matilda og hendes klassekammerater sejre over ondskaben. Men med sin substantielle offentlige støtte i ryggen – groft sagt halvdelen af alle de midler, vi giver til teater her i landet – er Det Kongelige Teater godt i gang med at disrupte et ellers velfungerende musicalmarked i hovedstaden. Det pudsige er, at vi kan sammenligne én til én lige i disse dage. For på fredag har Østre Gasværk Teater premiere på en anden musical,»Charlie & Chokoladefabrikken«. Også den henvender sig til et familiepublikum og har flere børn på rollelisten. Også den har gået i London og New York. Også den bygger såmænd på en fortælling af den britiske forfatter Roald Dahl. Som en del af paraplyorganisationen Det Københavnske Teatersamarbejde modtager Østre Gasværk Teater, som sammen med teatret Republique udgør fusionen Østerbro Teater, offentlig støtte, men i en helt anden størrelsesorden end nationalscenen. Og med relativt høje krav om egenindtjening. Teatret har slet ikke mulighed for at sænke priserne på den forestilling, der skal konkurrere med Det Kongelige Teaters. Og hvad med de helt private aktører? Det Ny Teater får ganske vist huslejestøtte, men ellers ingen penge fra det offentlige. Torsdag har teatret premiere på musicalen»Kinky Boots« med Silas Holsti den ene af hovedrollerne. Tror man, teatret har råd til at sænke priserne, hvis man skulle have lyst til det? Hvis Det Kongelige Teater fortsætter med sin prispolitik – og i øvrigt således foregøgler tilskueren, at stort anlagt teater ikke koster noget at producere – risikerer man at ødelægge det musicalmarked, man så gerne vil møve sig ind på. Og lad os bare tage diskussionen igen. Naturligvis må Det Kongelige Teater spille musicals. Det er ikke kun noget, jeg siger; det mener politikerne også. I en sådan grad, at de ved sidste rammeaftale gav teatret friere tøjler i forhold til at gå ombord i genren. Det kan være en måde at lokke andre typer af tilskuere ind på nationalscenens sæder på. Men teatret skal naturligvis også have lov til at boltre sig i en teatergenre, som absolut er en fuldgyldig én af slagsen. Det kan man sagtens synes, selvom man også godt i øjeblikket kan hævde, at musikforestillingerne fylder vel meget på teatret. Men der er også enforventning til Det Kongelige Teater om, at det skal spille noget, andre ikke spiller.Når de altså spiller musicals. Man kan for eksempel forestille sig, at man fandt en udenlandsk musical, som er af høj kvalitet, men som ikke vil kunne gå på et andet, mindre subventioneret teater. Man kunne forestille sig, at teatret selv udviklede en helt ny dansk musical – hvorfor ikke? Har vi overhovedet set nogen, siden Bent Fabricius-Bjerres og Paul Hammerichs musikudgave af »Indenfor murene«, »Esther«, tilbage i 1980erne? Og når teatret i næste sæson spiller »West Side Story«, er der ganske vist tale om en velafprøvet teaterklassiker, der er spillet så mange andre steder. Men med Det Kongelige Kapel i graven vil man kunne yde Leonard Bernsteins pragtfulde musik en retfærdighed, ingen andre vil kunne. Og så er vi tilbage ved »Matilda – The Musical«. Det er meget muligt, at ingen private aktører har budt ind på at spille forestillingen. Men der er bare heller ikke noget som helst, der taler for, at den ikke kunne være sat på repertoiret andre steder. Med andre ord: Det Kongelige Teater skulle have holdt fingrene fra den forestilling, uagtet at der er kommet en udmærket aften ud af det. Og når teatret så tilmed også, hvad billetpriserne angår, driver utidig og unfair konkurrence, er det tid til at råbe vagt i gevær. Det var ikke det, der var meningen med den kongelige musicaltilladelse. Det var faktisk slet ikke det, der var meningen. Jakob Steen Olsen er Berlingskes teaterredaktør.",
        "metadata": {
            "source": "https://www.berlingske.dk/kulturkommentar/teaterredaktoer-naar-det-kongelige-teater-dumper-prisen-paa",
            "image_url": "https://berlingske.bmcdn.dk/media/cache/resolve/image_x_large_vertical/image/151/1514286/24004251-bmr.jpg",
            "publication_time": "Onsdag d. 09. februar 2022, kl. 12.10",
            "author": "Jakob Steen Olsen",
            "related_links": [],
            "attachments": []
        }
    }
}