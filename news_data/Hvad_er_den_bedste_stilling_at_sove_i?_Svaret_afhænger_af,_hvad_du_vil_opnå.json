{
    "version": "1.0",
    "document": {
        "id": "https://www_berlingske_dk/videnskab/hvad-er-den-bedste-stilling-at-sove-i-svaret-afhaenger-af-hvad-du-vil",
        "title": "Hvad er den bedste stilling at sove i? Svaret afhænger af, hvad du vil opnå",
        "content": "Du er sikkert klar over det: En god nats søvn har betydning for det mentale såvel som det fysiske helbred. Det er bare ikke helt ligegyldigt, hvordan du tilbringer dine vandrette timer. BBChar samlet en række studier på området og forsøgt at komme med svar på, hvad den ideelle soveposition er. Svaret afhænger af, hvad du gerne vil opnå. Skal man tro etnorsk-dansk studiefra 2017, foretrækker flest at sove på siden. Under forsøget fik deltagerne monteret små bevægelsescensorer på lår, ryg og overarme, før de gik i seng. Det viste sig, at de brugte lidt over halvdelen af deres tid på siden, 38 procent på ryggen og blot syv procent af tiden på maven. Jo ældre de var, jo mere af tiden sov de på siden. Sover du på ryggen, er der en vis risiko for, at den, du deler seng med, ikke sover. I hvert fald kobler flere studier rygsovning sammen med snorken. Etmindre tysk studie, der undersøgte arbejdere på containerskibe, fandt, at luftvejsforstyrrelser såsom snorken var mere almindelige blandt dem, der sov på ryggen. Snorken kan også skyldes søvnapnø, en tilstand, hvor du holder op med at trække vejret i korte perioder, mens du sover. Lidelsen er mest almindelig blandt mennesker, der konsekvent sover på ryggen, viser etamerikansk studiefra 2013. De fleste sover på siden. Det er der måske en grund til. Positionen giver bedre passage i de øvre luftveje og forhindrer drøblen og tungen i at blokere halsen – hvilket fører til mindre snorken. Måske er det ikke helt ligegyldigt, hvilken side du sover på: Et lillekinesisk observationsstudieviste sidste år, at de, der sover på deres højre side, sov lidt bedre end dem, der sov på venstre. Lider du af sure opstød, er det doglige omvendt. Sover du på venstre side, lader det til at holde forbindelsen mellem spiserør og mave over mavesyreniveau – og dermed forhindre mavesyren i at komme op. Men selvom der kan være flere fordele ved at sove på siden, kan det også være forbundet med smerte. I hvert fald såaustralske forskere, der monitorerede forsøgspersoners soveværelser 12 timer hver nat, at de, der ofte vågnede med en stiv nakke, havde noget til fælles: De sov oftere i det, forskerne omtaler som »provokerende sidesovestillinger«. Med andre ord sov de på siden i en snoet stilling med en vredet rygsøjle, eksempelvis med det øverste lår på tværs af det nederste. De, der sov i en mere lige sideposition, oplevede færre nakkesmerter. Forskerne kunne dog ikke fastslå, om det var den »provokerende« stilling, der forårsagede nakkesmerterne – eller om forsøgspersonerne havde nakkesmerter og derfor havde svært ved at finde en komfortabel stilling at sove i. Og så er der den tilsyneladende lille andel af verdens befolkning, som foretrækker at sove på maven. Til dem er der ikke mange gode nyheder her. I hvert fald er rådet til dig, der gerne vil undgå unødige rynker, at undgå ansigtskontakt med puden, skriver en gruppe plastikkirurger i tidsskriftetAesthetic Surgery Journal. Lider du af kæbesmerter, tyder en undersøgelse på, at det heller ikke er nogen synderligt god idé at sove på maven.",
        "metadata": {
            "source": "https://www.berlingske.dk/videnskab/hvad-er-den-bedste-stilling-at-sove-i-svaret-afhaenger-af-hvad-du-vil",
            "image_url": "https://berlingske.bmcdn.dk/media/cache/resolve/image_x_large/image/170/1705643/24502133-.jpg",
            "publication_time": "Fredag d. 18. august 2023, kl. 09.25",
            "author": "Anne Baungaard",
            "related_links": [],
            "attachments": []
        }
    }
}