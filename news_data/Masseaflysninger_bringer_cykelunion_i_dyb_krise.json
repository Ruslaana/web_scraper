{
    "version": "1.0",
    "document": {
        "id": "https://www_berlingske_dk/sport/masseaflysninger-bringer-cykelunion-i-dyb-krise",
        "title": "Masseaflysninger bringer cykelunion i dyb krise",
        "content": "Den Internationale Cykelunion (UCI) gennemgår sin mest alvorlige krise siden Anden Verdenskrig. Sådan lyder det fra præsident David Lappartient som forklaring på, at unionen nu iværksætter et omfattende spareprogram. »Udsættelsen af de olympiske og paralympiske lege i Tokyo, en lang række udsættelser og aflysninger af begivenheder på UCIs internationale kalender og usikkerheden i forhold til anden del af sæsonen har stor indvirkning,« siger Lappartient på UCIs hjemmeside. Mere end 650 løb og andre arrangementer er enten blevet aflyst eller udskudt, hvilket svarer til 30 procent af UCIs årsprogram. Dermed går unionen glip af store indtægter og har blandt andet måttet tilbagebetale de såkaldte registreringsbidrag, som de aflyste løb har betalt for at være en del af UCIs kalender. Cykelunionen har derfor besluttet at sende alle 130 medarbejdere hjem på løntilskudsordning. Samtidig går ledelsen ned i løn, udviklingsprojekter skal genovervejes, ligesom der bliver skåret i tilskuddet til nationale forbund. Foreløbig er cykelsporten sat på pause frem til 1. juni. Alle forårsklassikere og Giro d'Italia er enten aflyst eller udsat. Det er fortsat uvist, om cykelårets traditionelle højdepunkt, Tour de France, bliver afviklet. Efter planen skal Touren begynde 27. juni. /ritzau/",
        "metadata": {
            "source": "https://www.berlingske.dk/sport/masseaflysninger-bringer-cykelunion-i-dyb-krise",
            "image_url": "https://berlingske.bmcdn.dk/media/cache/resolve/image_x_large/image/128/1282043/23395001-file-photo-5th-la-course-by-l.jpeg",
            "publication_time": "Torsdag d. 09. april 2020, kl. 16.07",
            "author": null,
            "related_links": [],
            "attachments": []
        }
    }
}