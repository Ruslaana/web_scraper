{
    "version": "1.0",
    "document": {
        "id": "https://www_berlingske_dk/kommentatorer/bent-bludnikow-om-1968-venstrefloejens-kedelige-udskejelser-var-ikke-afvigelser",
        "title": "Bent Blüdnikow om 1968: Venstrefløjens »kedelige udskejelser« var ikke afvigelser, Preben Wilhjelm",
        "content": "Berlingske har bedt en række mennesker om at reflektere over 1968-oprøret og dets konsekvenser. Blandt skribenterne i sidste uge var Preben Wilhjelm, der som ung var kommunist og siden blev en af lederne af partiet Venstresocialisterne, der senere blev en del af Enhedslisten. I sin kronik priser Wilhjelm idealerne fra 1968-oprøret og han tilføjer: »Der var kedelige udskejelser i forlængelse af 68-oprøret. Der var munkemarxisme, intolerance, bedreviden, majorisering, endog ligefrem antidemokratiske tendenser. De er blevet fremdraget til hudløshed i de mellemliggende årtier. Og det er helt fint – men derfor også overflødigt at gentage dem her. Det væsentlige er, at de i bund og grund var forræderi mod de bærende ideer i oprøret.«  Sagen er blot, at disse »kedelige udskejelser« på ingen måde var afvigelser fra den revolutionære venstrefløjs politik, men tværtimod lå som en naturlig følge af dens teori, som var en blanding af marxisme og ny revolutionær voldsfascination. Nutidens unge, naive journalister og Enhedsliste-vælgere kender måske ikke fortiden, men i kølvandet på 1968 opstod en række voldsforherligende grupper i Europa, som Rote Armée Fraktion i Tyskland, Action Directe i Frankrig og Blekingegadebanden herhjemme. Fælles for disse grupper var, at man ville fremme revolutionen, gerne med voldelige midler og at man havde speciel fokus på Mellemøsten, hvor man samarbejdede med den palæstinensiske terrorgruppe PFLP.  Man ville bekæmpe den amerikanske imperialisme og man mente, at jøderne og zionisterne stod i ledtog med denne imperialisme. Derfor så man fra 1968 en række aktioner i Europa vendt mod »zionistiske« mål som israelske fly og jødiske mål, som bl.a. et jødisk center i Tyskland, en jødisk restaurant i Paris og Blekingegadebandens indsamling af informationer om 500 danske jøder, der efter al sandsynlighed blev sendt til PFLP i Mellemøsten. Jeg stod selv på listen og det gjorde min far også. Venstresocialisterne delte denne ideologi og voldsforherligelse. En af partiets unge stjerner, Anne Grete Holmsgaard, der var medlem af partiets udenrigspolitiske udvalg og folketingsmedlem, skrev i bogen »Zionismens Israel« (1984), at jøderne var en del af den zionistiske verdenssammenslutning og beskrev dem som fjender i det kommende revolutionære opgør. Partiet mente, at palæstinensernes voldelige aktioner var legitime, selv om de ramte civile. I marts 1978 angreb palæstinensere en bus i nærheden af Tel Aviv, hvorved 37 civile israelere blev dræbt og 82 såret, heraf mange børn. Ved et møde i Venstresocialisternes hovedbestyrelse, hvor Wilhjelm sad, blev angrebet godkendt som et legitimt angreb.  I 1980 blev Anne Grete Holmsgaard sammen med to andre VSere sendt til Mellemøsten for at knytte bånd til PFLP, der stod bag en række angreb i Europa, både mod israelske og jødiske mål. Man underskrev en samarbejdsaftale, hvor palæstinenserne var repræsenteret ved to ledende medlemmer: Taysir Quba og Marewan Al-Fahoum. Det var de to, der dirigerede Blekingegadebanden. Samarbejdsaftalen formulerede et samarbejde således: »Begge parter bekræftede, at der ikke kan være en løsning for den palæstinensiske folk, eller på det jødiske spørgsmål, uden en total destruktion af den zionistiske enhed og Israel (...) Begge parter var enige om nødvendigheden af en fortsættelse af den palæstinensiske kamp i alle dets former.« Samarbejdsaftalen blev godkendt af VSs ledelse, hvor Preben Wilhjelm var medlem. Det vil sige, at PFLP stod særdeles stærkt i Danmark. Gruppen havde tæt samarbejde med Blekingegadebanden og nu en samarbejdsaftale med VS, som endda sad i Folketinget. PFLP havde i øvrigt en fin presse i Danmark, hvor venstreorienterede journalister ukritisk interviewede dem i Information og tidsskriftet Politisk Revy. Hvis vi skal forstå den attraktion, som volden, revolutionen og totalitarismen havde på datidens ungdom, så må man fortælle sandheden usmykket.  Preben Wilhjelm gengiver kun et skønmaleri af en tid, hvor danske jøder var en yderst udsat gruppe og hvor en palæstinensisk gruppe i 1985 udførte et alvorligt bombeagreb på et amerikansk flyselskab og synagogen i København. Læren af tiden efter 1968 var, at unge »idealister« på den ekstreme venstrefløj blev fanatikere, der støttede vold og undertrykkelse. Det kan ske igen, for utopier om lighed og broderskab vil altid lokke »idealister« i troen på, at målet helliger alle midler. Hvis Preben Wilhjelm ikke fortæller ungdommen sandheden, men forskønner fortiden, risikerer han at bidrage til, at historien gentager sig.",
        "metadata": {
            "source": "https://www.berlingske.dk/kommentatorer/bent-bludnikow-om-1968-venstrefloejens-kedelige-udskejelser-var-ikke-afvigelser",
            "image_url": "https://berlingske.bmcdn.dk/media/cache/resolve/image_x_large/image/31/313122/20849876-02debbent-bldnikow-111656-2jpg.jpeg",
            "publication_time": "Torsdag d. 03. maj 2018, kl. 12.00",
            "author": null,
            "related_links": [],
            "attachments": []
        }
    }
}