{
    "version": "1.0",
    "document": {
        "id": "https://www_berlingske_dk/sport/ob-boss-om-mintehs-naegtede-u20-vm-logisk-beslutning",
        "title": "OB-boss om Mintehs nægtede U20-VM: Logisk Beslutning",
        "content": "OB-spilleren Yankuba Minteh er stadig kun 18 år. Derfor har han vakt interesse fra ungdomslandsholdene i hans hjemland, Gambia. Faktisk har den offensive profil for længe siden modtaget en udtagelse til U20-VM med Gambia. Men OB meldte tidligere på ugen ud, at han ikke får lov til at tage afsted. Klubbens fodbolddirektør, Björn Wesström, slår fast, at det var en let beslutning at holde Minteh i Odense. »Det er en kedelig beslutning, men den er naturlig, og den er fuldt logisk.« »Det er klart, at han gerne vil repræsentere sit land – stolthed og sådan noget – men det er ikke et spørgsmål. Det er ikke sådan, at man kan vælge lidt, hvad man ønsker. Det er professionel fodbold.« »Jeg arbejder for OB, og jeg tager de bedste beslutninger for klubben,« siger Wesström. Umiddelbart ville en landsholdsudtagelse virke som et logisk udstillingsvindue for den unge gambier, hvis rygterne om et sommersalg skulle have hold i virkeligheden. Han er blandt andet rygtet til Newcastle, der aktuelt ligger på Premier Leagues tredjeplads. Problemet er dog, at U20-slutrunden finder sted i maj og dermed kolliderer med de afgørende spillerunder i Superligaen. Normalt er klubberne forpligtet til at lade sine spillere udtage til slutrunder, men OB har haft mulighed for at nægte Minteh adgang, da turneringen løber af stablen uden for officielle FIFA-datoer. Björn Wesström forventer, at slutrunden af samme årsag kommer til at måtte undvære mange andre profiler. »Når FIFA vælger ikke at placere turneringen, når spillerne kan deltage, så bliver det et spørgsmål om at prioritere.« »Det er en turnering, som ikke kommer til at have de bedste spillere. Det er klart,« siger Björn Wesström. Yankuba Minteh har kun været på kontrakt i OB siden oktober sidste år. Han har spillet 17 superligakampe for klubben, hvor det er blevet til tre mål og seks assister. Fodbolddirektøren kan godt forstå, at Minteh gerne ville have været afsted, men klubben kan ifølge ham ikke undvære det unge talent. Han er dog ikke bange for, at gambieren ikke kan præstere for OB efter den missede slutrunde. »Jeg ved, at han vil gøre sit bedste for OB.« »Han er ekstremt vigtig offensivt. Jeg synes, han var vores bedste mod Horsens,« siger Björn Wesström. OB og Mintehs næste opgave i Superligaen er en udekamp mod Silkeborg. /ritzau/",
        "metadata": {
            "source": "https://www.berlingske.dk/sport/ob-boss-om-mintehs-naegtede-u20-vm-logisk-beslutning",
            "image_url": "https://berlingske.bmcdn.dk/media/cache/resolve/image_x_large/image/167/1671659/24414930-superliga-ac-horsens---ob---2.jpeg",
            "publication_time": "Lørdag d. 29. april 2023, kl. 06.01",
            "author": null,
            "related_links": [],
            "attachments": []
        }
    }
}