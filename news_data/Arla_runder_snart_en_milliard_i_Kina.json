{
    "version": "1.0",
    "document": {
        "id": "https://www_berlingske_dk/virksomheder/arla-runder-snart-en-milliard-i-kina",
        "title": "Arla runder snart en milliard i Kina",
        "content": "Det kan være mærkeligt at gå i et udenlandsk supermarked og pludselig blive mødt af et dansk produkt. Men det vil oftere ske for dig, hvis du besøger Kina. Arla regner med, at deres eksport til Kina i år vil eksplodere. Det kinesiske salg vil fordoble omsætningen i landet og ramme én milliard kroner. Det skriver Børsen. Det skyldes især samarbejdet med den kinesiske mejerigigant Mengniu. Det giver Arla mange fordele at benytte dem som distributør, fordi det er et af Kinas største mejeriselskaber. Men fordelene går også den anden vej. Mengniu har været ude i en tillidskrise efter et par mælkeskandaler, men partnerskabet med Arla har været med til at få dem tilbage på et stigende omsætningsspor. Ikke alle udenlandske producenter af fødevarer har formået at træde solidt ind på det kinesiske marked. Nøglen til den kinesiske mælkesucces er også ikke at satse for stort i begyndelsen. »Alt for mange har brændt snuden på at gå for bredt ud med deres varer i Kina. Vi har i stedet valgt at fokusere på at bygge Arlas brand op i et begrænset geografisk område. Og her har vi vlagt en af Kinas allermest moderne byer med en meget købestærk middelklasse, nemlig Shanghai. Og med bykommunens 18 mio. indbyggere svarer det jo til at gå ind i hele Skandinavien,« siger Jesper Colding, der er marketingdirektør i China Mengnui Dairy. Arlas produkter kan findes på hylderne i 8000 butikker i Kina. Og som noget nyt satser mejeriet også på at få succes med økologisk langtidsholdbar mælk.",
        "metadata": {
            "source": "https://www.berlingske.dk/virksomheder/arla-runder-snart-en-milliard-i-kina",
            "image_url": "https://berlingske.bmcdn.dk/media/cache/resolve/image_x_large/image/25/257748/6800166-pix-arla.jpg",
            "publication_time": "Fredag d. 13. september 2013, kl. 17.51",
            "author": "Christina Nordvang Jensen",
            "related_links": [],
            "attachments": []
        }
    }
}