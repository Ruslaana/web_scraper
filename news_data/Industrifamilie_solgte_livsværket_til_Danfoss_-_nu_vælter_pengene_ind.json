{
    "version": "1.0",
    "document": {
        "id": "https://www_berlingske_dk/virksomheder/industrifamilie-solgte-livsvaerket-til-danfoss-nu-vaelter-pengene-ind",
        "title": "Industrifamilie solgte livsværket til Danfoss - nu vælter pengene ind",
        "content": "Ejerfamilien Søndergaard Nielsen er blevet forgyldt af salget af industrivirksomheden Sondex til Danfoss sidste år,skriver Finans. Det viser en stribe nye regnskaber fra familiens selskaber, som i 2016 havde et samlet overskud efter skat på næsten 1,2 mia. kr. Det er mere end en tidobling af resultatet i de senere år. Det bringer familien anført af den 75-årige Aage Søndergaard Nielsen op i top 50 over Danmarks rigeste personer og familier.  »Mine børn har jo været medejere, og de har så fået godt en fjerdedel hver. I mit tilfælde bliver pengene forrentet med ikke særligt stor succes, men jeg får da et par procent om året indtil videre,« siger Aage Søndergaard Nielsen til Finans. Sondex med hovedsæde i Kolding producerer pladevarmevekslere til industrien.Virksomheden var indtil sidste sommer ejet af stifteren og hans to børn, Mikkel Søndergaard Nielsen og Louise Søndergaard Andersen. I faderens selskab blev overskuddet på næsten 600 mio. kr., mens børnene hver især har indkasseret et overskud på knap 300 mio. kr. sidste år.  På baggrund af regnskaberne vurderer Frederik Aakard, partner i Oaklins, over for Finans, at Sondex blev solgt for ca. 1,8 mia. kr. svarende til 14 gange driftsindtjeningen.Danfoss-topchef Niels B. Christiansen sagde sidste år, at der var tale om en milliardhandel i den forstand, at salgsprisen var over 1 mia. kr., men parterne har ikke villet sætte nøjagtige tal på. ",
        "metadata": {
            "source": "https://www.berlingske.dk/virksomheder/industrifamilie-solgte-livsvaerket-til-danfoss-nu-vaelter-pengene-ind",
            "image_url": "https://berlingske.bmcdn.dk/media/cache/resolve/image_x_large/image/6/61151/17636950-47-aage-sndergaard-nielsen.jpg",
            "publication_time": "Torsdag d. 22. juni 2017, kl. 06.15",
            "author": null,
            "related_links": [],
            "attachments": []
        }
    }
}