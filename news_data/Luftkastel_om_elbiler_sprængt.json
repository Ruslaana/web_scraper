{
    "version": "1.0",
    "document": {
        "id": "https://www_berlingske_dk/virksomheder/luftkastel-om-elbiler-spraengt",
        "title": "Luftkastel om elbiler sprængt",
        "content": "Der var både tjekket fremtidsmuzak og store armbevægelser, da Better Place blev præsenteret i Danmark i 2009. Det lille land i Skandinavien skulle være platform for udrulningen af en global satsning på et elbilkoncept, hvor biler blev udstyret med udskiftelige batterier, der kunne skiftes på servicestationer landet over. Det skulle løse elbilernes grundlæggende problem – en rækkevidde, der i praksis ikke kommer meget over 100 kilometer, hvorefter man så skal vente i timevis på, at batterierne igen er ladet op. Dengang fremlagde den toptjekkede israelske forretningsmand Shai Agassi sin store plan om, at der i 2020 skulle være 500.000 elbiler på de danske landeveje. Og der var nærmest jubelskrig fra både Danmarks Eksportråd, DONG Energy og politikere. For Danmark skulle være foregangsland for udbredelsen af elbiler.  Senere blev der stillet alvorlige spørgsmålstegn ved det store antal elbiler, som – hvis det kunne opnås – ville have givet et milliardhul i statskassen, fordi man så ville være gået glip af klækkelige bilafgifter, idet elbilerne jo er fritaget for den registreringsafgift, som betales for almindelige benzin- og dieselbiler. Men i går var det endegyldigt slut for Better Place, der indgav konkursbegæring, fordi moderselskabet er i store økonomiske problemer og derfor heller ikke længere kan tilføre tilstrækkelig finansiering til at dække for den underskudsforretning, som Better Place har været i Danmark. »Det er umådeligt trist, at det for os ender her efter mere end fire års intenst arbejde. Det har hele tiden været en forudsætning, at Better Place Danmark A/S fik adgang til ekstern finansiering i endnu to-tre år, før selskabet ville kunne stå på egne ben. Der er blevet arbejdet hårdt på at skaffe den nødvendige finansiering helt til sidste minut, men det lykkedes desværre ikke. Vores beslutning om konkursbegæring er derfor det eneste ansvarlige at gøre i den konkrete situation,« lød det fra Johnny Hansen, administrerende direktør for Better Place Dammark i en pressemeddelelse. Dermed måtte Better Place opgive ævred ligesom den Renault Fluence-elbil, der sidste år skulle levere den triumfrejse gennem Danmark, som vi havde ventet på. En reportageartikel i Berlingske skulle vise omverdenen, at nu kunne man køre fra Aalborg til København på en dag i en elbil takket være Better Places batteriskiftestationer. Rejsen lykkedes dog aldrig, forden udsendte journalist nåede kun til Skanderborg, hvorefter han efter talrige problemer måtte opgive sit forehavende.  »Nu bliver det Better Places kurator, som vil disponere på virksomhedens vegne og arbejde for at sikre de bedst mulige vilkår for de danske kunder, medarbejdere og kreditorer. Better Place har i dag informeret sine kunder om situationen, og ledelsen vil nu sammen med boet og alle partnere, herunder Renault, arbejde på at finde den bedste løsning for kunderne,« lyder det videre i pressemeddelelsen.",
        "metadata": {
            "source": "https://www.berlingske.dk/virksomheder/luftkastel-om-elbiler-spraengt",
            "image_url": "https://berlingske.bmcdn.dk/media/cache/resolve/image_x_large/image/25/255350/6451920-27busnye-bil-el-skifte-statjpg_business.jpeg",
            "publication_time": "Mandag d. 27. maj 2013, kl. 06.49",
            "author": "Peter Nyholm",
            "related_links": [],
            "attachments": []
        }
    }
}