{
    "version": "1.0",
    "document": {
        "id": "https://www_berlingske_dk/internationalt/krigen-i-trump-tower-hvad-er-det-lige-trumps-naere-raadgiver-har-gang-i",
        "title": "Krigen i Trump Tower: Hvad er det lige, Trumps nære rådgiver har gang i?",
        "content": "WASHINGTON: Alle var forbavsede, da den nyvalgte præsident Donald Trump inviterede sin værste fjende i Det Republikanske Parti til Trump Tower til en samtale om udenrigsministerposten. Det skete i sidste uge. Massachusetts eksguvernør og den tidligere republikanske præsidentkandidat fra 2012 Mitt Romney smilede og trykkede hånd med Trump efter den halvanden time lange samtale, de to havde haft. Trumps tilhængere var angiveligt i chok. Manden havde gjort alt for at forhindre Trump i at blive præsident. Romney havde gentagne gange sagt, at Trump ikke egnede sig til at blive præsident. At han var følelsesmæssig ustabil og en svindler. Og Romney er stærkt mistænkt for at have stået i ledtog med bevægelsen »Aldrig Trump«, hvad der nok heller ikke er meget forkert. Hvad lavede han i Trump Tower i fortrolig samtale med netop Donald Trump? Her en uge efter chokerede Trumps nære rådgiver Kellyanne Conway så alle medier og kommentatorer ved at rette et åbent angreb mod Romney under påskud af, at hun havde fået hundredevis af mails, der kritiserede hendes chefs overvejelser om at gøre Romney til udenrigsminister.  »Jeg har fået en mail fra en ung mand, der sagde, at hans forældre ingen penge havde, men han havde doneret over 200 dollar til Trumps kampagne og kunne ikke bære, hvis Romney fik så betydningsfuld en magt som udenrigsminister,« citerede Conway den unge mand for at have skrevet. Hun lagde heller ikke selv fingrene imellem, da hun med sylespids akkuratesse opridsede alle grunde til ikke at vælge Romney - illoyalitet og det faktum, at han kørte en systematisk kampagne mod den republikanske præsidentkandidat. Hun sagde, at ingen kunne opremse en eneste ting. Romney havde foretaget sig i udlandet, som ville kvalificere ham til jobbet. »Vi ved ikke engang, om Romney stemte på Trump,« sagde hun og tilføjede, at hun selvfølgelig ville støtte Trumps beslutning, hvis han skulle vælge Romney. Det lød det bare ikke sådan.  Folk var overraskede over den bredside, Trumps rådgiver gik på tv med. Luften var tyk med spekulationer om, hvad der egentligt foregik i Trump Tower. Var Kellyanne Conway sendt i byen af Trump på en skjult mission for at ydmyge Romney, fordi Trump ikke selv turde at frygt for at lægge sig ud med den del af Det Republikanske Parti, som ikke bryder sig om ham? Eller foregik der noget, offentligheden ikke vidste noget om?  Det var ellers logisk nok at invitere Romney ind i varmen. Han kunne være med til at bygge bro mellem de republikanere, der har støttet Trump, og så de mange, der rent ud sagt forsøgte at sabotere præsidentkandidaten ved enhver given lejlighed. Han kunne være et fornuftigt bindeled til Kongressen, hvor der stadig sidder rigtig mange anti-Trump republikanere, selv om de putter sig godt. Så valget ville ikke været helt dumt. Men det mente Kellyanne Conway ikke. Var hun sendt i byen for at forberede Romney-fløjen på, at den gamle præsidentkandidat ville blive vraget til fordel for en mere solidarisk udenrigsminister som New Yorks tidligere borgmester, Rudy Giuliani, eller CIAs tidligere direktør, David Petraeus, som måtte forlade sit job på grund af en affære med en kvindelig journalist, der skrev en biografi om ham? Forklaringen kunne også være, at Kellyanne Conway, som er en kendt konservativ, er ved at bryde forbindelserne til Trump. Hun er velkendt i republikanske konservative kredse og menes at have egne politiske ambitioner. Og det er ikke sikkert, at hun vil blive hos Trump i alle fire år i Det Hvide Hus.  Nogle af kommentatorerne peger også på, at hun er en af dem fra inderkredsen, som endnu ikke har fået et job i Det Hvide Hus. Andre er blevet stabschef som republikanernes tidligere formand Reince Priebus, der skiftede side til fordel for Trump i tide. Eller som den omstridte højrefløjsperson Steve Bannon, der har fået en stilling som »sidestillet chefrådgiver« og dermed er den, der skal sikre, at Trump værdipolitisk har snuden i sporet. Det er ikke usædvanligt, at der i en sådan proces som det at udnævne en helt administration kommer magtkampe mellem nære medarbejdere. Men de fleste store problemer bliver som regel først rigtigt åbenbaret i en bog, der skrives et år eller to år efter, at præsidenten har sat sig til rette i Det Ovale Kontor. Ikke som nu, hvor der er kamp for åbent tæppe. Men måske er der tøvejr tirsdag. For ud på eftermiddagen dansk tid ventes det igen, at der kommer et par udnævnelser. Måske som udenrigsminister og som forsvarsminister. Når de to stillinger er på plads, ser man klarere, i hvilket retning Trump går i på det udenrigs- og sikkerhedspolitiske område.  ",
        "metadata": {
            "source": "https://www.berlingske.dk/internationalt/krigen-i-trump-tower-hvad-er-det-lige-trumps-naere-raadgiver-har-gang-i",
            "image_url": "https://berlingske.bmcdn.dk/media/cache/resolve/image_x_large/image/1/13721/15607574-kellyanne-conway.jpg",
            "publication_time": "Tirsdag d. 29. november 2016, kl. 07.37",
            "author": "Kristian Mouritzen",
            "related_links": [],
            "attachments": []
        }
    }
}