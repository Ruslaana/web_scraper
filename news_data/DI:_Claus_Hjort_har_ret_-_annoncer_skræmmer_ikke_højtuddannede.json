{
    "version": "1.0",
    "document": {
        "id": "https://www_berlingske_dk/politik/di-claus-hjort-har-ret-annoncer-skraemmer-ikke-hoejtuddannede",
        "title": "DI: Claus Hjort har ret - annoncer skræmmer ikke højtuddannede",
        "content": "Finansminister Claus Hjort Frederiksen (V) har ret. Danske virksomheder kan sagtens tiltrække højtuddannede udlændige, selvom regeringen strammer asylpolitikken og indrykker annoncer i udenlandske aviser. Sådan lyder vurderingen fra Tine Horwitz, underdirektør i Dansk Industri og chef for DI Consortium for Global Talent, som netop arbejder for at sikre Danmark højtuddannet udenlandsk arbejdskraft. Dermed bakker DI op om finansminister Claus Hjort Frederiksen (V),som i dagens Berlingske retter kritikmod de »de hellige« og »fandens politisk korrekte,« som mener, at regeringens asylkurs skræmmer udenlandsk arbejdskraft væk. De udlændinge, Danmark gerne vil tiltrække, kan godt forstå, at stramningerne kun er målrettet asylansøgere og menneskesmuglere, mener Tine Horwitz. »Det er to vidt forskellige debatter. Og debatten om asylansøgere har som udgangspunkt ingen betydning for, hvordan højtuddannede udlændinge vil se på muligheden for at finde arbejde i Danmark,« siger hun.  Venstres bebudede annoncekampagne i en række udenlandske aviser, som skal få asylsøgere til at fravælge Danmark, har ført til kritik fra flere store danske virksomheder. Blandt andet har Grundfos og Microsoft opfordret regeringen til at aflyse kampagnen, da de mener, at den skader Danmarks omdømme og derved skræmmer arbejdskraft væk. Ifølge Tine Horwitz er der ikke tegn på, at Danmark får et særligt skidt ry blandt de højtuddannede udlændinge. »Hele Europa diskuterer flygtninge. Ikke blot Danmark. Den diskussion skal tages, men den har ikke noget med arbejdskraft at gøre,« siger hun.  Hun mener, at både pressen, virksomhederne og politikerne har et ansvar for ikke at blande debatten omkring asylansøgere sammen med mulighederne for at tiltrække udenlandsk arbejdskraft. »Der er tendens til, at vi mudrer de forskellige debatter sammen. Annoncerne og stramningerne er målrettede nogle bestemte mennesker. De indgreb kan man slet ikke sammenligne med den indsats, der gøres for at trække arbejdskraft til Danmark,« siger Tine Horwitz.  Den sammenblanding af de to debatter er også faldet Claus Hjort Frederiksen for brystet. »Det undrer mig meget, at der findes kredse, der mener, at vi i Danmark skulle være særligt fremmedfjendske og lide af fobier over for udlændinge. Det er fuldstændig forkert, og derfor forstår jeg slet ikke, hvorfor man dyrker de der ting,« siger Claus Hjort Frederiksen til Berlingske.",
        "metadata": {
            "source": "https://www.berlingske.dk/politik/di-claus-hjort-har-ret-annoncer-skraemmer-ikke-hoejtuddannede",
            "image_url": "https://berlingske.bmcdn.dk/media/cache/resolve/image_x_large/image/22/226096/10401189-claus.jpg",
            "publication_time": "Fredag d. 28. august 2015, kl. 13.15",
            "author": "Mikkel Danielsen",
            "related_links": [],
            "attachments": []
        }
    }
}