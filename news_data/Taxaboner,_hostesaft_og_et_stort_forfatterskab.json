{
    "version": "1.0",
    "document": {
        "id": "https://www_berlingske_dk/kultur/taxaboner-hostesaft-og-et-stort-forfatterskab",
        "title": "Taxaboner, hostesaft og et stort forfatterskab",
        "content": "Peter Seeberg gemte mere end de fleste. Den kanoniserede danske forfatter indleverede ikke blot manuskripter, breve og den slags til sit arkiv. Også taxaboner og flybilletter, vinflasker, gamle kufferter, hostesaft og meget, meget andet er blevet gemt for eftertiden. Selv et hjertekardiogram fra en undersøgelse for hans mangeårige hjerteproblemer er stadig gemt i dét, der er det største forfatterarkiv herhjemme uden for Det Kongelige Bibliotek. Det ligger på Hald Hovedgaard, som Peter Seeberg var med til at etablere som det forfatter­refugium, det er i dag.  »Peter Seebergs hovedbeskæftigelse var som museumsinspektør på Viborg Stiftsmuseum fra 1960 til 1993. Men han var også museumsmand over sit eget liv,« som Jeppe Barnwell, der er senioredaktør på Det Danske Sprog- og Litteraturselskab (DSL), siger. Peter Seeberg begyndte at samle til arkivet allerede i begyndelsen af 1970erne og blev ved til sin død i 1999. Dét arkiv har Jeppe Barnwell og hans to kolleger på DSL Anders Juhl Rasmussen og Jesper G. Nielsen de seneste fem år gravet sig ned i, for sammen med Gyldendal har DSL med støtte fra Veluxfonden kastet sig over at genudgive Peter Seebergs samlede romaner, noveller og kortprosa. 11 bind i alt udkommer hen over de næste år. Fire romaner, seks novelle- og kortprosasamlinger samt ét bind med tekster, der tidligere kun har været trykt i mindre publikationer, tidsskrifter og aviser. De første to bind er netop udkommet: Hans første novellesamling, »Eftersøgningen og andre noveller«, fra 1962, som mange vil kende fra gymnasietiden, og den mindre kendte »Dinosaurusens sene eftermiddag«, kortprosasamlingen, der udkom i 1974. Forfatterne Peter Seeberg og Thorkild Hansen.Fold sammenLæs mere »Peter Seeberg var hobbyarkæolog - og vores arbejde med hans arkiv har også været som arkæologi. Han har gemt alt, og vi har så gravet os ned i det,« siger Jeppe Barnwell. De nye udgaver af bøgerne er udstyret med et grundigt noteapparat samt efterskrifter skrevet af kendere af forfatterskabet. Men det stopper ikke her.  »Man kan sige, at det er en restaurering af Seebergs værker, vi har lavet. Hans første bøger udkom som billigbøger allerede i begyndelsen af 1960erne, og det er de billigbøger, alle de fremtidige udgaver bygger på. Produktionstiden her var meget lav, og derfor ophobede der sig en del fejl, som så siden er blevet reproduceret. Vi optrykker teksten på baggrund af førsteudgaven med støtte i manuskripterne.« Jeppe Barnwell giver et eksempel: »I »Fugls føde«, Seebergs anden roman, fra 1957, står der i førsteudgaven, at hovedpersonen Toms hustru taler »vissent« til ham. Det giver god mening, når man ved, at den fallerede forfatter, som romanen handler om, i åndelig og fysisk forstand er impotent, og at konen fremstilles som hensygnende og afblomstret. Men i den første billigbogsudgave og med den samtlige udgaver siden er det blevet til, at hun taler »vrissent«. Det er den type fejl, som banaliserer forfatterskabet, og derfor er der brug for en restaurering,« siger Jeppe Barnwell. Forfatterens særegne staveformer har til gengæld fået lov at blive stående. Peter Seeberg stavede ofte ord, som han syntes, de skulle staves, han fulgte ikke gængs retstavning. »Adverbier og pronominer, som almindeligvis skrives eller blev skrevet i to ord, foretrak han i mange tilfælde at skrive sammen til ét, for eksempel »hvadsomhelst«, »hvemsomhelst«, »idetsamme«, »iorden«, »ivejen«, »migselv«, »digselv«, »sigselv«. De er en del af forfatterens stil, og det har vi ikke ønsket at lave om på.« Peter Seeberg har da også udtrykkeligt skrevet på et manuskript til »Bipersonerne«: »N.B. til sætteren! Forfatterens ortografi og interpunktion gælder!« »Et uddrag af forsiden af manuskriptet til debutromanen Bipersonerne (1956). Påskrevet: »N.B. Til sÔøΩtteren! Forfatterens ortografi og interpunktion gÔøΩlder!«. Fra Peter Seebergs arkiv.Fold sammenLæs mere Det er første gang, DSL tager et moderne forfatterskab, med debut efter Anden Verdenskrig, under behandling. »I Danmark har vi været gode til at restaurere klassikere som Kierkegaard, Holberg, Herman Bang og Karen Blixen, der alle sammen er udkommet i store tekstkritiske udgaver, og også Grundtvig og Brandes er på vej. Det er vigtige projekter, men vi må ikke glemme vores moderne forfattere,« siger Jeppe Barnwell. Han påpeger, at pendanter til Det Danske Sprog- og Litteraturselskab i for eksempel Frankrig og Tyskland har en langt stærkere tradition for at genudgive mere moderne forfattere, end vi har herhjemme. Det gælder f.eks. den franske forfatter og filosof Jean-Paul Sartre, hvis romaner blev genudgivet i en tekstkritisk udgave kun to år efter hans død. At netop Peter Seeberg er den første efterkrigstidsforfatter, der bliver genudgivet af DSL, er der mange gode grunde til, siger Jeppe Barnwell. »Seeberg er med rette en del af den danske litteraturs kanon, og der undervises i ham i folkeskoler og gymnasier og på seminarier og universiteter. Hans forfatterskab lever med andre ord stadig. Han var en formmæssig fornyer, og så er hans værker tidstypiske, samtidig med at de indeholder noget, som rækker ud over deres tid. Det er jo et af de krav, man normalt stiller til en klassiker.« Endelig er Peter Seebergs debut, »Bipersonerne« fra 1957, og den efterfølgende »Fugls føde« ikke bare Seebergs første romaner, de er også de første modernistiske romaner herhjemme overhovedet, fortæller Jeppe Barnwell. »Seeberg bragte Friedrich ­Nietzsches filosofi og Samuel Becketts prosa sammen på en hidtil uset måde i dansk litteratur. I Seebergs forstand er den modernistiske roman oftest uden en indre udvikling eller et plot. Modernismen trivedes allerede i lyrikken, domineret af Heretica, men ikke inden for prosaen.« Men selv om han i dag fremstår som en fornyer, var det ikke alle, der kunne se det i hans samtid. Gyldendal, der nu er medudgiver af de nye pragtudgaver, ville f.eks. ikke røre ved Seebergs to første romaner. Men det lille forfatterstyrede forlag Arena tog chancen. Et udvalg af Peter Seebergs flybilletter, taxaboner og parkeringsbilletter, samlet gennem flere årtier. Fra Peter Seebergs arkivFold sammenLæs mere »Han var ikke en del af parnasset. Han var født i Sønderjylland og flyttede også tidligt tilbage til provinsen og var derfor heller ikke en del af den københavnske elite. En stor del af hans noveller har også været trykt i alle mulige perifere tidsskrifter, intet var for småt for ham.« Også dét fremgår af arkivet, hvor der er noveller trykt i Tandlægebladet og i et festskrift til Sydsjællands Elektricitetsselskab. Også selv om Seeberg efterhånden kom til at modtage et hav af priser. I 1983 fik han for eksempel Nordisk Råds Litteraturpris. Det tema, som mange af historierne kredser om, er mindst lige så aktuelt i dag, som det var, da Peter Seeberg skrev dem, mener Jeppe Barnwell. »Seeberg er kendt for det, man kalder virkelighedsproblemet. Altså, hvornår man virkelig er til stede i sit eget liv, og hvornår man bare går rundt som en skygge i tilværelsen. De litterære karakterer i Seebergs værker er meget ofte fremmede for sig selv og for hinanden, og man kan sige, at gennem en stor del af forfatterskabet går der en søgen efter at blive bevidst om sig selv på godt og ondt. Det er det, Seeberg selv kaldte at nå til bunds i det bundløse.« Et godt eksempel på virkelighedsproblemet ser man i novellen »Patienten«, fra »Eftersøgningen og andre noveller«. I den lider jeg-fortælleren af den uhyre sjældne sygdom almindeligt bortfald. Efter tur får han afsat snart sagt alle lemmer og udskiftet organer med kunstige. Det går sådan set meget godt, men det, der hele tiden nager ham, er, om han trods alle proteserne stadig er den person, han var før. »Jeg tænker på mit liv, om det er mit, eller om det tilhører lægerne, og i så fald om jeg overhovedet er mig selv mere,« som Peter Seeberg lader ham sige. Peter Seeberg, 1963. Foto: ScanpixFold sammenLæs mere Peter Seebergs enorme arkiv var også en del af hans litterære projekt. »Hans ven, billedkunstneren Henrik Have, har forklaret det sådan, at ideen med arkivet var at indføre en slags totalskrift, hvor alt skulle ses som skrift. Det var tænkt som modsvar til surrealismens automatskrift og dadaismens anarkiskrift. Alle dokumenter, som forfatteren havde været i berøring med i sit liv, var lige vigtige. Han ville lave sit eget skriftbegreb, så alt blev katalogiseret og kategoriseret,« forklarer Jeppe Barnwell. Han siger også, at Det Danske Sprog- og Litteraturselskab ikke har aktuelle planer at genudgive andre forfattere fra Seebergs generation: »Men det er selvfølgelig håbet, at den her udgivelse kan bane vejen for, at andre moderne forfatterskaber kan udgives i lignende udgaver.«",
        "metadata": {
            "source": "https://www.berlingske.dk/kultur/taxaboner-hostesaft-og-et-stort-forfatterskab",
            "image_url": "https://berlingske.bmcdn.dk/media/cache/resolve/image_x_large/image/102/1020799/17655240-10bkupeter-seeberg-125853jpg.jpeg",
            "publication_time": "Lørdag d. 24. juni 2017, kl. 07.00",
            "author": "Jeppe Bangsgaard",
            "related_links": [],
            "attachments": []
        }
    }
}