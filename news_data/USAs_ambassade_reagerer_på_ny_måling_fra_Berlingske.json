{
    "version": "1.0",
    "document": {
        "id": "https://www_berlingske_dk/internationalt/usas-ambassade-reagerer-paa-ny-maaling-fra-berlingske",
        "title": "USAs ambassade reagerer på ny måling fra Berlingske",
        "content": "Tanken om, at USA er Danmarks sikkerhedspolitiske storebror, ser ud til at smuldre. Det viser en ny meningsmåling, som Berlingske har fået foretaget af Verian. Til spørgsmålet om, hvorvidt Danmark bør satse mere på Europa end på USA, når det handler om at garantere Danmarks sikkerhed, svarer et overvældende flertal ja. 92 procent af danskerne erklærer sig enten »enige« eller »overvejende enige« i påstanden.  Danskerne er desuden blevet spurgt, om de i dag ser USA som en allieret eller en trussel. Til det svarer 41 procent, at de betragter USA som en overvejende eller decideret trussel mod Danmark.  Inden torsdagens EU-topmøde blev også statsminister Mette Frederiksen (S) spurgt til, om oprustningen af Europa sker i erkendelsen af, at man ikke længere kan vide sig sikker på USA som allieret. »Det korte svar er ja, fordi der jo er skabt en usikkerhed fra amerikansk side, som vi ikke er enige i fra europæisk side (...),« lød det. Berlingske har spurgt den amerikanske ambassade, hvad den tænker om målingen, og om danskerne har nogen grund til at anse USA som en trussel. En talsperson for ambassaden har sendt et skriftligt svar: »USA og Kongeriget Danmark nyder et tæt forhold og alliance. Styrken i vores militære, økonomiske og politiske samarbejde er grundlaget for vores varige partnerskab. Udenrigsminister Marco Rubio bekræftede igen styrken af ​​vores forhold, da han talte med udenrigsministeren (Lars Løkke Rasmussen,red.) i januar,« lyder det. »USA er dedikeret til NATO og engageret i verden, styret af et klart mål om at fremme fred i udlandet og sikkerhed og velstand hjemme. Præsident Trump og udenrigsminister Rubio har været meget klare om, at der er meget mere, vores europæiske allierede kan gøre for at investere i Europas sikkerhed. Vi ønsker stærke og dygtige allierede i NATO.« ",
        "metadata": {
            "source": "https://www.berlingske.dk/internationalt/usas-ambassade-reagerer-paa-ny-maaling-fra-berlingske",
            "image_url": "https://berlingske.bmcdn.dk/media/cache/resolve/image_x_large_vertical/image/189/1897390/24905329-siden-den-amerikanske-prsident-trump-indtog-det-h.jpg",
            "publication_time": "Fredag d. 07. marts 2025, kl. 15.50",
            "author": "Ditte-Marie Sandberg",
            "related_links": [],
            "attachments": []
        }
    }
}