{
    "version": "1.0",
    "document": {
        "id": "https://www_berlingske_dk/skaerm/jude-law-skal-spille-vladimir-putin-i-kommende-film",
        "title": "Jude Law skal spille Vladimir Putin i kommende film",
        "content": "Den britiske skuespiller Jude Law har før spillet mænd med stor magt – blandt andre paven i »The Young Pope« og senest Henry 8., den morderiske engelske monark. Alligevel omtaler han sin næste rolle som en enorm udfordring. Han skal nemlig spille en ung Vladimir Putin i en kommende film, skriver det amerikanske medieDeadline. »Jeg er ikke begyndt at arbejde på rollen endnu – eller det er jeg. Grunden til, at jeg tøver, er, at det lige nu ser ud, som om jeg skal bestige Everest, og jeg står ved bunden og kigger op, og tænker 'åh Gud, hvad har jeg sagt ja til?',« siger han til Deadline. Han skal spille den russiske præsident i filmatiseringen af bogen»Troldmanden fra Kreml«, som er skrevet af Giuliano da Empoli. I bogen er Vladimir Putin egentlig en birolle, for den er baseret på den virkelige person Vladislav Surkov, som i mange år var en af Putins tætteste rådgivere. Jude Law skal spille Vladimir Putin i begyndelsen af hans politiske karriere. Her er Putin fotograferet i 2000 sammen med Tony Blair, den daværende britiske premierminister.Fold sammenLæs mereFoto: Itar-Tass/AFP/Ritzau Scanpix. I romanen hedder han dog Vadim Baranov, en tidligere dramatiker, der er blevet reality-tv-producer, og som i løbet af 1990erne får iscenesat Vladimir Putin som den næste zar. Filmen skal instrueres af franske Olivier Assayas, og ifølgeVarietyskal Paul Dano (kendt fra »There Will Be Blood«) og Alicia Vikander (»En kongelig affære«) også spille med. Paul Dano skal angiveligt spille hovedrollen som Vadim Baranov, mens Vikander spiller den frisindede Ksenija, som Baranov forelsker sig i. Det vides ikke, hvornår den »Troldmanden fra Kreml« får premiere. Jude Law kan til gengæld ses i Star Wars-serien »Skeleton Crew«, der for nylig havde premiere på Disney+. ",
        "metadata": {
            "source": "https://www.berlingske.dk/skaerm/jude-law-skal-spille-vladimir-putin-i-kommende-film",
            "image_url": "https://berlingske.bmcdn.dk/media/cache/resolve/image_x_large_vertical/image/187/1877609/24868782-jude-law-er-52-r-gammel.jpg",
            "publication_time": "Mandag d. 13. januar 2025, kl. 10.38",
            "author": "Joachim Talbro Paulsen",
            "related_links": [],
            "attachments": []
        }
    }
}