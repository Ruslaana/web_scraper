{
    "version": "1.0",
    "document": {
        "id": "https://www_berlingske_dk/politik/jelved-opgiver-historisk-reform-af-folkekirken",
        "title": "Jelved opgiver historisk reform af folkekirken",
        "content": "Kirkeminister Marianne Jelved (R) erkender, at det ikke kan lade sig gøre at samle bred politisk opbakning til regeringens omfattende reform af folkekirkens styring. Derfor lægger hun nu projektet i skuffen. Det sker, efter atVenstre og de Konservative torsdag meddelte hende, at de forlader forhandlingerne. »Det har for mig været afgørende, at en reform på folkekirkens område har et bredt politisk flertal bag sig,« siger Marianne Jelved og tilføjer, at den politiske vilje til en aftale »ikke er til stede for tiden«.  Venstre og de Konservatives kirkeordførere, Flemming Damgaard Larsen (V) og Charlotte Dyremose (K), har forklaret, at de ikke ønsker at være del af regeringens planer, som de blandt andet frygter kan udvikle sig til oprettelsen af et kirkeråd herhjemme. »Uanset, at regeringen har fremlagt forslag, som er mindre vidtgående end et egentlig kirkeråd, så ønsker vi ikke at sætte folkekirkens unikke væsen på spil. Det eksperiment har vi i dag sagt nej til,« oplyste de to ordførere i en fælles udmelding torsdag eftermiddag.  Regeringens planer om en såkaldt styringsreform for folkekirken blev sat i søen som en del af regeringsgrundlaget. Her gjorde regeringen det klart, at den »ønsker inden for folkekirkens grundlovssikrede særstilling at indrette en mere tidssvarende og klar styringsstruktur for den danske folkekirke«. Målet er blandt andet at sikre en »klar ansvarsfordeling for økonomiske og indholdsmæssige forhold,« hedder det i regeringsgrundlaget. Men Venstre og de Konservative understreger, at det er vigtigt, at den danske folkekirke også i fremtiden har en decentral styringsstruktur. »Vi har fra starten været bekymrede for, at regeringens nye kirkestruktur kunne være en glidebane i retning af et egentlig kirkeråd eller synode, der vil ende med at komme til at udtale sig på folkekirkens vegne. Det ønsker vi ikke,« lød det i den fælles udmelding torsdag. Dansk Folkeparti forlod forhandlingerne allerede for omkring en måned siden, da partiet heller ikke kunne se sig i en aftale. ",
        "metadata": {
            "source": "https://www.berlingske.dk/politik/jelved-opgiver-historisk-reform-af-folkekirken",
            "image_url": "https://berlingske.bmcdn.dk/media/cache/resolve/image_x_large/image/33/338647/7710344-jelved.jpg",
            "publication_time": "Fredag d. 31. oktober 2014, kl. 11.02",
            "author": null,
            "related_links": [],
            "attachments": []
        }
    }
}