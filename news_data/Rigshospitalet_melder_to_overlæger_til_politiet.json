{
    "version": "1.0",
    "document": {
        "id": "https://www_berlingske_dk/samfund/rigshospitalet-melder-to-overlaeger-til-politiet",
        "title": "Rigshospitalet melder to overlæger til politiet",
        "content": "I kølvandet på flere sager om svindel med offentlige midler har Rigshospitalet nu suspenderet og politianmeldt yderligere to overlæger for misbrug af forskningsmidler, skriver Jyllands-Posten. Politianmeldelsen kommer på baggrund af en ekstern revisionsundersøgelse af de to lægers forskningskonti. Ifølge formanden i Region Hovedstad Vibeke Storm Rasmussen er der »registreret en række udgifter, hvor dokumentationen generelt har været mangelfuld eller fraværende, samt at der er registreret udgifter, hvor formålet ikke tjener forskningsformål«. »Der er i begge personsager tale om mangelfuld dokumentation m.v. for i størrelsesordenen cirka 1 million kroner,« siger hun til avisen. Vibeke Storm Rasmussen mener, at kontrollen med forskningsmidlerne ikke har været god nok. »Det er grimt, det her, og der er nogen, som har svigtet. Jeg er bekymret for, at det er holdningerne hos nogle af lægerne, det er galt med. Det kræver meget af ledelsen i fremtiden at få arbejdet med dette,« siger hun.",
        "metadata": {
            "source": "https://www.berlingske.dk/samfund/rigshospitalet-melder-to-overlaeger-til-politiet",
            "image_url": "https://berlingske.bmcdn.dk/media/cache/resolve/image_x_large/image/47/478582/7029701-rigshospitalet.jpg",
            "publication_time": "Onsdag d. 11. december 2013, kl. 04.25",
            "author": null,
            "related_links": [],
            "attachments": []
        }
    }
}