{
    "version": "1.0",
    "document": {
        "id": "https://www_berlingske_dk/virksomheder/kina-til-europa-lad-os-danne-faelles-front-mod-trump",
        "title": "Kina til Europa: Lad os danne fælles front mod Trump",
        "content": "Den kinesiske udenrigsminister opfordrer EU og Storbritannien til at danne fælles front mod USA for at sikre en normal handelsfrihed på resten af kloden. Udenrigsminister Wang Yi har i direkte telefonsamtaler tirsdag med sin britiske og østrigske kollega talt for, at resten af verden står sammen for at forsvare det internationale handelssystem modde straftoldsatser, som Donald Trump med rund håndhar pålagt import af varer fra masser af lande. Det skriver South China Morning Post. Wang Yi siger, at USA overtræder de internationalt aftalte regler gennem Verdenshandelsorganisationen (WTO) og dermed skader andre økonomier i verden med sine »vilkårlige angreb på forskellige lande«. Kina er blevet særligt hårdt ramt afTrumps toldsatser, som konstant ændrer sig. »Som ansvarlig nation vil Kina stå imod denne opførsel, ikke blot for at beskytte sine egne lovlige rettigheder og interesser, men også for at overholde internationale regler og beskytte det flersidigede handelssystem,« siger Wang Yi. Derfor er Kina klar til »gensidigt gavnende vind-vind-samarbejde med alle lande«, fastslår udenrigsministeren. Kinas præsident, Xi Jinping, opfordrede i sidste uge til fælles front mod USAs straftold. Den britiske premierminister, Keir Starmer, sagde tilbage i marts, at Storbritannien ikke agter at deltage i en handelskrig med USA. Donald Trump har tidligere advaret mod, at der indgås alliancer som følge af den amerikanske straftold. Han har truet med, at han så vil slå endnu hårdere ned på de lande, der deltager i et sådant samarbejde. Den amerikanske præsident meldte dog natten til onsdag ud om en markant opblødning over for Kina.Han vil nu sætte tolden »betragteligt« ned. Det kinesiske udenrigsministerium bad onsdag formiddag, dansk tid, USA om at holde op med at true og i stedet sætte sig til forhandlingsbordet, hvis USA ønsker en aftale, skriver nyhedsbureauet Reuters. Ministeriets talsmand, Guo Jiakun, anklagede USA for fortsat at lægge »ekstremt pres« på omverdenen, hvilket ikke er den rigtige måde at forhandle med Kina på. ",
        "metadata": {
            "source": "https://www.berlingske.dk/virksomheder/kina-til-europa-lad-os-danne-faelles-front-mod-trump",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914048/24936585-file-photo-chinese-president-xi-jinping-and-forei.jpg",
            "publication_time": "Onsdag d. 23. april 2025, kl. 11.21",
            "author": "Thomas Breinstrup",
            "related_links": [],
            "attachments": []
        }
    }
}