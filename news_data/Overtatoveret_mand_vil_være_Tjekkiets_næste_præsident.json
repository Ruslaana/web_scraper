{
    "version": "1.0",
    "document": {
        "id": "https://www_berlingske_dk/internationalt/overtatoveret-mand-vil-vaere-tjekkiets-naeste-praesident",
        "title": "Overtatoveret mand vil være Tjekkiets næste præsident",
        "content": "Den 53-årige Vladimir Franz har tatoveringer på 90 procent af sin krop. Selv sine læber, ører, sin næse, hage, pande og faktisk hele sit hoved, har han fået dækket med mørkegrønligt blæk. Men ikke desto mindre vil han stille op til Tjekkiets næste præsidentvalg og håber på at slå den siddende præsident, Vaclav Klaus, som har været ved magten i ni år. Måske lyder Franz ikke som den ideelle præsident, men læser man hans cv, kan man komme på andre tanker. For tiden er han ansat som dramaprofessor ved et universitet i Prag. Han har en doktorgrad i jura, som han dog aldrig har brugt i protest mod det tidligere kommunistiske regime i landet. Og ifølge den engelske avis Daily Mail er han en talentfuld kunstner, der blandt andet opstiller operaforestillinger i sin fritid. Vladimir Franz begyndte for to uger siden sin valgkamp som uafhængig politiker og turnerer rundt i Tjekkiet for at forsøge at indsamle 50.000 underskrifter inden året er omme, så han kan stille op som kandidat. På sin Facebook-side bliver han foreløbig fulgt af mere end 25.000 brugere. Franz bliver ifølge Daily Mail beskrevet som en politiker, der vil fremme tolerance, menneskerettigheder og demokrati. - Politik, politikere og staten har taget afstand til folket. Borgerne er frustrerede, og jeg frygter radikalisering, siger han blandt andet ifølge Daily Mail til The Prague Post og tilføjer, at han nok skal nå at samle de 50.000 stemmer, som han behøver for at stille op til valget. Tjekkiet har annonceret, at landet vil vælge sin næste præsident i januar 2013. Ifølge bettingbureauet Tipsport har Vladimir Franz sammen med to af Tjekkiets tidligere premierministre, Jan Fischer og Milos Zeman, og økonomen Jan Svejnar bedre chancer end nogen af landets andre politikere for at skubbe Vlaclav Klaus af posten.",
        "metadata": {
            "source": "https://www.berlingske.dk/internationalt/overtatoveret-mand-vil-vaere-tjekkiets-naeste-praesident",
            "image_url": "https://berlingske.bmcdn.dk/media/cache/resolve/image_x_large/image/60/604292/5623643-file-czech-republic-politics.jpg",
            "publication_time": "Lørdag d. 22. september 2012, kl. 04.07",
            "author": null,
            "related_links": [],
            "attachments": []
        }
    }
}