{
    "version": "1.0",
    "document": {
        "id": "https://www_berlingske_dk/boeger/man-maa-haabe-at-eventuelle-woke-fans-ikke-faar-fat-i-den-tekst-af-ib",
        "title": "Man må håbe, at eventuelle »woke« fans ikke får fat i den tekst af Ib Michael",
        "content": "I foråret 1971 drog de tre unge kunstnere Per Kirkeby, Ib Michael og Teit Jørgensen afsted på en ekspedition til det gamle maya-land, der strækker sig fra Tabasco og Chiapas i det sydlige Mexico, over Yucatán-halvøen og ind i Guatemala, Belize og Honduras. De tre unge mænd var henholdsvis billedkunstner, forfatter og fotograf, og rejsen blev for dem alle tre til rent raketbrændstof for deres senere virke. Det blev »rejsen de aldrig kom hjem fra«, som de ofte selv formulerede det.  Rejsen blev allerede dengang i de tidlige halvfjerdsere til personligt mytestof. Kirkeby malede mayaruiner på sine masonitplader, Teit Jørgensen udstillede fotografier, og Ib Michael studerede indgående det indianske sprog og mayakulturen. I 1973 udkom bogen »Mayalandet« med tekster af både Ib og Per, og allerede i 1979 blev den genudgivet. På det tidspunkt var både Ib Michael og Per Kirkeby nærmest folkeeje, og som enhver ved, har de siden lavet uendelige mængder af ting. Kirkeby holdt dog fast i sin ruin- og junglefascination, ligesom Ib Michael siden har skrevet adskillige bøger, der har mayaer og Mellemamerika som hoved- eller sidetema. Kirkeby døde i 2018, og i den anledning har forskellige gamle venner fået den måske ikke oplagte, men dog gode idé at genudgive »Mayalandet« – nu i et »extended remix«, hvor vi både får Ib Michaels og Pers Kirkebys originale tekster inklusive Ib Michaels oversættelser af diverse mayatekster. Som ekstramateriale får vi så også alle Kirkebys mayarelaterede tegninger og malerier. Resultatet er et sjovt rørende brev fra fortiden, et dobbeltportræt af »kunstnerne som unge mænd« og en stadig meget interessant beretning om mayaernes kultur og sprog. Kirkebys tegninger er ofte mere notater end egentlige »billeder«. Temaet med pyramiderne, der stikker op gennem det grønne løvhav dukker op i mange senere værker.Fold sammenLæs mereFoto: Per Kirkeby. Det er vitterligt meget unge mænd, der taler: Ib Michael var lige fyldt 26 år og Teit Jørgensen var 23. Per Kirkeby var med sine 32 år gruppens nestor, og hans dagbogstekster springer da også frem med en reflekteret modenhed og en iagttagelsesevne, der overgår den også dengang fræsende forfatter Ib Michael, som, måske typisk, er mere optaget af at synse end at sanse. Hans tekst udgør hovedparten af bogen og er en blanding af beretning, refleksioner, forklaringer og poetiske digressioner, hvor mayasprogets poetiske og billeddannende natur bryder ind i skriften og får den til at slå ud i tidstypisk farvepragt. Det var jo midt i hippietiden. Dengang man læste både Hermann Hesse, Carlos Castaneda og Karl Marx, da man gik i spraglet tøj, røg hash og tænkte på at bryde igennem til »den anden side«. Det er kun ganske få steder, at skriften virker anakronistisk. Som for eksempel når Ib Michael fra Belize, som dengang stadig hed Britisk Honduras, om den lokale, hovedsageligt afrikanske befolkning skriver: »De sorte slamberter elsker at pludre og klæde sig på og drive rundt mellem træhusene på de høje stolper«. Man må håbe, at eventuelle »woke« fans ikke får fat i den tekst. Foto: Bangsbohave/Per Kirkeby. Jeg må skamfuldt indrømme, at jeg aldrig har læst teksterne før. Jeg kendte naturligvis Kirkebys mayamalerier og nogle af Ib Michaels senere romaner, men selve urteksten har jeg frygtet lidt, fordi jeg var bange for kun at finde ungdommelige unoder som overdrivelser, skråsikkerhed og manisk, postuleret sprogakrobatik. Derfor var det en meget behagelig overraskelse at opdage, at bogen selv i dag er eminent læseværdig – en fornøjelse faktisk. Ib Michael er ikke helt blevet til forfatteren »Ib Michael«, hvilket i mine læseøren er klædeligt, og Kirkebys små dagbogsindlæg er som behagelige, interessante rastepladser i den meget blandede og trods alt ret kulørte hovedtekst. Man får meget at vide om mayaernes sprog og kultur, og man får meget at vide om at iagttage verden. Kirkebys kunstovervejelser, der mest virker henvendt til manden selv, er som i hans senere forfatterskab altid interessante at følge. Samtidig er hans beskrivelser af landskaber og udsigter præcise og billeddannende på en stilfærdig, men medrivende måde. Desværre skæmmes bogen af et meget kedeligt layout. Et alt for tykt og glat papir til den lange tekstdel og et format og en opsætning, der slet ikke yder Kirkebys malerier og tegninger retfærdighed. Hvad der kunne have været en oplagt bog for det brede bogmarked er blevet en smal bog, der kun appellerer til de kendere, der har bøger med malerierne i forvejen, og som kan tænke sig til tegningernes kvaliteter. Det er en stor skam, for bogen er på næsten alle andre leder og kanter helt og aldeles anbefalelsesværdig. Et vemodigt, men også livsbekræftende besøg til en forsvunden civilisation og en svunden tid. Tekster, tegninger og malerier fra rejsen til MayalandetForfattere:Per Kirkeby og Ib Michael.Sider:357.Pris:249,95 kr.Forlag:Bangsbohave",
        "metadata": {
            "source": "https://www.berlingske.dk/boeger/man-maa-haabe-at-eventuelle-woke-fans-ikke-faar-fat-i-den-tekst-af-ib",
            "image_url": "https://berlingske.bmcdn.dk/media/cache/resolve/image_x_large_vertical/image/132/1323385/23495172-topbillede.jpg",
            "publication_time": "Lørdag d. 22. august 2020, kl. 13.25",
            "author": "Holger Dahl",
            "related_links": [],
            "attachments": []
        }
    }
}