{
    "version": "1.0",
    "document": {
        "id": "https://www_berlingske_dk/boganmeldelser/kaerlighedens-bagside",
        "title": "Kærlighedens bagside",
        "content": "Allerede i prologen kommer to betjente og fortæller Laura, at hendes ni-årige datter er blevet ramt af en flugtbilist, og hun og hendes fraskilte mand må mødes over det døde barn på hospitalet. Klip, så springer Louise Doughty tilbage og skildrer Lauras opvækst med en syg mor, hendes ungdom og mødet med manden, som bliver far til hendes to børn og hendes livs besættelse. Klip, og vi er i den første tid efter barnets død, hvor alle prøver at trøste, men ingen formår det. Laura bliver bitter og hadefuld, hun vil have hævn over bilisten, over skilsmissen, over skæbnen, og langsomt skruer romanen op for hendes galskab og bliver uhyggelig som en god krimi. Louise Doughty vil have alt muligt med, detaljerede sexscener, mange bipersoner, flygtninges historier, men det, man mest vil huske bogen for, er dens gribende beskrivelser af sorgen og dens mange former.",
        "metadata": {
            "source": "https://www.berlingske.dk/boganmeldelser/kaerlighedens-bagside",
            "image_url": "https://berlingske.bmcdn.dk/media/cache/resolve/image_x_large/image/70/700919/4667591-krlighed.jpg",
            "publication_time": "Torsdag d. 03. november 2011, kl. 22.30",
            "author": null,
            "related_links": [],
            "attachments": []
        }
    }
}