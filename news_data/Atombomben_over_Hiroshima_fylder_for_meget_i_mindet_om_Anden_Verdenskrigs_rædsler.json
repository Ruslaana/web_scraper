{
    "version": "1.0",
    "document": {
        "id": "https://www_berlingske_dk/kommentatorer/atombomben-over-hiroshima-fylder-for-meget-i-mindet-om-anden",
        "title": "Atombomben over Hiroshima fylder for meget i mindet om Anden Verdenskrigs rædsler",
        "content": "Atombomberne over Hiroshima og Nagasaki er som sædvanligt blevet mindet her i begyndelsen af august, men med lidt større eftertryk og opmærksomhed, fordi det i år er 75 år siden de tragiske begivenheder fandt sted. De årlige mindeceremonier i anledning af de to atombomber og omtalen af dem er ude af proportioner med, hvad der ellers afholdes af mindeceremonier i anledning af de utallige tragiske begivenheder under Anden Verdenskrig. Holocaust er den eneste begivenhed under Anden Verdenskrig, der overgår Hiroshima og Nagasaki, når det gælder mindehøjtideligheder og eftertanke. Men de to tragedier er slet ikke i samme klasse. Atombomberne i 1945 var et led i krigshandlinger med tab af uskyldige civile liv, men dem var der godt nok mange af og med større tab under Anden Verdenskrig. Holocaust derimod var ikke et resultat af krigshandlinger, men et gement folkemord på en udvalgt befolkningsgruppe, og tabet af menneskeliv oversteg mangefold tabene i Japan i august 1945. Man kan diskutere, om atombomberne i 1945 var en forbrydelse eller bare led i en legal krigsførelse, men holocaustforbrydelsen var under alle omstændigheder i en meget tungere klasse målt både på motiv, omstændigheder og omfanget af tab af menneskeliv. Så det er naturligt, at Holocaust giver anledning til større eftertanke end atombomberne. Det er derimod svært at forstå, at Hiroshima og Nagasaki mindemæssigt indtager en særstilling i forhold til andre tragedier under Anden Verdenskrig. Tokyo blev natten mellem 9. og 10. marts 1945 udraderet med konventionelle bomber ogmed større ødelæggelser og tab af menneskelivend i Hiroshima og Nagasaki. Alligevel bliver der ikke ringet med klokker eller foretaget andre markeringer på årsdagen for Tokyos udslettelse. Det er let at finde andre eksempler på tragedier under Anden Verdenskrig, der ud fra objektive kriterier fortjener lige så meget opmærksomhed som de to atombomber. Der er mange årsager til, at atombomberne tillægges en uforholdsmæssig stor plads i erindringen. En forklaring er, at atombomben var en ny og helt anderledes teknologi. Man kunne godt nok slå lige så mange mennesker ihjel på én nat med konventionelle bomber, men det var noget lettere at gøre det med en atombombe. Men man kan ikke se bort fra, at japanerne som det eneste mål for det nye våben havde en interesse i at fremstille sig som ofre for krigen for at fortrænge de uhyrligheder og forbrydelser, landet havde begået i krigen mod Kina og under Anden Verdenskrig. Det gav den atomare offerrolle en mulighed for, og måske er det en af årsagerne til, at selvransagelsen og erkendelse af skyld aldrig kom til at være så dybtgående i Japan som i Tyskland. Det har nok også spillet en rolle, at det var amerikanerne, der kastede bomberne, det var amerikanerne, der var skurkene. Det kunne man bruge i den anti-amerikanisme, der spillede en betydelig rolle i tiden efter krigen i lyset af – men ikke kun i lyset af – Den Kolde Krig. Der blev af mange sat et alvorligt spørgsmålstegn ved det moralske i USAs beslutning om at benytte atomvåbnet. Der var alle mulige myter i omløb om, at piloten Paul Tibbets på flyet over Hiroshima tynget af samvittighed var blevet sindssyg og i nogle versioner endda havde begået selvmord. Det var det rene vrøvl, Tibbets var til sin dødsdagstolt over sin indsats. Da amerikanerne var lykkedes med i et lyntempo at udvikle og fremstille atombomben, var der hos de amerikanske myndigheder med præsident Truman i spidsen ingen tvivl om, at bomben skulle tages i brug for at fremskynde afslutningen af krigen og for at spare amerikanske menneskeliv. Det er let at forstå. Fra april til juni 1945 rasede slaget om den mindre japanske ø, Okinawa, med store amerikanske ogendnu større japanske civile og militære tab. Det var en rimelig antagelse, at ved en invasion af de japanske hovedøer ville tabene både på amerikansk og japansk side mangedobles. Da man – korrekt – forudså, at atombomben kunne afkorte krigen og dermed spare amerikanske menneskeliv ved en invasion, var valget let. Den amerikanske præsident var forståeligt nok mest optaget af at redde amerikanske liv, men der er ingen tvivl om, aten invasion ville have kostet langt flere japanske menneskelivogså blandt civilbefolkningen, end atombomberne gjorde. Derfor kan beslutningen sagtens forsvares moralsk. Hiroshima og Nagasaki var ikke unikke sammenlignet med andre rædsler under Anden Verdenskrig. Når man mindes ofrene, bør man også tænke på de mange ofre, der blev sparet, fordi bomberne erstattede en invasion. Ole P. Kristensen er dr.scient.pol. og fhv. professor i statskundskab ved Aarhus Universitet",
        "metadata": {
            "source": "https://www.berlingske.dk/kommentatorer/atombomben-over-hiroshima-fylder-for-meget-i-mindet-om-anden",
            "image_url": "https://berlingske.bmcdn.dk/media/cache/resolve/image_x_large_vertical/image/132/1323084/23494430-spcl-hkg-2japan-atom-bomb.jpg",
            "publication_time": "Søndag d. 16. august 2020, kl. 19.35",
            "author": "Ole P. Kristensen",
            "related_links": [],
            "attachments": []
        }
    }
}