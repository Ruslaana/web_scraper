{
    "version": "1.0",
    "document": {
        "id": "https://www_berlingske_dk/kultur/det-lyder-kedeligt-at-sige-det-men-spar-teaterbilletten-og-laes-bogen-i",
        "title": "Det lyder kedeligt at sige det. Men spar teaterbilletten og læs bogen i stedet.",
        "content": "Hun skal skrive en bog med sin aldrende far, der er i frit forfald. Den skal handle om ham, hendes mor og deres fælles historie. Men bedst, som de har aftalt rammerne for samarbejdet, hvor hun skal spørge, han skal svare, og det hele fanges på båndoptageren, forsvinder han ind i tågerne. Demensen sætter ind, og samtalen bliver umulig. Tydeligere kan symbolikken næsten ikke blive: Sandheden om vores liv lader sig ikke indfange. Sådan er den skæbneironiske udgang også i sceneversionen af forfatterenLinn Ullmanns stærkt selvbiografiske roman »De urolige«, som Det Kongelige Teater nu har sat på scenen. Fortællingen om hendes forhold til sine egne forældre, den verdensberømte filmskaberIngmar Bergmanog hans skuespillerindesamlever, filmstjernenLiv Ullmann. Det er en historie om hukommelse. Er den til at stole på? Kan vi overhovedet nogensinde få has på det, der skete? Reelt få at vide, hvad der er overgået os i vores liv? I det øjeblik, vi erindrer, begynder vi at digte. Var det sådan, det var? Vi skaber en sandhed om os selv, som er en løgn. Det, vi tror, vi husker, forråder, forleder os. Fortiden er for evigt skrevet i vand. Opgaven er umulig. Kirsten Olesens stærke portræt af aldersbetinget skrøbelighed hører til forestillingens styrker. Men det er ikke nok til for alvor at gøre »De urolige« interessant.Fold sammenLæs mereFoto: Karoline Liberkind. Og samtidig er det fortællingen om skilsmissebarnet, der aldrig rigtig føler sig set og elsket af sine selvoptagne forældre. Eller rettere: Som aldrig opnår følelsen af, at hun var det vigtigste i sine forældres liv, fordi de ikke var tydelige nok i deres kærlighed til det barn, som alt for ofte følte, at hun var i vejen. Kender de hende overhovedet? Hvad enten hun tilbringer somrene med sin berømte far på den ø, hvor alt handler om ham og hans rutiner. Eller i lange stræk bliver overladt til sig selv, fordi den omflakkende og forfængelige skuespillerindemor har travlt med karrieren og nye mandlige bekendtskaber. »Jeg var hans barn og hendes barn, men ikke deres barn, det var aldrig os tre; når jeg bladrer gennem stakken af billeder, som ligger på bordet foran mig, finder jeg ingen fotografier af os tre sammen. Hun og han og jeg,« som det hedder et sted. Hvad Karen-Maria Billes dramatisering bruger mindre tid på, er den forståelse – kan man ligefrem kalde det tilgivelse? – der også er et vigtigt spor i Linn Ulllmans bog. Den anerkendelse af forældrenes kompromisløse forfølgelse af deres kunstneriske arbejde, som går forud for alt, også deres barns tarv. En viljestyrke, som hun selv genkender, fordi også hun er kunstner på højt niveau med jagten på det ægte som mål. Men i det hele taget er det en roman, som ikke bare sådan lader sig sætte på scenen. Bliver disse skæbner overhovedet interessante for nogen? Først og fremmest, fordi noget af det, der er så enestående i teksten, er den kølige nøgternhed, den mangel på sentimentalitet, Ullmann fortæller sin historie med – til trods for den varme i skildringen af forældrenes fejlbarlighed, som også sniger sig ind. På scenen fordufter den, når dygtige skuespillere skal give det hele farve og følelse og tager patent på oplevelsen. Forsøget på at trænge ind i stoffet resulterer i reduktion, fordi man på scenen er nødt til at træffe nogle valg. En polisk smilende Kirsten Olesen som far og en narcissistisk-neurotisk og koket Hanne Windfeldt Lund er til stede med krop, hud og hår som forældrene, der deltager i samtalen og opklaringsarbejdet med datteren i midten, som Stine Schrøder Jensen kæmper med at fremstille i evig fluktureren mellem opmærksomhedshungrende lillepige og opmærksomhedshungrende voksen kvinde. Når de ikke lige spiller et par andre mere perifere figurer i historien. Det hele skrumper ligesom ind, fordi det, der er den oprindelige versions styrke – var det nu sådan? – bliver aldeles legemliggjort. Og dermed mindre interessant. Peter Langdal har iscenesat håndfast, en kende overfladisk og forceret – vi må for guds skyld ikke kede os og skal helst kunne grine lidt af det hele. Også selvom det hjælper lidt, at forestillingen pludselig kan trække vejret på en anden måde efter pausen, når Kirsten Olesen – altid blændende – leverer en fascinerende og uforgængelig forvaltet skitse af et menneske på vej ind i senilitetens tåger. Selvom det lyder så frygtelig kedeligt at sige det: Læs bogen i stedet. Romandramatiseringer, der ofte havner i en slags illustreret fortælleteater, er blevet den dovne teaterchefs vej til ny dramatik. Det Kongelige Teater har efterhånden sjældent skuespil, der ikke er baseret på et andet forlæg, på scenen - i hvert fald i det egentlige repertoire. Ret skal være ret: Senere på sæsonen kan vi dog se frem til en foretsilling om Ugens Rapport. Men hvad blev der egentlig af dramatikken som selvstændig form? Er den helt død? »De urolige« Romanforlæg:Linn Ullmann:Dramatisering:Karen-Maria Bille. Iscenesættelse:Peter Langdal.Scenografi:Maja Ravn. Det Kongelige Teater, Skuespilhuset, Mellmgulvet. Til 5. marts. Også turné.      ",
        "metadata": {
            "source": "https://www.berlingske.dk/kultur/det-lyder-kedeligt-at-sige-det-men-spar-teaterbilletten-og-laes-bogen-i",
            "image_url": "https://berlingske.bmcdn.dk/media/cache/resolve/image_x_large/image/149/1492700/23944322-bmr.jpg",
            "publication_time": "Torsdag d. 09. december 2021, kl. 21.49",
            "author": "Jakob Steen Olsen",
            "related_links": [],
            "attachments": []
        }
    }
}