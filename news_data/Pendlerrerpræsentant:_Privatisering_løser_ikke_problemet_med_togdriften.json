{
    "version": "1.0",
    "document": {
        "id": "https://www_berlingske_dk/kommentarer/pendlerrerpraesentant-privatisering-loeser-ikke-problemet-med",
        "title": "Pendlerrerpræsentant: Privatisering løser ikke problemet med togdriften",
        "content": "Ali Aminali skrev for nylig en kritiskkommentarher i avisen om DSB, hvor han opfordrer til en omgående privatisering. Problemerne løses imidlertid ikke alene med en privatisering. Desværre er infrastrukturen ikke på plads til det – og det er faktisk et af de steder, hvor mange af de store problemer ligger begravet. Jeg pendler selv flere gange om ugen med toget, så jeg ved efterhånden, hvor problemerne er lokaliseret. Sporarbejde fylder meget i bevidstheden blandt pendlerne, der i månedsvis møder færre og overfyldte tog, som tit bliver forsinket på grund af en midlertidig køreplan. En køreplan, som er alt for presset til at få alle med. I værste fald bliver man tilbudt transport med togbus i en lang periode. Signalproblemer er den hyppigste årsag til forsinkelser. S-tog har fået et nyt signalsystem, som er meget stabilt. Men på fjerntog har vi endnu ikke set resultaterne øst for Lillebælt. Projektet er forsinket, og de strækninger, som har fået nyt signalsystem, oplever stadig problemer, da der fortsat mangler nødvendig funktionalitet fra leverandøren. Selvom de fleste dage er blevet bedre, så er vi udsat for nedbrud, som varer i timevis. Derudover er der også er stadig mange småproblemer, som giver forsinkelser. Hvis man skal have private ind på skinnerne, så er der et par muligheder. Den bedste er »fri trafik«, hvor for eksempel FlexTrain – som allerede kører på strækninger i vores nabolande – starter sin egen trafik i Danmark. Det kunne også være andre operatører, som sætter tog ind med bedre komfort og service på markedet. Men det kræver, at de operatører ser forretningen i det. Det sker ikke med den mængde af sporarbejde, som p.t. er i gang. Først når opgraderingen af banen mellem København og Aarhus er gjort færdig, kan man håbe, at nogle vil forsøge. For DSB kunne godt bruge reel konkurrence fra andre togoperatører. Den anden mulighed er udbud, hvor der er meget fokus på pris. Transportministeriet stiller en masse krav, uden der er mulighed for udvikling for dem, som får tildelt en driftskontrakt. Erfaringerne med organisering af infrastruktur har man i Storbritannien. Efter Southall og Ladbroke Grove ulykkerne, hvor svaghederne ved privat ejerskab viste sig, gik man tilbage til statslig ejerskab for at styrke vedligeholdelsen, som blev forsømt. Det er også spørgsmålet om infrastruktur, der er mest politisk. Hvor skal der anlægges nyt og forbedres? Det er svært at styre i tilfælde af privatisering. Men der bør stilles krav til, at de mange projekter ikke forstyrrer i samme grad som nu. Som det ser ud nu, får DSB en kontrakt for en ny periode fra 2024. Men efter den nye kontrakt er udløbet, skal al deres trafik i udbud. På det tidspunkt bør det være et krav, at der kommer en udbudsmyndighed, som kan sammensætte et udbud, der vil gavne brugerne snarere end økonomien. Steen Thomassen er pendlerrerpræsentant for Køge-Næstved strækningen ",
        "metadata": {
            "source": "https://www.berlingske.dk/kommentarer/pendlerrerpraesentant-privatisering-loeser-ikke-problemet-med",
            "image_url": "https://berlingske.bmcdn.dk/media/cache/resolve/image_x_large/image/169/1698693/24484972-s-tog.jpg",
            "publication_time": "Tirsdag d. 25. juli 2023, kl. 16.15",
            "author": null,
            "related_links": [],
            "attachments": []
        }
    }
}