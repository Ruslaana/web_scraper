{
    "version": "1.0",
    "document": {
        "id": "https://www_berlingske_dk/kommentatorer/krigen-i-syrien-stjal-alt-fra-mig",
        "title": "Krigen i Syrien stjal alt fra mig",
        "content": "Mit navn er Rahima Abdullah, og jeg er 17 år gammel. Jeg bor i det fredelige Danmark - i en lille lejlighed med mine forældre og mine små brødre. Jeg går i skole og har aktiviteter efter skole som mine danske venner, men det betyder ikke, at jeg har glemt, hvor jeg kommer fra. Da jeg kom til Danmark, besluttede jeg, at jeg aldrig skulle glemme min oprindelse. Rahima AbdullahFold sammenLæs mere Jeg er en kurdisk pige, der blev født i Aleppo i Syrien. Jeg havde et meget godt liv før krigen, men krigen stjal alt fra mig. Min barndom var meget vanskelig. Frygt og lyden af bomber var en del af mit liv. Jeg flygtede fra krigen til Danmark for næsten tre år siden. Jeg efterlod mange af mine venner og familiemedlemmer i Afrin, som er en by beskyttet af kurdere i det nordlige Syrien, hvor cirka 95 pct. af befolkningen er kurdere. Jeg formåede at undslippe krigen, men mange lever stadig i krigen i Syrien, hvilket får mig til at føle, at jeg skal gøre noget for dem. Ijanuar 2018 begyndte den tyrkiske hærmed hjælp fra den syriske frie hær at angribe Afrin, hvor mine venner og resten af min familie bor. Hundredvis af civile døde på grund af bomber kastet fra tyrkiske fly. Jeg var altid i kontakt med mine venner og familie i Afrin, da de var under bombardement, og de fortalte mig hver dag, hvad der skete med dem. Jeg sammenlignede deres fortællinger med mediernes beretninger, og opdagede, at medierne viste mindre end ti pct. af den fulde sandhed. Da vidste jeg, at mediernes beskrivelser ikke var tilstrækkelig til, at mit folk og min families stemmer ville blive hørt og ville vise deres smerter og lidelser. Men det er deres ret at blive hørt. Det er ikke nok at fortælle, at et bestemt sted bliver bombet, og et bestemt antal uskyldige mennesker er blevet dræbt eller såret. Det er ikke nok at fortælle, at der på et bestemt sted er krig. Hvad der er mere vigtigt, er at vide, hvad borgerne føler, mens de bliver bombarderet, og hvordan deres liv er. Hvilke følelser gennemstrømmer en mor, der har mistet sit barn på grund af en bombe, og hvordan er livet for en familie, som har mistet sit hus? Bog om krigenDet fik mig på et tidspunkt til at tænke, at det var på tide, at jeg gjorde noget. At jeg brød tavsheden og lod min stemme blive talerør for krigens ofre, børn og civile, samt for de mennesker, som fortsat lider og lever midt i krigens rædsler. Jeg kan nu så meget dansk, at det er nok til at stå på egne ben og tale om uretfærdighed, og i et demokratisk Danmark kan jeg skrive sandheden uden at være bange for, at nogen vil forhindre eller straffe mig. Derfor begyndte jeg at tale med mennesker i Afrin, der var blevet ofre for krigen og havde mistet familiemedlemmer. De fortalte mig deres historier og beskrev deres smerte, og historierne skrev jeg ned og samlede i en bog. Jeg har bl.a. skrevet om mine bedsteforældre, der boede i Afrin under angrebet, og som en nat i januar oplevede, hvordan en bombe pludselig slog ned. Heldigvis ramte den ikke det værelse, hvor de sad, men de var tvunget til efterfølgende at forlade huset, og siden flygtede de fra sted til sted. Mine bedsteforældres hus var det sted, der beskyttede mig fra krigen, inden jeg flygtede til Danmark med min familie. Vi boede der i tre år før vores flugt til Danmark, men bombardementet af huset har ødelagt vores minder og det sted, hvor vi har følt dage med sikkerhed og fred. Min fætter Sarhad mellem mig og min bror i Aleppo.Fold sammenLæs mereFoto: Rahima Abdullah Med Brødre 3. En anden historie handler om min 19-årige fætter Sarhad. På grund af fragmenter fra en bombe, der sårede hans ben og ødelagde nerverne, mistede Sarhad evnen til at gå. I dag kan han ikke leve et normalt liv som ethvert andet menneske. Da det tyrkiske angreb lykkedes med at tage den fulde kontrol over Afrin, mistede han og hans familie også retten til at leve i deres hjem i Afrin. De tyrkiske soldater og den syriske frie hær betragtede ham som terrorist, fordi han var en kurdisk politimand i Afrin før angrebet. Samtidig tog de hele familiens ejendom, og nu bor familien på gaden langt fra Afrin. Hvis de vender tilbage til Afrin, vil de blive straffet. Min bog indeholder syv historier, og jeg skrev den for at kaste lys over det tyrkiske angreb på Afrin og befolkningens smerte, og fordi ethvert menneske har ret til at leve i fred og frihed. Ethvert barn har ret til en god barndom, ethvert menneske har ret til at blive hørt, ethvert menneske har ret til at kende sandheden om, hvad der sker i verden. Jeg har mistet mange af mine rettigheder. Min familie og mine venner har også mistet deres rettigheder, men jeg vil kæmpe for andres rettigheder. Rahima Abdullah er netop blevet færdig med 10. klasse, og skal starte på HTX efter sommerferien. Hun udgav tidligere i år bogen “Olivengren”, hvor hun fortæller en række historier om mennesker fra Afrin i Syrien. ",
        "metadata": {
            "source": "https://www.berlingske.dk/kommentatorer/krigen-i-syrien-stjal-alt-fra-mig",
            "image_url": "https://berlingske.bmcdn.dk/media/cache/resolve/image_x_large/image/99/991796/21587158-rahimaabdullah1.jpg",
            "publication_time": "Onsdag d. 25. juli 2018, kl. 12.30",
            "author": null,
            "related_links": [],
            "attachments": []
        }
    }
}