{
    "version": "1.0",
    "document": {
        "id": "https://www_berlingske_dk/kommentatorer/jarl-cordua-her-er-mit-bud-paa-hvad-vi-kan-forvente-af-bjarne",
        "title": "Jarl Cordua: Her er mit bud på, hvad vi kan forvente af Bjarne Corydon som ny DR-generaldirektør",
        "content": "Bjarne Corydon lignede længe den perfekte kandidat til posten som ny DR-generaldirektør, hvor hans solide erfaring både som politiker og publicist gjorde ham til et indlysende valg. Han er bredt anerkendt – måske lige bortset fra på venstrefløjen – som finansminister og administrator af velfærdsstaten Danmark 2011 til 2015. Her fastholdt og vogtede han, som der med Radikale Venstres insisteren kom til at stå iThorning-regeringens regeringsgrundlag, en videreførelse af »VK-regeringens økonomiske politik i bredeste omfang«. Denne helt afgørende passus levnede ingen plads til økonomiske eksperimenter, som fagbevægelsen og SF ellers havde set frem til efter mange års borgerligt styre. På få dage gik Corydon fra at være grå baglokaleteknokrat i Socialdemokratiets økonomiske afdeling, hvor fagbevægelsens velfærdsønsker blev indfriet, hvis allearbejdede 12 minutter mere, til at blive den første S-finansminister i ti år, der resolut aflyste drømmene om velfærdsfest. I stedet førte han »nødvendighedens politik«, hvor Goldman Sachs blev budt velkommen som mindretalsaktionær i det statslige energiselskab DONG. Ingen blev rigtigt overraskede over, at Corydons karriere fortsatte i McKinsey. Det managementkonsulentfirma, der blandt andet har levet godt af at foreslå politikerne, hvordan man bedstskar Forsvaret ned til sokkeholderne. Alligevel giver det heller ikke mening at synge med på venstrefløjskritikeres skingre sange om, at »Blå Bjarne« var en liberalist i fåreklæder. For som chefredaktør på Børsen lagde han avisens politiske ideologi bag sig, som i Corydons øjne var blevet højttravende liberalistisk uden fornemmelse for realiteterne i dansk politik eller relevans for erhvervslivet. Så hvem er Bjarne Corydon egentlig? »Medarbejderne i DR får en chef, som bliver en sikker sidste skanse i forsvaret af de DR-projekter, der går galt.«Fold sammenLæs mereFoto: Ida Marie Odgaard/Ritzau Scanpix. Mit bud: En pragmatisk idealist i samme ideologiske familie med Lars Løkke Rasmussen – kendetegnet ved en analytisk-empirisk baseret teknokratisk reformvilje, som også er helt kold over for omverdens protester, hvis der først er truffet en beslutning. Corydons kommunikation i krisesituationer er mere udviklet end Løkkes, fordi han fremstår stoisk, selv når alt står i flammer omkring ham, mens Løkke i blandt er i sine følelsers vold. Nu skal Corydon stå i spidsen for DR – »mastodonten«, som koster skatteyderne fire milliarder kroner årligt, og derfor i mange blå partiers øjne bør beskæres med 25 procent, mens resten kan udliciteres til private udbydere. Alle må nok vente til efteråret på Corydons egen analyse af DRs tilstand. Det står klart, at han overtager en økonomisk veldreven institution, så opgaven handler nok mere om at skulle forklare, hvorfor DR stadigvæk skal fylde så meget i medielandskabet? Hvad skal DR lave? Og hvorfor skatteyderne fortsat skal finansiere det? Personligt glæder jeg mig til at erfare, hvad han vil gøre for at sikre, at DRs værter ikke taler engelsk, men dansk. Jeg tror, at Corydon, som de fleste andre folk i topstillinger, grundlæggende er en »imperiebygger«, der som minimum vil fastholde DRs position, men han er også en politisk realist, der vil undgå at bringe DR på kollisionskurs med politikerne. Så han vil naturligvis lytte til det store flertal af partier på Christiansborg, som bakker DR op. Det betyder dog også et klart farvel til DR som laboratorium for alskens woke- og identitetspolitiske projekter i stil med »Grønlands hvide guld« med potentiale til at skabe politiske kriser for rigsfællesskabet og deslige. Den slags gider Corydon næppe bruge sin tid på at forsvare som lobbyist, hvor opgaven her og nu handler om at skabe tillid hos politikerne. Når den er genskabt, tror jeg omvendt på, at medarbejderne i DR får en chef, som bliver en sikker sidste skanse i forsvaret af de DR-projekter, der går galt. Han vil naturligvis ikke finde sig i chefer, der først skal hjem fra skiferie, før de svarer på kritikken. Ellers tager han den selv. Jarl Cordua er politisk kommentator ",
        "metadata": {
            "source": "https://www.berlingske.dk/kommentatorer/jarl-cordua-her-er-mit-bud-paa-hvad-vi-kan-forvente-af-bjarne",
            "image_url": "https://berlingske.bmcdn.dk/media/cache/resolve/image_x_large/image/191/1916343/24940853-bjarne-corydon-tidligere-socialdemokratisk-finans.jpg",
            "publication_time": "Tirsdag d. 29. april 2025, kl. 15.36",
            "author": "Jarl Cordua",
            "related_links": [],
            "attachments": []
        }
    }
}