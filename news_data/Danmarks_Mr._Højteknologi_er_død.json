{
    "version": "1.0",
    "document": {
        "id": "https://www_berlingske_dk/virksomheder/danmarks-mr-hoejteknologi-er-doed",
        "title": "Danmarks Mr. Højteknologi er død",
        "content": "Erhvervsmanden Jens Maaløe, som i en årrække var ansigtet udadtil for den danske våben- og rumfartsproducent Terma, er død, kun 68 år. Det er kun en uge siden, at han 15. marts trak sig som bestyrelsesmedlem ogformand for Poul Due Jensens Fond, også kendt som Grundfos-Fonden, på grund af sygdom. Her er han allerede savnet, fremgår det af mindeord, som fonden har lagt ud efter tirsdag at have fået beskeden: »Jens var en særdeles respekteret og kompetent bestyrelsesformand for Fonden. Her iværksatte han en større professionalisering af Fondens funktion som ejerfonden bag Grundfos-koncernen, som uddelende fond og som investor. Og han ledte bestyrelsesarbejdet med sikker hånd,« skriver bestyrelsen, direktionen og medarbejderne. De beskriver ham som »lyttende, imødekommende og klar med egne meninger«. »Han var integriteten selv og formåede med unik indsigt og et forbløffende godt blik for både samfund, teknologi og etik at lede Fonden ind i nye og spændende aktiviteter til gavn for samfundet og for Grundfos,« lyder det. I januar sagde Jens Maaløe stop i teknologivirksomheden Gomspace, fordi han med konstitueret bestyrelsesformand Jukka Pertolas ord var »blevet alvorligt syg«. Jens Maaløe var uddannet civilingeniør i 1979 og havde taget en ph.d. i radarteknologi og optisk kommunikation i 1983. Han startede sin erhvervskarriere i NKT i 1983 og kom i 1995 til det daværende Teledanmark, inden han to år senere fortsatte til GN Store Nords Nettest. I 2003 blev han administrerende direktør for våben- og højteknologiproducenten Terma med hovedsæde i Lystrup ved Aarhus. Her blev han en markant figur i offentligheden ogstod i spidsen for selskabet frem til 2019. Sideløbende engagerede han sig i bestyrelsesarbejdet og sad blandt andet i hovedbestyrelsen i Danmarks største erhvervsorganisation, Dansk Industri, fra 2005 til 2019 og var formand for Danmarks Innovationsfond i 2015-2019. Han trådte ind i Poul Due Jensens Fond i 2011, hvor han i 2019 blev formand for bestyrelsen.",
        "metadata": {
            "source": "https://www.berlingske.dk/virksomheder/danmarks-mr-hoejteknologi-er-doed",
            "image_url": "https://berlingske.bmcdn.dk/media/cache/resolve/image_x_large/image/165/1659075/24380752-pix-jens-maale.jpg",
            "publication_time": "Onsdag d. 22. marts 2023, kl. 12.26",
            "author": "Thomas Breinstrup",
            "related_links": [],
            "attachments": []
        }
    }
}