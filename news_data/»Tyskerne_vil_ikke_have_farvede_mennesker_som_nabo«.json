{
    "version": "1.0",
    "document": {
        "id": "https://www_berlingske_dk/internationalt/tyskerne-vil-ikke-have-farvede-mennesker-som-nabo",
        "title": "»Tyskerne vil ikke have farvede mennesker som nabo«",
        "content": "BERLIN: »Folk synes, han er en god fodboldspiller, men de ønsker ikke at have en Boateng som nabo.« Sådan lyder den stærkt kontroversielle sætning om den tyske fodboldlandsholdsspiller Jérôme Boateng, der ikke uventet har udløst en storm af fordømmelse og anklager om racisme rettet mod AFD-politikeren Alexander Gauland. Mandag lagde Angela Merkel afstand til den kontroversielle politiker. »Den sætning er en nederdrægtig og sørgelig sætning,« sagde kanslerens talsmand mandag i Berlin.  Tilsvarende skarp kritik lyder fra den kontroversielle socialdemokrat Thilo Sarrazin, der er forfatter til en række stærkt indvandringskritiske bøger. »Den sætning er så dum, at man egentlig slet ikke kan kommentere den. I øvrigt er Boateng kristen og har en tysk moder,« siger Sarrazin til Bild. Alexander Gaulands sætning faldt i et omdiskuteret interview søndag med avisen Frankfurter Allgemeine Sonntagszeitung, hvor den 75-årige politiker fra det stærkt indvandringskritiske højreparti Alternative für Deutschland sætter spørgsmålstegn ved integration og samtidig hævder, at et flertal af tyskerne ikke ønsker at bo ved siden af farvede mennesker som Jérôme Boateng, der er født og opvokset i Berlin som søn af en ghanesisk fader og en tysk moder.  Synspunktet er blevet mødt med bred fordømmelse. Formanden for det tyske fodboldforbund, Reinhard Grindel, betegner Gaulands udtalelse som »ganske enkelt smagløs«, mens den tyske justitsminister Heiko Maas (SPD) betegner Gaulands udtalelse som »racistisk« og som »niveauløst og uacceptabelt«. Selv AFD-formand Frauke Petry, der ellers ikke er bleg for grænsesøgende udtalelser, går i en opdatering på Twitter i rette med sin næstformand. »Jérôme Boateng er en klasse­spiller og er med rette en del af det tyske fodboldslandshold. Jeg glæder mig til EM,« skriver Petry. Gaulands udtalelser kommer i kølvandet på en anden nylig sag, der omhandlede hudfarven på tyske fodboldspillere. I Baden-Württemberg har en lokal afdeling af den islam- og udlændingekritiske borgerbevægelse Pegida i delstaten Baden-Württemberg for nylig vakt opsigt ved at angribe et reklamefremstød fra chokoladeproducenten Ferrero. Forud for sommerens EM har Ferrero lanceret en Kinder-chokolade med barndomsbilleder af tyske landsholdsspillere, herunder Jérôme Boateng og İlkay Gündoğan, der har henholdsvis ghanesiske og tyrkiske rødder. »Er det en vits, eller kan man virkelig købe dem her?«, lød spørgsmålet fra Pegida-tilhængere på deres Facebook-side.  Mens ledende tyske politikere står i kø for at fordømme både Pegida-tilhængerne og Gaulands udtalelser, har sagens hovedperson kun et skuldertræk til overs for de kontroversielle udtalelser. »Jeg kan kun smile af det, men det er sørgeligt, at sådan noget stadig finder sted,« lyder den overbærende kommentar fra Jérôme Boateng, der som en del af det tyske landshold er i færd med at forberede sig til sommerens europamesterskab i Frankrig. »Jeg er glad for at være tysk, jeg er stolt af det, og ellers ville jeg heller ikke være på holdet. Jeg synes, jeg er godt integreret, og mere behøver jeg heller ikke at sige til det,« svarede Boateng på tysk TV efter det tyske landsholds nylige 1-3-nederlag til Slovakiet.",
        "metadata": {
            "source": "https://www.berlingske.dk/internationalt/tyskerne-vil-ikke-have-farvede-mennesker-som-nabo",
            "image_url": "https://berlingske.bmcdn.dk/media/cache/resolve/image_x_large/image/17/178648/13496112-31udlkinderchokolade-163403jpg.jpeg",
            "publication_time": "Mandag d. 30. maj 2016, kl. 22.30",
            "author": null,
            "related_links": [],
            "attachments": []
        }
    }
}