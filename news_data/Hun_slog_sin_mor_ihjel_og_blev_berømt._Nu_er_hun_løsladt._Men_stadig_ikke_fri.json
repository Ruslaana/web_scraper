{
    "version": "1.0",
    "document": {
        "id": "https://www_berlingske_dk/kultur/hun-slog-sin-mor-ihjel-og-blev-beroemt-nu-er-hun-loesladt-men-stadig-ikke",
        "title": "Hun slog sin mor ihjel og blev berømt. Nu er hun løsladt. Men stadig ikke fri",
        "content": "Hidtil har hendes liv været én lang række af rædselsfulde begivenheder. For at slippe ud af sin mors alt for omklamrende klør fik hun hende slået ihjel – og tilbragte syv år i fængsel. Siden december 2023 har hun været en fri kvinde. Og lige så skørt det virker, er Gypsy Rose Blanchard nu ved at blive en så stor personlighed på sociale medier, at det nærmer sig kultstatus. Allerede den tredje juni udkommer en ny dokumentarserie om de første måneder efter fængslet »Life After Lock Up« (Livet efter indespærringen,red.). Her fortæller hun, hvad livet på de sociale medier »koster« hende i virkeligheden: »Jeg er i en anden form for fængsel.« Det meste af sin barndom tilbragte Gypsy Rose Blanchard som syg. Hendes mor satte hende i en kørestol, koblede hende til en sonde og fortalte hende, at hun havde leukæmi. Men det hele var en stor løgn. Over 150 forskellige doktorer undersøgte Gypsy Rose igennem årene. Eksperter mener, at Gypsy Roses mor led af sygdommen Münchhausen Syndrom by proxy, en sygdom som får en omsorgsperson, typisk en forælder, til at overdrive, finde på eller endda forårsage et barns sygom med det formål at få opmærksomhed. En tilstand som drev unge Gypsy Rose til at gøre det værste, man kan forestille sig. Sammen med sin daværende kæreste, Nicholas Godejohn, slog hun Clauddine »Dee Dee« Blanchard ihjel. 17 gange blev hun stukket af kæresten, imens Gypsy Rose gemte sig på badeværelset. Efter otte års fængsel kom Gypsy Rose ud på fri fod i december 2023.  Hvor de fleste måske ville sukke efter et liv i ro og mag efter livet i fængslet, er Gypsy Rose gået i en helt anden retning. Straks efter sin løsladelseoprettedehun en række konti på sociale medier, så hele verden kunne følge med i hendes nye frie liv. Hun har desuden gennemgået en større »transformation« efter løsladelsen. Hun har fået en plastikoperation af sin næse, for at se »mere feminin ud« og har fået nye tænder efter at hendes mors gentagne misbrug af hende, ledte til at alle tænderne måtte trækkes ud. Det skyldtes blandt andet det ekstremt stærke medicin imod epilepsi og leukæmi, som hendes mor tvang hende til at indtage. »Jeg gennemgår en personlig transformationsrejse i øjeblikket, og det omfatter også en fysisk,« fortalte hun til det amerikanske medieEntertainment Tonighti forbindelse med forandringen. I 2017 udkom dokumentaren »Mommy Dead and Dearest«, hvor Gypse Rose gav en række interview, og i 2019 udkom den populære fiktive tv-serie »The Act«, hvor skuespilleren Joey King spillede Gypsy Rose. Hun har desuden deltaget i flere interview med blandt andet »Dr. Phil« og i det populære tv-program »Good Morning America«. Og der er ingen ende på den offentlige optræden. Ud over dokumentarserien kommer hun også til at deltage i den spritnye sæson af et af verdens mest berømte realityprogrammer »Keeping Up with the Kardashians«.   Siden sin løsladelse er ikke én dag gået, hvor hun ikke er blevet heftigt diskuteret på sociale medier. Som Berlingske tidligere har beskrevet, blev Gypsy Rose verdensberømt efter sin løsladelse og har nu både en dokumentar, en e-bog og en fiktiv miniserie bag sig. Mange elsker hende og hylder den »usandsynlige folkehelt« og hendes frihed. Men der er langtfra kun opbakning til den nu 32-årige kvinde. I anledningen af mors dag lagde Gypsy Rose en TikTok-video ud, i skrivende stund har hun næsten 10 millioner følgere på TikTok. I videoen fremhæver Rose en række kvindefigurer, som hun har støttet sig op af i sit liv. Men hun nævner også sin afdøde mor – næsten ni år efter mordet. »Det går ikke ubemærket hen, at min egen biologiske mor ikke er her for at fejre mors dag, siger hun i videoen og fortsætter: »Jeg vælger at tænke det bedste om min mor på mors dag. Jeg vælger at tænke på de gode stunder. Jeg tænker ikke på, hvad hun gjorde mod mig, men på hende som person.« Flere mener, at videoen er »tonedøv«, og at Rose »opfører sig, som om hun ikke selv slog hende ihjel« – nogle er sågar gået så vidt som til at sendedødstruslertil hende efter videoen. Gypsy Rose har efterfølgende slettet videoen, som nåede at blive set 6,4 millioner gange. Men den nåede at vise, hvad hun allerede har slået fast. En ting er at være ude i friheden. En anden er at være fri.",
        "metadata": {
            "source": "https://www.berlingske.dk/kultur/hun-slog-sin-mor-ihjel-og-blev-beroemt-nu-er-hun-loesladt-men-stadig-ikke",
            "image_url": null,
            "publication_time": "Fredag d. 24. maj 2024, kl. 21.33",
            "author": "Karoline Noer",
            "related_links": [],
            "attachments": []
        }
    }
}