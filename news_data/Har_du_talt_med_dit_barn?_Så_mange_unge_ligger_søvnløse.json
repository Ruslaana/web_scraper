{
    "version": "1.0",
    "document": {
        "id": "https://www_berlingske_dk/dine-penge/har-du-talt-med-dit-barn-saa-mange-unge-ligger-soevnloese",
        "title": "Har du talt med dit barn? Så mange unge ligger søvnløse",
        "content": "Nætterne er blevet længere for mange unge. De vender og drejer sig. For bekymringerne fylder mere og mere. De er bange for, at pengene ikke rækker. At der ikke er råd til næste måneds husleje, når priserne på smør, mælk og øl går op og op. Med en spinkel økonomi og en begrænset indkomst lever mange unge fra måned til måned. Og det sætter sine spor. Hver femte danske unge i alderen 18 til 29 år har svært ved at sove om natten af bar bekymring for deres økonomi, mens 30 procent fortæller, at de ikke har styr på økonomien. Det er mere end en tredobling på blot ét enkelt år. De nye tal stammer fra en dugfrisk undersøgelse, som Finans Danmark og Forbrugerrådet Tænk har gennemført blandt 1.000 unge mellem 18 og 35 år. Spørger man Christian Heebøll Hammer, der er analysechef i Finans Danmark og en af økonomerne bagrapporten »Unge – Gæld, forbrug og opsparing«, er det »meget bekymrende«, for det handler om unges trivsel, der i forvejen er hårdt ramt. »Mange unge siger også, at de skærer ned på deres sociale forbrug. Der er en risiko for, at de lukker sig inde, mens de bliver mere frustreret over deres økonomi. Det er en meget alvorlig situation,« siger Christian Heebøll Hammer.  Dykker man ned i tallene fra Finans Danmark, har hver femte unge mellem 18 og 29 år svært ved at sove enten daglig eller flere gange om ugen på grund af bekymringer over deres privatøkonomi. For dem over 30 år gælder det endnu flere. Samtidig fortæller 30 procent af alle unge, at deres økonomi ikke hænger sammen i dag. For blot et år siden var tallet ni procent. Der er dermed sket en eksplosiv stigning i forbindelse med den nye økonomiske virkelighed, som vi alle er blevet ramt af siden Putins invasion i Ukraine. Værst står det til for de unge i hovedstaden og de øvrige store studiebyer. Her oplever flest, at økonomien ikke hænger sammen. Det er især studerende, ledige og selvstændige, der er allerhårdest presset, viser analysen. Men det er ikke kun den nuværende situation, der vækker bekymringer. De er også påvirket af verdensøkonomiens usikre fremtidsudsigter og spørger sig selv, om inflationen fortsat vil ligge på et højt niveau, og om hvad der vil ske med krigen i Europa. Det er noget af det, som også bekymrer de unge – særligt kvinder i alderen 18 til 35 år. Her er det nemlig over halvdelen, der i »høj grad« eller »meget høj grad« er bekymrede for fremtiden. Der er ingen tvivl om, at analysen er dyster læsning, mener Jacob Ruben Hansen, der er økonom i Forbrugerrådet Tænk og medforfatter på dele af rapporten. Tallene fortæller nemlig en hel del om, hvor hårdt presset unge er, når det gælder deres privatøkonomi. »Mistrivsel, søvnproblemer og bekymringer om fremtiden er desværre gengangere, når vi undersøger unges forhold til økonomi. Det er nogle af problemerne, der følger med, når man har ondt i økonomien. Og det giver en dårlig start på voksenlivet,« siger han.  Flere unge er gået ind i det seneste års krise på et tidspunkt, hvor de ikke har en stor opsparing, og så er det generelt nemt at slå bunden ud af deres i forvejen lille økonomi. »For nogle er det første gang, de står på egne ben. Derfor har de ikke så meget at sammenligne med. Det betyder, at det fylder endnu mere i deres bevidsthed, når de kan se kontoen nærme sig nul kroner måned efter måned,« siger Jacob Ruben Hansen. Danskerne har det seneste år oplevet den største udhulning af reallønnen siden 1950, inflationen har sat en uhørt rekord på 10,1 procent, mens alle pludselig har skullet forholde sig til en energikrise. Selvom det ikke nødvendigvis er de unge, der er blevet ramt af eksplosive gasregninger eller et hurtigvoksende boliglån, så har de alligevel stået for skud. »Mange unge har – krise eller ej – et stramt månedligt budget og en relativt lav indkomst. Derfor har vi desværre også set, hvordan de kraftige prisstigninger hurtigt har ædt store dele af deres i forvejen spinkle økonomi,« siger Christian Heebøll Hammer. Derfor har unge mennesker – ligesom så mange andre danskere – været tvunget til at skære massivt i forbruget i 2022. Blandt andet ved at skrue ned for energiforbruget, mindske køb af kød og økologiske varer samt sløjfe besøget hos tandlægen. »Vi har hørt historier om unge, der har taget det til ekstremerne ved at skrue usundt meget ned for varmen. Når man lever fra måned til måned, er der ikke meget tilbage at tage af, når man i forvejen har skruet på alle knapperne,« tilføjer Jacob Ruben Hansen fra Forbrugerrådet Tænk.  Berlingske har tidligere talt med 22-årige Hannah Asmann, som er en af de unge, der lever af SU og lønnen fra studiejobbet. Hun har det seneste år været hårdt ramt af den nye økonomiske situation. Det har betydet, at hun flere gange har måttet ty til opsparingen for at betale sine regninger, mens hendes tøjforbrug har taget et massivt dyk. Samtidig er øllene i fredagscafeen blevet sløjfet for at spare penge, mens restaurantbesøg og byture synes som en fjern fortid. »Det har jeg været nødt til at indse, at det kan jeg bare ikke,« fortæller hun til Berlingske. 22-årige Hannah Asmann mener, at vi bør snakke mere højt om problemer med økonomi for at bryde med det tabu, der ofte kan være forbundet med privatøkonomien. Det håber hun, at det seneste år kan hjælpe med til.Fold sammenLæs mereFoto: Rune Øe. I Forbrugerrådet Tænks gældsrådgivning, som rådet driver sammen med TrygFonden, mærker man også den øgede økonomiske bevidsthed hos unge. Flere har henvendt sig, hvor økonomien ikke nødvendigvis er »Luksusfælden-dårlig«, som Jacob Ruben Hansen formulerer det. I stedet efterspørger de hjælp til at få ryddet mere op i privatøkonomien. »Det er positivt, for tidligere blev vi primært kontaktet af unge, der sad fast i den her gældsspiral. Nu gør de derimod noget ved deres økonomi tidligere, og så er det nemmere at få bedre styr på den,« siger Jacob Ruben Hansen. Ifølge Jacob Ruben Hansen er dårlig privatøkonomi ofte underlagt et stort tabu, hvilket de nye tal også vidner om. Derfor kommer han med en klar opfordring til de unge, der lige nu kæmper med bekymringer og søvnløse nætter. »De unge vil hellere ligge søvnløse end at snakke om privatøkonomien. Derfor opfordrer vi folk til at snakke med andre om deres økonomi, før det bliver en så stor bekymring,« siger han. Det kan blandt andet være med venner, familie eller Forbrugerrådet Tænk, hvor der er gratis og anonym rådgivning. Og så vil det være en god idé at lade andre kaste et blik på økonomien, så man kan få hjælp til at genvinde overblikket. »Det er svært at få økonomien til at hænge sammen. Det er en vigtig læring, at det skal være mere normalt at snakke om problemer og overvejelser om egen privatøkonomi,« siger Jacob Ruben Hansen og slår fast, at vi skal aftabuisere dårlig privatøkonomi. Generelt har økonomien vist sig at være meget mere robust end frygtet – og det er ikke uvæsentligt, lyder det fra analysechefen i Finans Danmark, Christian Heebøll Hammer.Fold sammenLæs mereFoto: PR. Det er ikke så underligt, at unge mennesker har været ramt af en storm af bekymringer. Foruden krig, energikrise og inflation har de det seneste år skullet lægge øre til dystre prognoser om, at en recession er på vej. Men jobfesten er stadig i gang, inflationen er på vej ned, og den danske økonomi klarer sig i bund og grund meget godt. Med andre ord: Recessionen har holdt sig væk. Indtil videre. Derfor mener Christian Heebøll Hammer, at vi endnu ikke har været ramt af en decideret økonomisk krise, for det kræver nemlig et drastisk fald i beskæftigelsen. Og det er ikke sket. De seneste tal fra Danmarks Statistik viser nemlig, at 60.000 mennesker kom i arbejde i hele 2022, mens hele 1.810 personer kom i beskæftigelse i december. Dermed lader det ikke til, at fremtiden ser så dyster ud som først antaget. »Chancerne for en blød landing ser absolut bedre ud nu, men det er stadig svært at sige, hvad der kommer til at ske,« siger Christian Heebøll Hammer. Generelt har økonomien vist sig at være meget mere robust end frygtet. Og netop dét er vigtigt at huske på, når bekymringerne rammer, lyder det fra analysechefen i Finans Danmark.  BERLINGSKE BYDERKRISEN VELKOMMENDu mærker det også. Huspriserne falder. Alting bliver dyrere. Krigen raser i Europa. Til tider kan kriser og krig føles som et mørkt bæst, der overmander os. Men det er netop, når vi står over for de sværeste kriser, vi mennesker kan mest. Heller ikke denne tids kriser er uovervindelige. Hverken for dig eller for verden. Vi kan knække krisen.Få svarene på hvordan - nårBerlingske byder krisen velkommen.LÆS MERE HER  BERLINGSKE BYDER KRISEN VELKOMMEN",
        "metadata": {
            "source": "https://www.berlingske.dk/dine-penge/har-du-talt-med-dit-barn-saa-mange-unge-ligger-soevnloese",
            "image_url": "https://berlingske.bmcdn.dk/media/cache/resolve/image_x_large/image/165/1654094/24366944-.jpg",
            "publication_time": "Mandag d. 13. marts 2023, kl. 10.00",
            "author": "Signe Westermann Kühn",
            "related_links": [],
            "attachments": []
        }
    }
}