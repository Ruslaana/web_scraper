{
    "version": "1.0",
    "document": {
        "id": "https://www_berlingske_dk/europa/eu-indforer-malrettede-sanktioner-mens-lukasjenko-strammer-grebet-i",
        "title": "EU indfører målrettede sanktioner, mens Lukasjenko strammer grebet i Hviderusland",
        "content": "Det var en udvikling i Hviderusland, som flere politiske kommentatorer på forhånd havde advaret mod. »Lad jer ikke narre af, at Lukasjenko har lagt en blødere taktik for dagen ved at frigive nogle demonstranter og slå en mere forbrødende tone an: Det må indtil videre betragtes som del af en strategi, hvor en blødere taktik kan slå tilbage over i en hårdere, mere voldelig tilgang. Der er intet tegn på, at Lukasjenko er klar til at trække sig,« skrev den anerkendte russiske analytiker Tatjana Stanovaja i en analyse mandag. Og onsdag skete det så. Landets illegitime præsident, Aleksandr Lukasjenko, er på ny begyndt at stramme grebet og sende uropolitiet på gaden i Minsk. Siden sidste torsdag har folk fået lov at demonstrere relativt uhindret, og i weekenden gik op mod en million hviderussere fredeligt på gaden over hele landet. Men nu er uropolitiet igen begyndt at afbryde demonstrationer og anholde folk. Samtidig er der flere steder i Hviderusland arrangeret demonstrationer til støtte for Aleksandr Lukasjenko. De omfattende strejker fortsatte dog stadig på flere statslige virksomheder rundt om i landet. I provinsbyen Grodno i det vestlige Hviderusland harde lokale myndigheder undskyldtfor den hårdhændede behandling af fredelige protester, givet tilladelser til demonstrationer i centrum og lovet demonstranterne, at de også vil få sendetid på lokal-TV.  Riot police dispersed and detained people who came to support the striking workers near Minsk tractor Works (MTZ).pic.twitter.com/XuqUEXaLm4 I de første tre dages voldelige nedkæmpelse af protesterne blev knap 7.000 mennesker anholdt. I alt er der bekræftet fem dræbte demonstranter. Omkring 70 mennesker er fortsat meldt savnet. Det seneste dødsfald blev offentliggjort onsdag, en mand der døde af sine skudsår i provinsbyen Brest i det vestlige Hviderusland. Her skød politiet sidste tirsdag med skarpt mod en gruppe demonstranter, som de påstod, var bevæbnede.  Henadzi Shutau from Brest died in the hospital after being shot by the Lukashenka's security forces during the protests. He was 43 years old. He got a gunshot wound on 11 August.He is the fifth officially confirmed victim. Seventy people are missing.pic.twitter.com/xqBHoR0vTj Onsdag mødtes også EU-lederne på videomøde for at aftale målrettede sanktioner mod de ansvarlige for overgrebene. »Det er i dag blevet bekræftet af EU-ledere, at man vil lave målrettede, personlige sanktioner mod regimets ansvarlige. Det må aldrig blive omkostningsfrit at begå overgreb mod fredelige demonstranter, som bruger deres ytrings- og forsamlingsfrihed til at kræve demokrati og reformer. Derfor er sanktioner rigtig vigtige,« siger udenrigsminister Jeppe Kofod (S). I en videotale forud for mødet opfordrede oppositionsleder Svetlana Tikhanovskaja EU-lederne til attage afstand fra valgresultatetog den siddende præsident, Aleksandr Lukasjenko. »Lukasjenko har tabt al legitimitet i vores land,« sagde Svetlana Tikhanovskaja, der har sat sig i spidsen for et selvudnævnt overgangsråd, der skal før Hviderusland mod nye, frie valg med internationale observatører. Hun opfordrer EU-lederne til at støtte dette arbejde. Ifølge Financial Times har oppositionen også henvendt sig til Rusland med løfter om at opretholde det tætte samarbejde efter et magtskifte. Hvideruslands økonomi er stærkt afhængig af Rusland, men på det seneste har forholdet taget skade af gentagne konflikter over blandt andet prisen på olie. Konflikter, som oppositionen giver Lukasjenko skylden for. »Vi vil derimod arbejde for gensidigt fordelagtige relationer med alle vores partnerlande,herunder selvfølgelig Rusland,« lyder det ifølge Financial Times fra Maria Kolesnikova, der er en af Svetlana Tikhanovskajas nærmeste rådgivere. Ruslands præsident, Vladimir Putin, diskuterede tirsdag situationen i Hviderusland i telefonsamtaler med den tyske kansler, Angela Merkel, med den franske præsident, Emmanuel Macron, og med formanden for Det Europæiske Råd, Charles Michel. Her advarede han ifølge en pressemeddelelse fra Kreml mod, at »udenlandske aktører« skulle blande sig i Hvideruslands interne anliggender. På et pressemøde efter rådsmødet afviste Charles Michel at svare på, om han ser Rusland som en allieret eller en modstander i Hviderusland. »Hvideruslands fremtid skal afgøres af det hviderussiske folk, ikke af Bruxelles eller Moskva. Jeg håber, at vi fra begge sider kan blive enige om at støtte de positive kræfter i landet, der er klar til at arbejde for en fredelig magtoverdragelse,« sagde Charles Michel.",
        "metadata": {
            "source": "https://www.berlingske.dk/europa/eu-indforer-malrettede-sanktioner-mens-lukasjenko-strammer-grebet-i",
            "image_url": null,
            "publication_time": "Onsdag d. 19. august 2020, kl. 18.14",
            "author": "Emil Rottbøll",
            "related_links": [],
            "attachments": []
        }
    }
}