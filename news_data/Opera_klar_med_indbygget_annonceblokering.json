{
    "version": "1.0",
    "document": {
        "id": "https://www_berlingske_dk/virksomheder/opera-klar-med-indbygget-annonceblokering",
        "title": "Opera klar med indbygget annonceblokering",
        "content": "Den første internetbrowser med indbygget blokeringsmulighed for annoncer for derved at tilgå sider på nettet hurtigere er en realitet, men samtidig står den norske browser Opera foran at skulle sige farvel til hver tredje medarbejder, når opkøbet af det bliver gennemført. Opera, som har danskeren Lars Boilesen som administrerende direktør, meldte torsdag nyeste udviklerudgave af sit internetprogram af samme navn klar. Nu har Opera indbygget annonceblokering, hvor man hidtil har skullet hente et tillægsprogram og selv installere og aktivere det, hvis man ville slippe for annoncer på de sider, som man besøger.  Lige nu er annonceblokeringen kun en del af Opera til PCer, men den vil også blive bygget ind i Opera til mobiltelefoner - et marked, hvor Opera er meget stor, fordi programmet formår at klemme netsiderne ned på enhver skærmstørrelse, så man kun skal rulle op og ned, ikke til siderne, for at læse det hele. Ved at blokere for annoncerne bliver siderne hentet hurtigere. Samtidig øger det beskyttelsen af privatlivets fred og sikkerhed, ligesom man ikke distraheres så ofte. Det er dog helt op til en selv, om man vil slå filteret til. Visse netsteder kan ikke vises, hvis der blokeres for annoncerne, fordi de lever af at vise dem.  Opera siger selv, at det kan gå helt op til 90 procent hurtigere, hvis man blokerer for annoncerne. 281 millioner har i øjeblikket Opera installeret på deres telefon verden over. Opera står for at blive overtaget af en gruppe af kinesiske virksomheder med Kunlun Tech i spidsen. De har lagt et bud på 10,5 milliarder norske kroner for det norske selskab, hvis første internetbrowser kom i 1995. Siden har Opera oftest været først med nytænkende funktioner og har - også uden annonceblokering - ry for at være blandt de hurtigste internetbrowsere.  Mangemilliardæren Zhou Yahui, som er bestyrelsesformand for Kunlun Tech, sagde tirsdag til det amerikanske Magasin Forbes, at 530 af Operas 1.600 ansatte risikerer at miste deres job, hvis kineserne køber selskabet og afnoterer det fra børsen i Oslo. Tilbuddet fra det kinesiske konsortium gælder frem til 15. marts.",
        "metadata": {
            "source": "https://www.berlingske.dk/virksomheder/opera-klar-med-indbygget-annonceblokering",
            "image_url": "https://berlingske.bmcdn.dk/media/cache/resolve/image_x_large/image/7/78886/12602754-pix-opera.jpg",
            "publication_time": "Torsdag d. 10. marts 2016, kl. 13.30",
            "author": "Thomas Breinstrup",
            "related_links": [],
            "attachments": []
        }
    }
}