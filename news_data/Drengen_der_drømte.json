{
    "version": "1.0",
    "document": {
        "id": "https://www_berlingske_dk/kultur/drengen-der-droemte",
        "title": "Drengen der drømte",
        "content": "Da filmstjernen Leonardo DiCaprio var barn, boede han i forskellige kvarterer i Los Angeles, som han senere karakteriserede som »Hollywoods ghettoer«. Selv om familien ikke ligefrem var forarmet, blev drengen tidligt vidne til kvarterets sociale problemer. Fra familiens stuevindue, der lå på førstesalen over et skarpt hjørne af Hollywood Boulevard, kunne han se crackdealere og prostituerede lave deres forretninger. Men Hollywood er også drømmenes holdeplads, og selv om det lykkes for de færreste, undgår byens indbyggere sjældent at blive smittet af drømmen om at blive »noget ved filmen«. Leonardo DiCaprio drømte om at blive en ny Robert de Niro, en skuespiller, hvis dedikerede præstationer han allerede som barn havde opdaget og beundret for film som »Taxi Driver« og »Raging Bull«. Stjerne i en trængt branche I dag er den 35-årige DiCaprio en af de få stjerner i den trængte filmbranche, der stadig kan garantere en films succes. I øjeblikket skaber Christopher Nolans storladne science fiction-film »Inception« køer foran biografernes billetluger, og Leonardo DiCaprio har en stor del af æren for, at filmen allerede er en kritisk og økonomisk succes. Ganske vist bruger anmelderne flest lovord på det krøllede og intelligente manuskript om en gruppe drevne »drømmespioner«, der manipulerer med industrimagnaters bevidstheder, mens de sover. Men der er næppe tvivl om, at det er DiCaprios solide personlighed og autentiske skuespil, der holder sammen på filmen. Uden den virkelighedstro professionalitet, han tilfører rollen som drømmejæger, ville publikum grine ad filmens visuelle løjerligheder med væltende byer og svævende gangstere. Opkaldt efter Da Vinci Leonardo DiCaprio fik navn inden han blev født, da hans mor Irmelin første gang mærkede ham sparke under et museumsbesøg, hvor hun netop studerede et maleri af Leonardo da Vinci. Kort efter at forældrene flyttede til Los Angeles, blev de skilt, men Leonardo bevarede kontakten til sin far, der var en halvkendt tegneseriekunstner, og fik tidligt et indblik i kunstnerlivets op- og nedture. Som mange Hollywood-børn blev han af sin mor taget med til auditions til reklamefilm og TV-serier i håb om, at det kunne supplere hendes sekretærindkomst. Leonardo var ikke det nemmeste barn at dirigere foran et kamera og formåede som femårig at blive sendt hjem fra et TV-studie, fordi instruktøren havde opgivet at styre ham. Hurtigt blev han dog fortrolig med mekanismerne i et filmstudie, og snart blev hans blonde hoved et fast indslag i både mælkereklamer og TV-serier. En anonym birolle i 1980er-versionen af TV-serien »Lassie« gav ingen forvarsler om den dybde, han senere skulle præstere i sine film, ej heller hans første spillefilmsrolle i discountgyseren »Critters 3« fra 1991. Da magede det Hollywoods filmguder, at DiCaprio skulle have sit livs chance, og den 17-årige dreng greb den og fik det bedst tænkelige ud af den. Ud af 400 jævnaldrende ansøgere valgte hans store forbillede Robert de Niro i 1993 at caste DiCaprio i filmen »This Boys Life«, der handler om en drengs opgør med sin voldelige stedfar. Filmen blev ikke det ønskede gennembrud, men for alle i filmbranchen stod det nu klart, at DiCaprio ville kunne foretage det vanskelige skift fra barnestjerne til voksenstjerne. Det beviste han eftertrykkeligt allerede samme år, da han spillede narkoman og trækkerdreng i filmatiseringen af New Yorker-digteren Jim Carolls selvbiografiske »The Basketball Diaries«. For en skuespiller, der ville bevise sit værd som andet et kønt ansigt, var rollen en gave fra himlen. Den meget drengede DiCaprio, der i forvejen var tynd som et siv, tabte sig til rollen og blev udstyret med en ligbleg ansigtskulør, der blot understregede hans engleagtige udseende. I filmens mest kendte scene forsøger Jim forgæves at overtale sin mor til at give ham tyve dollars til et fix. Med snot og tårer flyvende til alle sider, trygler og forbander han hende så voldsomt, at det rystede publikum flyder over med medynk. Der stod Robert de Niro over hele den intense præstation, men DiCaprio var ikke længere Troldmandens Lærling. Han havde fundet sin egen stemme, og publikum var begyndt at lytte efter. Endnu var DiCaprio blot et menigt medlem af det daværende brat pack, som da bestod af blandt andre River Phoenix og Johnny Depp. Men dette blev brat forandret, da der i 1997 var premiere på årtiets store filmfænomen, James Camerons »Titanic«, en kolos af en film, der slog enhver tænkelig filmrekord - fra kulisse- og budgetstørrelse til antal solgte billetter og antal tildelte Oscar-priser. I »Titanic« spiller DiCaprio den fattige emigrant Jack Dawson, der med ukuelig livsappetit kurtiserer en rigmandspige (Kate Winslet) på skibets øverste dæk. Winslet og DiCaprio er begge fremragende i rollerne, men ingen kunne have forudset den hysteriske tilbedelse som DiCaprio blev tildelt efter filmens premiere. Millioner af teenagepiger så filmen snesevis af gange for at drømme og græde sig væk i denne moderne og tragiske Askepot-fortælling og var derved med til at sikre filmen en uhørt høj indtjening uge efter uge. Fænomenet »Leo-mania« blev et nyt buzzword, men Leonardo selv mistede kontrollen over sin karriere. »Mit navn tilhørte ikke længere mig selv. Jeg var blevet en slags ting, og jeg ville gerne af med det image, jeg havde fået tildelt i filmen. Så jeg tog en masse roller der skulle ødelægge det billede, og det havde jeg det sjovt med, men det bankede mig nogle trin ned af stjernestigen,« sagde DiCaprio nogle år senere. Leonardo DiCaprio lærte tidligt at holde sig fra de dårlige vaner, som rock- og filmidoler tillægger sig, ikke mindst takket være hans ven River Phoenix' narkorelaterede dødsfald i 1992. De forholdsvist få skandaler fra DiCaprios privatliv stammer fra de første år efter »Titanic«. Værst da medlemmer af DiCaprios faste skare af festløver angreb skuespilleren Roger Wilson, angiveligt på opfordring fra DiCaprio selv. Wilson forlangte erstatning fra stjernen på 45 millioner dollar, men sagsanlægget blev fire år senere afvist af domstolen. DiCaprio kunne dog også tage »Titanic«-virakken fra den humoristiske side, og hans næste filmrolle var i Woody Allens »Celebrity«, hvor han spiller en forkælet og hysterisk filmstjerne. Siden har han søgt at lægge afstand til de kedelige egenskaber, mange tillægger de største stjerner. »Så snart tilstrækkeligt mange mennesker har givet dig komplimenter, og man har fået den magt, der følger med at blive en stjerne - så bliver man ikke nødvendigvis et arrogant røvhul. Men man får en falsk fornemmelse af sin egen betydning. Man bilder sig ind, at man har ændret historiens gang,« sagde Leonardo DiCaprio. Hans egen løsning på selvcentreringens problem blev at kaste sig ud i øko-aktivisme i lighed med andre Hollywood-stjerner. Få har dog drevet det så langt som DiCaprio, hvis seneste projekt drejede sig om at købe og indrette øen Blackadore Caye i Belize som rejsemål for øko-turister i luksusklassen. Privat lykkedes det ham at holde så meget låg på sit eget privatliv, at han kunne leve op til sit eget (og Robert De Niros) credo om ikke at få unødig opmærksomhed og således gøre det vanskeligere for publikum at se ham i nye roller. Filmmæssigt tog han fat på et nyt kapitel af sin karriere, da han fulgte i hælene på sit idol De Niro, og blev filminstruktøren Martin Scorseses nye foretrukne leading man. Første resultat af samarbejdet var den storladne »Gangs of New York«, hvor DiCaprio for første gang syntes at have smøget teenageidolskikkelsen af sig. Til sin rolle som bandelederen Amsterdam Vallon optrænede DiCaprio adskillige kilo muskler, hvilket hans medspiller Daniel Day Lewis fik at mærke, da de skulle udkæmpe et slagsmålsscene og fik brækket sin næse. Den drengede drømmer var blevet slagkraftig, og selv om han med sit barneansigt ikke helt kunne præstere samme dyriske farlighed som Robert De Niro, var han gedigen i nervøst intense karakterroller som for eksempel i filmportrættet »The Aviator« om den neurotiske milliardær Howard Hughes. En af de bedste i nyere tid er Sam Mendes melankolske »Revolutionary Road«, der genforenede ham med Titanic-stjernen Kate Winslet. Her spiller de et amerikansk forstadspar i dyb eksistentiel kedsomhed, der forgæves forsøger at starte en ny tilværelse i Europa. »Jeg vil føle ting. Virkelig føle dem,« forklarer DiCaprios karakter i »Revolutionary Road« Frank Wheeler, og med den indlevelse, DiCaprio lægger i rollen, går publikum fra biografen med et stort ønske om, at også de vil føle noget, opleve og opnå noget. For DiCaprio har vist dem, at det kan lade sig gøre.",
        "metadata": {
            "source": "https://www.berlingske.dk/kultur/drengen-der-droemte",
            "image_url": "https://berlingske.bmcdn.dk/media/cache/resolve/image_x_large/image/84/842537/2911915-drengen-der-drmte.jpg",
            "publication_time": "Søndag d. 08. august 2010, kl. 08.03",
            "author": "Kristian Lindberg",
            "related_links": [],
            "attachments": []
        }
    }
}