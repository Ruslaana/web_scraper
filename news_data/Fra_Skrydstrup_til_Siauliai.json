{
    "version": "1.0",
    "document": {
        "id": "https://www_berlingske_dk/kommentatorer/fra-skrydstrup-til-siauliai",
        "title": "Fra Skrydstrup til Siauliai",
        "content": "Når de seks danske F-16 fly flyver fra Skrystrup til Siauliai i Litauen, er det et udtryk for at selvom man er et lille land behøver man ikke at gå i små sko. Storbritannien sender fire fly til beskyttelsen af det baltiske luftrum og at Danmark således endnu engang slår over vores vægtklasse viser det, at det danske forsvarkan sine ting og ikke er bange for at gøre det. At F-16 flyene overhovedet lander i Litauen for hel af opfylde NATO’s forpligtelse til at beskytte et af sine medlemslande er en succes af en anden karakter. For i 1990’erne arbejdede Danmark hårdt for at sikre, at de baltiske lande kunne blive medlemmer af NATO. At gøre de baltiske lande til medlem af NATO var en succes af en størrelse, som i mindre beskedne lande mindst havde givet en rytterstatue til den daværende udenrigsminister. Efter de baltiske landes medlemskab var det pludselig ikke længere Åkirkeby, som var den by i NATO, der var tættest på Rusland, men derimod Rezekne i Litauen. Hvor danskerne i løbet af den Kolde Krig havde måtte leve med udsigten til at skulle invaderes af Warszawa-pagten med atomvåben og det hele for derefter at skulle forsvares af 30.000 amerikanske marinesoldater, betød de baltiske landes NATO-medlemskab, at hvis det skulle komme dertil, så var det ikke i vores porcelænsbutik at tyrene blev sluppet løs. Hvad vi havde vundet ved ikke at være slagmark, havde balterne vundet ved at have tegnet den mest guldrandede sikkerhedspolitiske forsikringspolice, som findes.  Måske ville manikke have kunnet fortænke Danmark i at hvile på laurbærrene, og putte sig i smug i sin nye gunstige geopolitiske position. Ganske vist skar vi dybt og længe i forsvarsbudgettet, men netop det forhold, at Danmark ikke igen skulle forsvare ved Køge bugt gav lejligheden til at indrette et forsvar, der ikke skulle bruge penge på at holde krudtet tørt, hvis russerne nu dukkede op. I stedet blev pengene brugt på at indrette et mobilt og moderne forsvar. I Bosien og i Kosovo, i Irak og Afghanistan, ud for Afrikas horn og over Libyen har det forsvar lært faget på en måde, som det aldrig ville have kunnet, hvis det som det svenske og norske forsvar stadig spejdede efter om russerne nu ikke snart kom. Derfor er de F-16 flyv, som Danmark sender, en styrke man skal regne med. Danmark har haft et strategisk overblik og en snusfornuftig sans for, hvordan man kunne få mest muligt forsvar for pengene, som tjener os vel, når Putin spiller med musklerne. Det gør også at dansk forsvar er gearet til den omstilling, som nu står for døren. For vel er vores strategisk grænse rykket mod øst, men Danmark er ikke på magisk vis blevet en ø i Atlanterhavet. Et mere aggressivt Rusland er lige så farligt som før, vi er bare bedre forberedt. ",
        "metadata": {
            "source": "https://www.berlingske.dk/kommentatorer/fra-skrydstrup-til-siauliai",
            "image_url": "https://berlingske.bmcdn.dk/media/cache/resolve/image_x_large/image/87/873238/7268883-f16.jpg",
            "publication_time": "Lørdag d. 29. marts 2014, kl. 20.00",
            "author": null,
            "related_links": [],
            "attachments": []
        }
    }
}