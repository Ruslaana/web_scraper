{
    "version": "1.0",
    "document": {
        "id": "https://www_berlingske_dk/kommentatorer/krigen-i-kaukasus-hvad-rager-den-mig",
        "title": "Krigen i Kaukasus – hvad rager den mig?",
        "content": "Nagorno Karabakh. Aserbajdsjan. Armenien. Det er meget langt væk, og de færreste kan nok finde det på kortet. Men nu kriges de igen dernede. Man hører sjældent om det i medierne. Hvad kommer det os ved? Det gør det i allerhøjeste grad. For den krig, der er blæst op i noget, der ellers er kaldt en »frossen konflikt«, kan hurtigt brede sig og involvere stormagter, som helst ikke skal komme i totterne på hinanden. Der var en gammel revyvise på Nørrebros Teater: »For det første, hvor ligger Korea?« Det fandt man som bekendt ud af en del år senere. Krigen i Kaukasus er er skoleeksempel på, at frihedens medalje har en bagside. Nemlig at gamle etniske og religiøse konflikter kan bryde ud i lys lue, når man ikke længere er underkastet et pres for at holde fred. Og så kan det gå rivende galt. De to nabolande i Kaukasus – Armenien og Aserbajdsjan – har været i strid med hinanden i århundreder. Armenien er et kristent land – de hævder at være det ældste kristne land i Europa – og Aserbajdsjan er et muslimsk land. For ca. 100 år siden havde de begge et par år som selvstændige nationer, men så kom den røde hær, og de blev opslugt af Sovjetunionen. Derefter var der ikke længere plads til de stridigheder, som i århundreder havde kostet så meget blod. Men så begyndte tøjlerne at blive slappere midt i 1980erne, og der opstod en regulær krig mellem de to, som endnu var sovjetrepublikker. Stridens årsag var den lille enklave Nagorno Karabakh, som ligger inde i Aserbajdsjan, men som har et overvældende stort armensk befolkningsflertal. De ville hjem til Armenien, fordi de blev udsat for overgreb fra regimet i Aserbajdsjan. Armenerne har haft en grum historie, klemt inde af store naboer. Det har gjort dem særligt følsomme overfor pres udefra.Folkedrabet i begyndelsen af sidste århundredekostede en million armenere livet og drev mange i landflygtighed. Det er stadig en kilde til strid med Tyrkiet. Og fra den tid er der en stor armensk diaspora, ikke mindst i USA. Krigen blussede igen op midt i 1990erne, og Armenien erobrede efter blodige kampe kontrollen over et uvejsomt og bjergrigt hjørne af Aserbajdsjan, så de havde forbindelse til Nagorno Karabakh. Lige siden har der med mellemrum været uroligheder og kampe, og der er fremsat et utal af fredsplaner. Begge lande er medlem af OSCE, og det ville være i organisationens ånd, hvis der blev afholdt folkeafstemninger, og forsøgt forhandlet en korridorløsning mellem Armenien og Nagorno Karabakh. Men det er ikke lykkedes at få en »sønderjysk løsning« stablet på benene. Nu kæmpes der så igen. Og som verden ser ud i dag, har mæglingsforsøg ringe udsigter. Coronaen vanskeliggør den type diplomati, som er nødvendig. USA, der i 1994 var med til at forhandle en våbenhvile på plads sammen med Rusland, har ikke lyst til at blande sig i regionale konflikter. Rusland tøver, der er nok af hjemlige problemer. Men Tyrkiet blander sig åbenlyst med støtte til Aserbajdsjan. Og Iran rasler med sablen. OSCE har i forvejen hænderne fulde af kampene i Østukraine, hvor man må nøjes med daglige »monitoreringer« af, hvad der sker. Det roterende formandskab ligger hos Albanien, der har sine egne problemer at slås med på Balkan. Og flere af de regionale aktører sælger åbenlyst våben til begge sider. Også Rusland, selv om der eksisterer en militær alliance med Armenien. For Aserbajdsjan har olie, og en vigtig gasledning går til Tyrkiet, tæt på de områder, hvor der kæmpes. Tidligere har Armenien haft det bedst udrustede og mest motiverede militær. Nu har Aserbajdsjan fået tyrkiske droner, som har vist sig at være et meget stærkt våben; se bare, hvad de lægger ud på YouTube. Propagandakrigen er også i fuld gang. Og meget tyder på, at Tyrkiet sender militser fra Syrien – hvor Tyrkiet og Rusland står over for hinanden i den borgerkrig, der bare fortsætter. Forleden fik den drevne russiske udenrigsminister, Sergej Lavrov, forhandlet en ny våbenhvile på plads. Den holdt mindre end et døgn. Og vi står nu med en åbenlys risiko for, at konflikten vokser og kommer til at omfatte i første omgang både Rusland og Tyrkiet, hvor præsident Erdogan er gået meget langt i sine bestræbelser på at manifestere Tyrkiet som en regional islamisk magt. Det gør han i Syrien og Libanon og nu også i Kaukasus. Internationale organisationer er kun noget værd, hvis de støttes af de stormagter, der sidder på magten. Striden i Kaukasus, som truer med at brede sig, burde få flere til at lægge kræfterne i for at genopfinde de institutioner, der skulle sikre freden i det nye Europa og dets naboområder. Uffe Ellemann-Jensen er fhv. udenrigsminister (V)",
        "metadata": {
            "source": "https://www.berlingske.dk/kommentatorer/krigen-i-kaukasus-hvad-rager-den-mig",
            "image_url": "https://berlingske.bmcdn.dk/media/cache/resolve/image_x_large/image/134/1344241/23547941-uffe-ellemann-jensen.jpg",
            "publication_time": "Tirsdag d. 13. oktober 2020, kl. 17.00",
            "author": "Uffe Ellemann-Jensen",
            "related_links": [],
            "attachments": []
        }
    }
}