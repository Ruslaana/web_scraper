{
    "version": "1.0",
    "document": {
        "id": "https://www_berlingske_dk/danmark/astrofysiker-det-ser-ud-som-om-nogen-har-taget-en-bid-af-solen",
        "title": "Astrofysiker: Det ser ud som om nogen har taget en bid af solen",
        "content": "Hvis vejret tillader det, kan man tirsdag ved middagstid opleve en delvis solformørkelse. I Danmark vil Solen blive dækket af op til 37,3 procent af Månen. Astrofysiker ved DTU Michael Linden-Vørnle oplever solformørkelsen fra Rundetårn i København. Heldigvis har der været nogle huller i skyerne, så han og de andre fremmødte har kunne se glimt af den delvist formørkede Sol. »Det ser jo ud som om, der er nogen, der har taget en bid af Solen, fordi Månen går ind og dækker for en del af solskiven.« »Da formørkelsen toppede her klokken 12.11, var det næsten 47 procent af solskivens diameter – omkring 36 procent af solskivens areal – der var dækket,« siger han. Den delvise solformørkelse kommer til at strække sig fra det østlige Grønland til det vestlige Mongoliet med linje ind over Europa. Og fra Sri Lanka og Maldiverne i syd til Svalbard i Norge i nord. /ritzau/ ",
        "metadata": {
            "source": "https://www.berlingske.dk/danmark/astrofysiker-det-ser-ud-som-om-nogen-har-taget-en-bid-af-solen",
            "image_url": "https://berlingske.bmcdn.dk/media/cache/resolve/image_x_large/image/160/1607628/24242541-belgium-solar-eclipse-sciences.jpeg",
            "publication_time": "Tirsdag d. 25. oktober 2022, kl. 12.47",
            "author": null,
            "related_links": [],
            "attachments": []
        }
    }
}