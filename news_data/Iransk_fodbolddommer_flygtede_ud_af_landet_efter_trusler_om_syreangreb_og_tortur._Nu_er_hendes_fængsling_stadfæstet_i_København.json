{
    "version": "1.0",
    "document": {
        "id": "https://www_berlingske_dk/indland/iransk-fodbolddommer-flygtede-ud-af-landet-efter-trusler-om-syreangreb-og",
        "title": "Iransk fodbolddommer flygtede ud af landet efter trusler om syreangreb og tortur. Nu er hendes fængsling stadfæstet i København",
        "content": "Mandag morgen – lillejuleaftensdag – blev den kvindelige iranske fodbolddommer Mahsa Ghorbani anholdt i Kastrup Lufthavn. Hun er på flugt fra det iranske præstestyre. Julenat tilbragte Ghorbani i dansk politis varetægt, og hun blev fremstillet i grundlovsforhør i dommervagten ved Københavns Byret juleaftensdag. Dommeren besluttede en varetægtsfængsling på 22 dage på en begrundet mistanke om dokumentfalsk. Fængslingskendelsen blev kæret af Ghorbanis forsvarer til Østre Landsret, som har brugt de seneste dage på at tage stilling til, om hun kunne løslades. Til Berlingske fortæller hendes advokat, at dommerens fængselskendelse er blevet stadfæstet af Østre Landsret: »Kendelsen er blevet stadfæstet, og så fortsætter vi med at se, hvad vi kan gøre for at få hende løsladt så hurtigt som muligt,« siger Daniel Rosenkilde. Det er alt, hvad forsvarsadvokaten på nuværende tidspunkt ønsker at fortælle om sagens udvikling. Det var en ked af det og »synligt påvirket« Mahsa Ghorbani, der forvirret og ængstelig blev fremstillet for en dommer i København, har Daniel Rosenkilde tidligere fortalt tilBerlingske. Planen var egentlig, at hun ville flygte – først via Tyskland, over Istanbul, Stockholm, København og så videre til Edinburgh, Storbritannien, og dér søge asyl. Danmark var bare et stop på vejen.  Prominent international football referee Mahsa Ghorbani has left Iran due to threats and pressure from the country’s security forces, according to information exclusively obtained by Iran International.https://t.co/2P2X5N7J9Epic.twitter.com/OKekvq0yox Men kort tid før Ghorbani skulle boarde sit fly fra København til Edinburgh, blev hun anholdt og sigtet for at have forfalsket en tysk opholdstilladelse. Advokat Daniel Rosenkilde har tidligere beskrevet sagen som »tragisk« og sagt, at det er grotesk, at hun blev varetægtsfængslet i stedet for at blive behandlet som en asylansøger. Ekstra Bladetskriver, at Ghorbani flere gange i dommervagten gentog, at hun var sikker på, at hendes visum var i orden. Mahsa Ghorbani er ikke hvem som helst. Hun er en fodbolddommer i Iran, der er blevet kendt for sin stille trods mod det iranske styre. Tilbage i 2018 dømte hun en kamp, hvor hun ifølge det iranske præstestyre var upassende klædt på. Med lange ærmer og en tilknappet krave var hun helt tildækket på overkroppen. Hendes hår var også dækket til. Problemet lå i, at hun bar et par klassiske fodbolddommershorts og derfor viste bare ben og knæ frem fra sokker til shorts.  Her name is Mahsa Ghorbani. She’s Iran’s first international female referee.Mahsa has just been barred from participating in the World Cup by the regime.You know why? Because she’s not “properly” veiled and her legs are visible!This sick regime is obsessed with our bodiespic.twitter.com/CPng4xzmNZ I et interview tildet iranske medie IranWirehar hun nyligt fortalt om det stigende sikkerhedspres, som hun føler sig udsat for. Ifølge hende er roden til problemerne, at hun har fortalt venner og kollegaer om en særlig drøm om »en dag« at dømme en stor fodboldbegivenhed uden hijab på. Ganske som alle de andre kvindelige fodbolddommere på internationalt plan får lov til. I Iran er fodbold højt elsket af folket, både blandt kvinder og mænd. Men at holde af sporten i sådan en grad, at man kan dukke op og fejre sit yndlingshold på stadions, har i årevis været forbudt for kvinderne. I 40 år – indtil 2019 – har det været fuldkommen forbudt for kvinder at overvære kampene, bortset fra nogle enkelte gange hvor det er lykkes med støtte fra FIFA. I de senere år er grebet dog blevet løsnet lidt. Træt af det iranske styre har Ghorbani tidligere i år nægtet at trække sig som dommer i en kamp mellem de to iranske klubber Esteghlal og Persepolis. Det iranske fodboldforbund mente, at hun burde erklære sig »mentalt eller følelsesmæssigt ude af stand til at dømme«, hvilket hun modsatte sig. I interviewet til IranWire fortæller hun om en konkret episode, hvor hun blev opsøgt af sikkerhedsstyrker. De krævede, at hun tilstod, at hun havde optrådt »nøgen« under udlandsrejser. De truede med at dræbe hende og fortalte, at andre, der var »gået igennem den dør, pludselig endte i en trafiklykke«. Sikkerhedsstyrkerne truede også »gentagne gange med syreangreb« og sagde: »Du er bare en kvinde. Du er ingenting.« På grund af de mange trusler følte Mahsa Ghorbani sig nødsaget til at flygte ud af landet.",
        "metadata": {
            "source": "https://www.berlingske.dk/indland/iransk-fodbolddommer-flygtede-ud-af-landet-efter-trusler-om-syreangreb-og",
            "image_url": "https://berlingske.bmcdn.dk/media/cache/resolve/image_x_large_vertical/image/187/1873306/24860440-her-ses-kvindelige-fodboldfans-p-et-stadion-i-ira.jpg",
            "publication_time": "Lørdag d. 28. december 2024, kl. 17.24",
            "author": "Trine Vester",
            "related_links": [],
            "attachments": []
        }
    }
}