{
    "version": "1.0",
    "document": {
        "id": "https://www_berlingske_dk/kommentatorer/skilsmissen-mellem-ydere-og-nydere",
        "title": "Skilsmissen mellem ydere og nydere",
        "content": "Velkommen til VelfærdsDanmark. Det er et land, nær salten østerstrand, gone wrong. En slags virkeliggørelse af det samfund som Ole Birk Olesen (LA) skildrede i sin bog Taberfabrikken tilbage i 2007. Dengang til stor forargelse for især venstrefløjen, der ikke brød sig om den form for »menneskesyn«, men som her i 2012 stemmer i og forsøger at rydde op i selvsamme fabrik. Tak for det. Her lever Carina, RUC-Sofie, systemteknikeren Casper og over 800.000 andre danskere i den arbejdsduelige alder helt naturligt for andre menneskers penge. Her er der få, der nynner med på melodien Tak er kun et fattigt ord i den offentlige debat. Men her rejser der sig også så småt et blåt debatmonster, der for tiden vokser sig stærkere og stærkere og som hårdt tæver løs på de mange Carina´er, der blot har benyttet sig af de tilbud og tilskud, der fandtes i systemet. Debatmonsteret bliver for tiden næret ved, at der ugentlig bliver hevet et eller andet menneske på overførselsindkomst op af medie-hatten. Mikrofoner og spotlight tændes, så casen kan brokke sig for rullende kamera sådan, at vi andre bagefter med fråde om munden kan gå i gang med at tæve den stakkels velfærdsbruger gul og blå. På Facebook, i debatprogrammer og på alverdens spalteplads. Og det er næsten ved at blive for nemt. Men omvendt: Nogen må jo svinge køllen over for mindretallets tyranni, nu hvor VK-regeringen ikke magtede opgaven i 00erne. Det var dengang den såkaldte liberale chefstrateg Claus Hjort Frederiksen holdt kassen åben og munden lukket, mens der ellers var et konjunkturelt vindue til at gøre det modsatte. Problemet er blot, at vi angriber de forkerte for tiden. Det er ikke Carinas skyld, at vi er havnet med over 800.000 danskere i den arbejdsduelige alder på overførselsindkomst. Det er der derimod 179 grunde til. Og de sidder i Folketinget. Herfra har skiftende politikere siddet og trykket på ja - og nejknappen, og skabt rammerne for, hvilken adfærd, der skal belønnes ’ude i samfundet’ og hvilken, der ikke skal. Det er i finanslovens paragraffer, at morgendagens samfund er blevet skabt. Og her kunne man fredsommeligt anlægge det synspunkt, at Carina-segmentet sådan set er det segment, der har haft en rationel adfærd og responderet logisk på politikernes (ikke-)beslutninger. Danskere på overførselsindkomst anno 2012 optimerer blot egen økonomisk situation til helt lovligt at tage imod flest muligt penge for mindst mulig indsats. Den samme rationelle optimering af egen økonomi har ’yderne’ derimod ikke udvist. De arbejder på mærkelig vis videre i landet med verdens højeste skattetryk og opnår derved en relativ beskeden gevinst ved flid, virketrang og lysten til at levere en ekstra indsats. Hvorom alting er: Perspektiverne er dystre. Vi er havnet i en situation med verdens største omfordelingscirkus og hvor en stor del af befolkningen lever af at administrere en anden stor del, der bliver offentligt forsørget. Konsekvenserne af dette er endnu mere vidtrækkende end af økonomisk karakter. Danmark er i realiteten ved at blive en splittet nation. Sat på spidsen er vi ikke længere én, men to befolkningsgrupper: Den ene part opererer nu ud fra et sæt af værdier, hvor det er legitimt at stemme sig til andre menneskers penge. Den anden part gør oprør og vil ikke ’plukkes’ mere. For første gang i nyere danmarks-historie er danskerne ikke længere enige om fælles mål og kurs eller har samme grundlæggende moral og værdier. Dog er parterne fortsat placeret i det samme kollektiv med fælles cigarkasse. Hvis ’nydere’ og ’ydere’ var et ægtepar, så var det nu, at den ene part ville søge om skilsmisse. En national skilsmisse er dog ikke mulig (eller ønskværdig), men vi ved godt, hvad der sker i et ægteskab, hvor problemerne ikke bliver håndteret i tide: Tonen bliver hård, retorikken skinger og kampen uskøn at overvære. Men ikke desto mindre er man nødt til at få sagt ting til modparten, der skulle være sagt for mange år siden. Men kønt er det ikke. Den liberalistiske kuglestøder, Joachim B. Olsen, er et produkt af mange års oparbejdet frustration i civilsamfundet. En slags nutidens Pia Kjærsgaard, der frygtløst siger, hvad andre tænker. Ikke om indvandrere. Men om folk, der lever af andre menneskers penge. Risikoen ved det opgør, der foregår lige nu, er imidlertid en dæmonisering af de forkerte befolkningsgrupper. De virkelige tabere af debatten anno 2012, er de skæbner, der reelt har det svært og som fortsat har brug for økonomisk støtte. Og de findes. Sindslidende, nedslidte, svage ældre, misbrugere mv. Befolkningsgrupper, der ikke har ressourcer til at blande sig, men som ’gemmer’ sig i inde i statistikken under fanebladet ’nydere’ og som vi nu er på jagt efter. Mennesker, som vi utilsigtet også angriber og som velfærdsstaten i øvrigt svigter. I kampen for at rydde op efter en velfærdsstat, der kammede over, må vi huske ikke også selv at kamme over. Liberalt frisind og borgerlig humanisme må følges ad.",
        "metadata": {
            "source": "https://www.berlingske.dk/kommentatorer/skilsmissen-mellem-ydere-og-nydere",
            "image_url": "https://berlingske.bmcdn.dk/media/cache/resolve/image_x_large/image/66/665326/5122597-velfrd.jpg",
            "publication_time": "Lørdag d. 05. maj 2012, kl. 22.30",
            "author": null,
            "related_links": [],
            "attachments": []
        }
    }
}