{
    "version": "1.0",
    "document": {
        "id": "https://www_berlingske_dk/koncertanmeldelser/et-vandfald-af-indfald",
        "title": "Et vandfald af indfald",
        "content": "En pianist og en bassist. Jo, det er da en overskuelig sag. Og når de så tilmed primært spiller velkendte værker fra den store amerikanske sangbog, så må der vel lure lidt rutinearbejde eller forudsigelighed i kulissen. Men - nej. Ikke hvis det skal være jazz - og da slet ikke - som det var tilfældet denne aften - jazz på kunstnerisk højniveau. Aftenens hovedperson var den franske pianist Martial Solal, som siden 1950erne er blevet anset for sit hjemlands betydeligste jazzmusiker. Ikke desto mindre har han været en uhyre sjælden gæst i Danmark. Men her var han så - heldigvis, så vi fik mulighed for at opleve den nu 82-årige musiker spille - med al den sprudlende og ungdommelige virtuositet og kreativitet, man kunne ønske sig. Samarbejdet med den blot 61-årige danske bassist Mads Vinding er ikke af ny dato, og de to musikere havde da heller ingen problemer med at få musikken til at fremstå som en varm og fortrolig dialog - og som en levende organisme. Og hvad var det så lige der skete? Ikke noget med arrangementer eller forhåndsaftaler. Martial Solal, der styrede slaget gang, broderede lidt omkring den melodi, han nu ville spille, så hægtede Mads Vinding sig på, og så kørte det ellers derudaf. Og det var hårdtprøvede ting som »What Is This Thing Called Love«, »Tea For Two«, »Lover Man« og »All The Things You Are«, og så var det jo ikke det alligevel. Ganske vist lå melodien hele tiden under overfladen, men uophørligt blev alting vendt og drejet. Her var sublimt tangentspil - med nye akkordudlægninger og nye melodilinier, hist og her med små klassiske eller populærmusikalske citater - ja, et vandfald af indfald. Aldrig letkøbt eller plat, men heller aldrig indforstået eller højtideligt. Bare overrumplende originalt. Og bassisten Mads Vinding, der som altid spillede med præcision, opfindsomhed og velklang, var mere end vandbærer. Det var en nydelse at høre hans bue-spil i en romantisk introduktion til »Cherokee«, ligesom hans solofortolkning af b-stykket af »Body And Soul« var helt eminent. Men primært var han på udflugt med Martial Solal, og han gav den franske mester det medspil og det modspil, som på én gang gav musikken fast grund under fødderne og luft under vingerne.",
        "metadata": {
            "source": "https://www.berlingske.dk/koncertanmeldelser/et-vandfald-af-indfald",
            "image_url": "https://berlingske.bmcdn.dk/media/cache/resolve/image_x_large/image/85/852673/2786681-et-vandfald-af-indfald.jpg",
            "publication_time": "Søndag d. 04. juli 2010, kl. 09.43",
            "author": "Kjeld Frandsen",
            "related_links": [],
            "attachments": []
        }
    }
}