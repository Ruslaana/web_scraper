{
    "version": "1.0",
    "document": {
        "id": "https://www_berlingske_dk/internationalt/stoejsender-i-kreml-sender-taxakunder-paa-langfart",
        "title": "Støjsender i Kreml sender taxakunder på langfart",
        "content": "Hvis man bare én gang har siddet fast i Moskvas kilometerlange trafikpropper, så har man uden tvivl drømt om dette: Tænk, hvis man kunne knipse med fingrene og blive teleporteret langt, langt væk herfra. Nu er drømmen – næsten – blevet til virkelighed. I hvert fald hvis du holder godt øje med din smartphone, mens du kører forbi den russiske præsidents officielle residens i Kreml i hjertet af Moskva. Som flere russiske medier har berettet de seneste uger, så sker der nemlig noget nærmest magisk her et par gange om dagen: Pludselig fortæller GPSen, at du med lysets hast har bevæget dig godt 30 kilometer mod sydvest. Ja, faktisk befinder du dig ifølge telefonen midt i udenrigsterminalen i Vnukovo-lufthavnen i udkanten af byen.  Bevæger du dig nu endnu et par hundrede meter i den virkelige verden, så, vups, fortæller telefonen, at du er tilbage i Aleksanderhaven ved Kremlmuren. Og helt ærligt: Det var ikke lige den slags teleportering, byens trafikplagede indbyggere havde drømt om. Fænomenet har forårsaget talrige forviklinger. Taxakunder klager over, at ture nær Kreml pludselig kan blive fire gange så dyre, fordi taxaens navigationssystem tror, at du har kørt et smut i lufthavnen. En kunde har optaget en video, hvor taxameteret på ti sekunder lægger 60 kilometer til distancen. »Teleportering! Magi!« råber han påvideoen. Den slags episoder blev snart så udbredte, at en russisk blogger besluttede sig for at kortlægge dem. Bloggeren, der også er programmør hos et IT-firma, sprang på sin segway og kørte rundt i indre by for at indsamle GPS-data. Konklusionen er, at forstyrrelserne indtræffer med ujævne mellemrum i løbet af dagen. Hans kortlægning viser samtidig, at det blinkende centrum for problemet ligger et sted bag tårnene i Kremls mure. Kort over GPS-forstyrrelser nær Kreml i Moskva Kilde: Grigorij BakunovFold sammenLæs mere Ifølge russiske eksperter er der tale om nye sikkerhedsforanstaltninger, hvor avancerede støjsendere kan blokere for civil og militær brug af GPS-teknologien. Formålet kan eksempelvis være at holde droner ude af præsidentens kontor, lød en forklaring. Derfor må moskovitterne tilsyneladende lære at leve med at bevæge sig med nærmest stjernekrigerisk warpspeed i nærheden af den Røde Plads. Løbere med GPS-ur ved Moskvas nylige maraton fik i hvert fald nogle imponerende mellemtider at vise vennerne derhjemme. »Jeg fik 40 kilometer lagt til min distance. Det skete ved Kreml,« skriver maratonløberen Andrej Jegorov på Facebook.  Simon Kruse er Berlingskes korrespondent i Moskva",
        "metadata": {
            "source": "https://www.berlingske.dk/internationalt/stoejsender-i-kreml-sender-taxakunder-paa-langfart",
            "image_url": "https://berlingske.bmcdn.dk/media/cache/resolve/image_x_large/image/0/2762/15315626-russia-kremlin-feature.jpg",
            "publication_time": "Torsdag d. 03. november 2016, kl. 08.00",
            "author": "Simon Kruse",
            "related_links": [],
            "attachments": []
        }
    }
}