{
    "version": "1.0",
    "document": {
        "id": "https://www_berlingske_dk/internationalt/svensk-journalist-ved-bevidsthed-efter-mishandling",
        "title": "Svensk journalist ved bevidsthed efter mishandling",
        "content": "På trods af knivstik i mave og ryg og skader i hovedet er den svenske TV-reporter Bert Sundström's tilstand nu stabil, ifølge hans arbejdsgiver SVT, som er det svenske svar på Danmarks Radio. - Han har været ved bevidsthed. Hvordan det er lige nu, ved jeg ikke. Men han har sovet hele natten og sov godt, sagde Olov Carlsson, divisionschef for SVT's nyheder til Dagens Nyheter. Læs:Svensk journalist fundet alvorligt såret i Cairo Lige nu er SVT's fokus at få Bert Sundström tilbage til Sverige, så hurtigt som hans helbredstilstand tillader det. Det har ikke været muligt at afhøre Bert Sundström om overfaldet. Sikkerhedsfolk og repræsentanter fra den svenske ambassade i Cairo er til stede på hospitalet, hvor han er indlagt. Læs:Mubarak beskyldes for angreb på journalister Bert Sundström blev angrebet i går, mens han arbejdede som journalist på Cairo's centrale Tahrir-plads. Han blev meldt savnet, da hans kolleger ikke kunne få fat på ham. Hans mobil blev i stedet besvaret af en ukendt person med følgende besked: - Jeres mand er i det egyptiske militærs varetægt. Hvis I vil have ham, må i selv komme og hente ham. Bert Sundström blev i går aftes fundet hårdt såret på et hospital i Cairo. Han blev straks lagt på operationsbordet, og meldingen lyder nu, at hans tilstand er stabil om end alvorlig. Ingen indre organer tog voldsom skade af knivstikkene, rapporterer SVT. Den svenske statsminister, Fredrik Reinfeldt, fordømte i dag angrebet på journalisten, der er et kendt ansigt i Sverige, da han ankom til et EU-topmøde i Bruxelles, hvor man netop skulle diskutere situationen i Egypten. - Det er meget vigtigt, at Egypten nu opgiver volden og udviser respekt for internationale medier og journalisters mulighed for at rapportere i området, sagde statsministerentil SVT.",
        "metadata": {
            "source": "https://www.berlingske.dk/internationalt/svensk-journalist-ved-bevidsthed-efter-mishandling",
            "image_url": "https://berlingske.bmcdn.dk/media/cache/resolve/image_x_large/image/78/786947/3751911-bert-sundstrm.jpg",
            "publication_time": "Fredag d. 04. februar 2011, kl. 14.43",
            "author": "David Tarp",
            "related_links": [],
            "attachments": []
        }
    }
}