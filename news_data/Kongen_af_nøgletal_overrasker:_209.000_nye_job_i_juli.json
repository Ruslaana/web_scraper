{
    "version": "1.0",
    "document": {
        "id": "https://www_berlingske_dk/business/kongen-af-noegletal-overrasker-209_000-nye-job-i-juli",
        "title": "Kongen af nøgletal overrasker: 209.000 nye job i juli",
        "content": "Det amerikanske arbejdsmarked fortsætter i stærk form. I juli blev der skabt 209.000 nye job i USA uden for landbruget. Det var bedre end ventet, da økonomer adspurgt af Bloomberg havde ventet 180.000 nye amerikanske job i juli.  Den amerikanske jobrapport, der normalt offentliggøres første fredag i måneden, bliver bredt regnet som »kongen af nøgletal«, da tallet tager temperaturen på arbejdsmarkedet i verdens største økonomi. Beskæftigelsesfremgangen i juli er ifølge chefstrateg i Nykredit, Frederik Engholm, endnu et vidnesbyrd om en solid, stabil vækst i amerikansk økonomi. »Beskæftigelsen er gennemsnitligt steget cirka 180.000 pr. måned de seneste seks måneder, men de seneste måneder har der altså været lidt mere kul på beskæftigelsen,« siger Frederik Engholm.  Udover kongetallet landede den amerikanske lønvækst højere end ventet. Den gennemsnitlige timeløn steg med 2,5 pct. mod forventningen på 2,4 pct. »Selvom ledigheden faldt og lønvæksten var lidt højere end ventet, så viser jobrapporten, at den amerikanske centralbank stadig er i en penibel situation, hvor både ledigheden og inflationen (her målt ved lønvæksten) er lave på samme tid. Førstnævnte tilsiger, at den amerikanske centralbank bør stramme pengepolitikken, mens sidstnævnte tilsiger, at den amerikanske centralbank har råd til at være tålmodig,« siger Mikael Olai Milhøj, senioranalytiker i Danske Bank. USA har nu rundet 82 måneder i træk med ubrudt fremgang på arbejdsmarkedet. Arbejdsløsheden landede som forventet på 4,3 pct. i juli. I kølvandet på den amerikanske jobrapport styrkes dollaren en smule. Målt over for euroen stiger dollaren med 0,27 pct. En dollar koster nu 6,28 kroner. ",
        "metadata": {
            "source": "https://www.berlingske.dk/business/kongen-af-noegletal-overrasker-209.000-nye-job-i-juli",
            "image_url": "https://berlingske.bmcdn.dk/media/cache/resolve/image_x_large/image/0/2291/18073578-us-dow-jones.jpg",
            "publication_time": "Fredag d. 04. august 2017, kl. 14.31",
            "author": "Søren Martin Olsen",
            "related_links": [],
            "attachments": []
        }
    }
}