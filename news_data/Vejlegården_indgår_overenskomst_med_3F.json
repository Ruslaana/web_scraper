{
    "version": "1.0",
    "document": {
        "id": "https://www_berlingske_dk/samfund/vejlegaarden-indgaar-overenskomst-med-3f",
        "title": "Vejlegården indgår overenskomst med 3F",
        "content": "Restaurant Vejlegården har ændret navn til Robertos og tegnet overenskomst med 3F i Vejle. Det skriver Fagbladet 3F. Restauranten blev landskendt, da 3F indledte konflikt mod den i 2012, efter den tidligere restauratør Amin Skov havde opsagt overenskomsten med 3F og i stedet indgik overenskomst for medarbejderne med Krifa. Med den nye overenskomst med 3F kan besøgende igen »spise med god samvittighed«, skriver Fagbladet. »Det betyder, at de ansatte fremover er sikret ordentlig løn og ansættelsesvilkår,« siger Henning Laigaard Troelsen, der er gruppeformand i 3F Vejle, til bladet. Restaurant Robertos, der har byttet stegt flæsk ud med spareribs og bøffer, åbner for gæster fredag.  BNB",
        "metadata": {
            "source": "https://www.berlingske.dk/samfund/vejlegaarden-indgaar-overenskomst-med-3f",
            "image_url": "https://berlingske.bmcdn.dk/media/cache/resolve/image_x_large/image/71/713341/8675711-3f-konflikt-i-vejle-en-konflikt-mellem-3f-i-vejle-og-en-nabore.jpg",
            "publication_time": "Fredag d. 24. april 2015, kl. 04.49",
            "author": null,
            "related_links": [],
            "attachments": []
        }
    }
}