{
    "version": "1.0",
    "document": {
        "id": "https://www_berlingske_dk/kultur/nobody-puts-baby-in-a-corner",
        "title": "Nobody puts Baby in a corner",
        "content": "»Nobody puts Baby in a corner«. Sådan siger danselæreren Johnny Castle, da han kommer tilbage for at danse sin store, afsluttende svingom med den pige, han har vakt til live gennem dansen, og som har vundet hans hjerte. Og han siger det på engelsk. Også i den danske premiere på scene­versionen af dansefilmen »Dirty Dancing«, hvor man klogt har valgt ikke at oversætte den kultforklarede replik til dansk. Bifaldet brager naturligvis løs, inden Silas Holst, der spiller hovedrollen, når at sige de berømte ord. Ligesom publikum har hujet og piftet, da han viste sig første gang på scenen. Da han tog skjorten af. Da han første gang vrikkede med hofterne. På samme måde som der blev grinet højt og kærligt, da hans figur på scenen blev spurgt, om »han har været sammen med mange kvinder«. Jo, Silas Holst – den rigtige mand til den rigtige rolle på det rigtige tidspunkt – er naturligvis det knapt så hemmelige våben i Tivolis og The One and Only Companys store musicalopsætning. Alle elsker Silas. Han går til opgaven med hele sin enorme Vild med dans-popularitet i ryggen. Og i det hele taget er »Dirty Dancing« jo omtrent TVs populære dansekonkurrence omsat til scenebrug: Silas Holst skal lære en ung pige at danse, folde sit fulde potentiale ud, gøre andeungen til en svane, pigen til en kvinde. Men det havde alt sammen ikke nyttet noget, hvis ikke Silas Holst havde levet op til ansvaret. Her er en rolle, der giver ham lov til at vise, hvor god han er blevet – ikke længere blot på dansegulvet, men også som den glimrende skuespiller, han har udviklet sig til. Johnny Castle, denne næsten-gigolo og underklassedreng, danselærer på et overklasse­hotel i 1960ernesUpstateNew York, skal også kunne fyldes ud. Og Silas Holst spiller sin mini-James Dean – mut og ilter, men sensitiv under brillantinehåret – med den autoritet, der skal til. Og kemien med Mathilde Norholts søde Baby – spejderpige i lærredssko, der modnes gennem dans og sex – er helt i top. Uden den havde showet simpelt hen ikke fungeret. Nej, ingen skal undervurdere Baby. Og ingen skal i det hele taget undervurdere musicalen »Dirty Dancing« i Tivoli. Ikke bare fordi den har solgt 170.000 billetter -– man må glemme alt om at få plads til spilleperioden i Koncertsalen, hvis man ikke allerede har sikret sig adgang. Den har den medvind, som filmens mange fans giver den. Folkets kærlighed, dens styrke. En popularitet, der går på tværs af generationerne, og som kommer af en ejendommelig karisma, som også forplanter sig til sceneversionen af dansefilmen fra 1987, og som man lige så godt kan strække våben over. En særlig magi i den skamløst romantiske Romeo og Julie-kærligheds­historie, der bringer overklassepigen Baby i kontakt med både underliv og underklasse i mødet med sin renhjertedebad boy. Så gør det i virkeligheden mindre, at teater­omplantningen af musikfilmen strengt taget ikke er særlig vellykket. Den gør sig så store anstrengelser for at være tro mod forlægget scene for scene, at der ikke bliver nogen specielt god musical af det. Egentlig er der kun to-tre fuldt udfoldede dansenumre, som Tim Zimmerman til gengæld koreograferer som en sexet, svedig og puslerende opvisningsdans med masser af rullende hofter, vrikkende numser og kroppe i clinch. I den forbindelse må vi lige nævne Karina Frimodt, der veldrejet og veldrejende sætter dansegulvet i flammer. Meget af musikken - den ejendommelige blanding af originale 60er-hits og 80er-poptoner - får vi kun korte brudstykker af, inden vi hastigt iler videre. Det meste afspillet af et orkester ude bagved og med glimrende sangere, James Sampson, Henrik Launbjerg og Line Krogholm, som vi desværre næsten aldrig ser. Det er ligefrem en lise, da altid dygtige Kim Ace Nielsen pludselig får lov til at synge en enkelt skønsang alene under stjernerne. Til gengæld går meget af tiden med hotellets brogede galleri af gæster og opvartere, kluntede og godmodige pjattescener samt nødtørftigt spillede konforntationer, som i det mindste gesvindt føres over den store scene – godt hjulpet af den ikke specielt kønne, men til gengæld effektive projektionsscenografi, der tillader hurtige sceneskift. Det vil altså være forkert at sige »I had the time of my life« om den halve musical »Dirty Dancing«. Men mindre kan også gøre det. Og når først dansen tager over, så glemmer man alt, hvad der tynger. Så lever drømmen. Så lever musikken. Så lever »Dirty Dancing«. Hvad: »Dirty Dancing« Hvem: Oversættelse: Trine Dansgaard. Iscenesættelse: Anders Albien. Koreografi: Tim Zimmermann, Kapelmester: Joakim Pedersen. Scenografi: Paul Edwards. Hvor: Tivolis Koncertsal til 30. april. Musikhuset Aarhus 8. - 31. maj. Operaen 8. juli - 31. juli 2016. ",
        "metadata": {
            "source": "https://www.berlingske.dk/kultur/nobody-puts-baby-in-a-corner",
            "image_url": "https://berlingske.bmcdn.dk/media/cache/resolve/image_x_large/image/29/294457/8355721-pressefotografering-p-dirty-dancing-bm.jpg",
            "publication_time": "Fredag d. 27. februar 2015, kl. 15.00",
            "author": "Jakob Steen Olsen",
            "related_links": [],
            "attachments": []
        }
    }
}