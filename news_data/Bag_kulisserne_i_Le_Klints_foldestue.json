{
    "version": "1.0",
    "document": {
        "id": "https://www_berlingske_dk/bil/bag-kulisserne-i-le-klints-foldestue",
        "title": "Bag kulisserne i Le Klints foldestue",
        "content": "Fingrene arbejder lynhurtigt, mens øjnene kigger rundt i lokalet. Det ser nærmest meditativt ud, når Le Klints klassiske plisserede lampeskærm kommer til live i hænderne på en af virksomhedens fingernemme foldepiger. Der er i alt 12 ansatte på foldestuen, som den kaldes, og lige dér – i et gult murstensbyggeri på en mark lidt uden for Odense – bliver alle Le Klints lampeskærme foldet i hånden. Præcis som de gjorde for 75 år siden, da firmaet begyndte at producere lamper til salg. »Det er på foldestuen, at al magien sker,« fortæller Le Klints direktør, Kim Weckstrøm Jensen, og man kan tydeligt mærke, at hans respekt for foldearbejdet er ganske stor. Han kalder det for ’japansk origami sat i produktion’.  »Det er et kunsthåndværk, men samtidig kræver det en god selvjustits og en robusthed. Man skal kunne folde lampe nummer 538.000 og stadig have glæde ved det,« forklarer han. Mens mange andre danske designvirksomheder for længst har flyttet produktionen ud af landet, holder Kim Weckstrøm Jensen fast i, at Le Klints lamper – i alt 40 forskellige modeller – skal foldes herhjemme. Frugtlygten eller model 101 er blandt Le Klints mest populære lamper. Den er designet af Kaare Klint og blev lanceret i 1944. Foto: PRFold sammenLæs mere »Det er en del af historien og identiteten bag Le Klint, at lamperne bliver produceret på Fyn,« siger han. Kim Weckstrøm Jensen fortæller, at det også hører med til forklaringen, at kvaliteten har meget høj prioritet i produktionen af Le Klints lamper. »Vi kan simpelthen ikke få produceret samme kvalitet, hvis vi flytter ud af Danmark. Vi kan rigtig godt lide, at vi hele tiden kan kontrollere kvaliteten – både her hos os og hos de producenter, vi samarbejder med i Danmark, som f.eks. leverer trædele,« siger Kim Weckstrøm Jensen.  Fortællingen om Klint-familiens lamper går helt tilbage til år 1900, hvor arkitekt og civilingeniør P.V. Jensen-Klint foldede den første plisserede lampeskærm til en petroleumslampe, fordi han havde behov for en lampe, der kunne dirigere lyset og samtidig sørge for, at man ikke blev blændet. I årene efter blev familien Klint smittet med lidt af en foldemani, og Tage Klint, som var en kreativ iværksætter, valgte i 1943 at gøre familiens foldehobby til en forretning. Og en forretning må man sige, at det er blevet. I dag eksporteres Le Klints lamper til det meste af verden, og selvom de klassiske modeller stadig sælger rigtig godt, bliver der løbende tilføjet nye modeller til den omfattende lampefamilie. »Vi vil gerne vise, at vi er 75 år unge. Vi ved godt, hvor vi kommer fra, og vi skal blive ved med at dyrke vores klassikere, men vi skal ikke være en museumsbutik. Vi tænker også fremad og fornyer os, for vi vil gerne fremstå som et moderne belysningsfirma,« forklarer Kim Weckstrøm Jensen. Serien ARC er designet af den unge duo Manér Studio og lanceres i forbindelse med Le Klints 75 års jubilæum i år. Foto: PRFold sammenLæs mere Netop i anledning af Le Klints 75-års jubilæum i år sender han og resten af teamet en helt ny lampeserie på gaden. ARC, som den hedder, er lavet i samarbejde med det unge designteam Manér Studio. »Jeg kunne ikke forestille mig en bedre måde at fejre jubilæet på end at sende ARC-kollektionen på gaden. Samarbejdet med unge designere giver os flere ben at stå på, og det er lige så vigtigt for os som at videreudvikle fra vores bagkatalog,« lyder det fra Kim Weckstrøm Jensen. Tilbage på foldestuen er ansigterne koncentrerede, men der er alligevel overskud til afdæmpet snak og smil hen over de store arbejdsborde. Tre af foldepigerne er optaget af at sammensætte to store stykker foldet plastik, der tilsammen skal danne en Lamella-pendel.  Det er afgørende, at de to dele, der om lidt skal syes sammen, har nøjagtigt samme farvenuance. Kim Weckstrøm Jensen taler om en særlig ’Klint-ånd’, som gør, at medarbejderne i høj grad bliver i virksomheden. Flere af foldepigerne har haft deres jobs i over 45 år, og hvor andre virksomheder har svært ved at skaffe ufaglært arbejdskraft, så er der ligefrem en venteliste for at blive en del af foldeteamet hos Le Klint. Stående ved et bord har en ansat netop brugt en times tid på at folde et eksemplar af Frugtlygten – en af Le Klints absolutte bestsellere. Efter at hun har syet enderne sammen, afleverer hun lampen til en kollega, som nærstuderer den foldede skærm fra alle vinkler. Den er perfekt, og lampen kan nu ganske forsigtigt pakkes ned i en kasse og sendes ud i handlen. ",
        "metadata": {
            "source": "https://www.berlingske.dk/bil/bag-kulisserne-i-le-klints-foldestue",
            "image_url": "https://berlingske.bmcdn.dk/media/cache/resolve/image_x_large/image/34/342406/19998957-11botle-klint-163532jpg.jpeg",
            "publication_time": "Mandag d. 12. februar 2018, kl. 15.00",
            "author": null,
            "related_links": [],
            "attachments": []
        }
    }
}