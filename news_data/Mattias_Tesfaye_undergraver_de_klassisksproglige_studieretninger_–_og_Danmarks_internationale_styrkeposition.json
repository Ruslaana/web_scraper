{
    "version": "1.0",
    "document": {
        "id": "https://www_berlingske_dk/synspunkter/mattias-tesfaye-undergraver-de-klassisksproglige-studieretninger-og",
        "title": "Mattias Tesfaye undergraver de klassisksproglige studieretninger – og Danmarks internationale styrkeposition",
        "content": "Indtil begyndelsen af forrige århundrede var undervisning i græsk og latin blandt de danske gymnasiers primære funktioner. I dag er verden en anden, og gymnasieskolen er løbende blevet tilpasset. På trods af dette, har vi i Danmark formået at opretholde en forbløffende stærk faglig tradition for de klassiske fag, som ellers kun findes i lande, hvis midler og størrelse langt overgår vores. I Børne- og Undervisningsministeriets nylige udspil foreslås det, at særtilskuddet, der gives til den klassisksproglige studieretning,afskaffes»for at sikre yderligere harmonisering«. Dette vil i praksis betyde at de gymnasier, der i dag udbyder studieretningen, må nedlægge den. Selv fik jeg først kendskab til den klassisksproglige studieretning ved en besøgsaften i 2015 på Gefion Gymnasium i København. Uden forudsætninger af nogen art valgte jeg studieretningen, og i dag er jeg kandidat i græsk og latin fra University of Cambridge. Det var først, da jeg kom til Cambridge, at jeg for alvor blev bevidst om det usædvanligt høje niveau, der karakteriserer den klassisksproglige studieretning på de danske gymnasier. De sproglige og kritiske kundskaber, man udvikler som klassisksproglig, er helt enestående, og jeg har i min tid i udlandet kun mødt ganske få, hvis gymnasiale uddannelse kunne stå mål med vores gymnasier. Afskaffelsen af særtilskuddet til den klassisksproglige studieretning vil ikke kun ramme gymnasierne, men også gøre uoprettelig skade på de klassiske fag som universitetsstudium. Siden første halvdel af 1800-tallet har Danmark gjort sig gældende i antikforskningen som et af de absolut førende lande. Det er meget usædvanligt, at et land af Danmarks størrelse har haft en så fremtrædende plads på et forskningsområde i så mange år, og det bliver bemærket af forskere verden over. Dette skyldes i høj grad en ualmindelig stærk lærerstand, der har formået at bringe danske uddannelses- og forskningsinstitutioner på niveau med nogle af verdens førende. Philip Boserup-Lemire stiftede bekendtskab med græsk og latin på Gefion Gymnasium. Nu frygter han for fremtiden for det akademiske miljø omkring disse fag i Danmark.Fold sammenLæs mereFoto: Liselotte Sabroe/Ritzau Scanpix. De fleste læsere vil vide, at et grundigt kendskab til antikken er en forudsætning for at forstå europæisk kultur og historie. Men færre vil måske være opmærksomme på, at en betragtelig del af dansk litteratur og videnskab skrevet før sidste halvdel af 1800-tallet er på latin. Afskaffes de klassiske fag, vil vi således ikke kun frarøve kommende generationer af elever muligheden for at studere europæisk kultur på et højere niveau, men også miste de færdigheder, der er nødvendige for at forstå vores egen litteratur- og åndshistorie. I forsøget på at sikre yderligere harmonisering vil regeringen ved afskaffelsen af særtilskuddet således sende et trist signal til resten af Europa om mangel på interesse for dansk og europæisk kultur og identitet. Danmark vil tabe et velfungerende lokalt fagmiljø af international rang og på kort tid miste den styrkeposition inden for antikforskning, som vi har besiddet i mere end 200 år. Philip Boserup-Lemire er m.phil. ",
        "metadata": {
            "source": "https://www.berlingske.dk/synspunkter/mattias-tesfaye-undergraver-de-klassisksproglige-studieretninger-og",
            "image_url": "https://berlingske.bmcdn.dk/media/cache/resolve/image_x_large/image/183/1831278/24782824-undervisningsminister-mattias-tesfaye-s-nedprior.jpg",
            "publication_time": "Mandag d. 02. september 2024, kl. 09.56",
            "author": null,
            "related_links": [],
            "attachments": []
        }
    }
}