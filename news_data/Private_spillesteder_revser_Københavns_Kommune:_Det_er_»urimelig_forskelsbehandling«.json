{
    "version": "1.0",
    "document": {
        "id": "https://www_berlingske_dk/kultur/private-spillesteder-revser-koebenhavns-kommune-det-er-urimelig",
        "title": "Private spillesteder revser Københavns Kommune: Det er »urimelig forskelsbehandling«",
        "content": "En række københavnske spillesteder anklager Kultur- og Fritidsforvaltningen i Københavns Kommune for »urimelig forskelsbehandling«. Konkret er der tale om spillestederne High Voltage, Rust, Pumpehuset, Hotel Cecil og Bremen Teater. De kritiserer i en pressemeddelelse, at hovedstadens Kultur- og Fritidsforvaltning tilsyneladende ikke vil udbetale tilskud fra den såkaldte akutpulje til privatejede spillesteder, som er ramt af coronanedlukningen. Ifølge Jesper Majdall, der er direktør for Hotel Cecil og Bremen Teater, er det »urimelig forskelsbehandling og åbenlyst konkurrenceforvridende« mellem private og kommunale spillesteder. »Det ser ud til, at private aktører ikke kommer til at kunne søge støtte fra akutpuljen. Det er under al kritik, og jeg har flere gange gjort forvaltningen og borgmesteren opmærksom på problemet, men jeg har ikke fået svar,« siger han til Berlingske. Sagen skal drøftes af Kultur- og Fritidsudvalget på torsdag i denne uge. Det fremgåri et notatfra forvaltningens advokat, Horten, at selskaber, foreninger og fonde kun kan søge støtte fra akutpuljen, hvis et eventuelt overskud bliver i virksomheden eller bruges til kommunal aktivitet. Jesper Majdall erkender, at det er »fair«, at overskuddet skal blive i selskabet. »Det er kun rimeligt. Og det har vi allerede ændret i vores vedtægter, men det er åbenbart ikke tilstrækkeligt. Men vi kan jo heller ikke ændre vedtægterne for altid og sige, at vi aldrig må udlodde et eventuelt overskud, for det er jo det samme som at lukke det private selskab,« siger han. Samtidig understreger Jesper Majdall, at »pengene skal ikke gå til egne lommer, men til virksomhedens overlevelse«. »Men det er jo ironisk at have en diskussion om formueophobning i den situation, vi befinder os i,« mener han. Sekretariatschefen i Dansk Live, Esben Marcher, mener ligeledes, at »kommunen ikke skal sende støttekroner i private lommer«. »Det er selvfølgelig ikke meningen med støtten. Men selv om de her virksomheder ændrer vedtægter og forsikrer om, at pengene går til spillestedernes overlevelse, er det tilsyneladende ikke tilstrækkeligt for at kunne søge støtte,« siger han. Esben Marcher påpeger, at kommunen ifølge kriterierne kun må udbetale støtte til konkrete aktiviteter og arrangementer. »Det hjælper ikke spillestederne meget, og kriterierne må derfor revideres med respekt for den situation alle spillestederne står i,« mener han. Morten Varano, der er direktør hos spillestedet Rust på Nørrebro, udtaler i pressemeddelelsen, at »der er noget grundlæggende ulogisk i, at private aktører, der bruger tid og penge på at udvide mængden af kulturelle tilbud i byen, skal stilles dårligere, end de foreninger, fonde og selvejende institutioner, der driver de øvrige steder«. Kultur- og fritidsborgmester Franciska Rosenkilde (ALT) forklarer til Berlingske, at forvaltningen har skullet »arbejde hurtigt« for at kunne få støtte ud til spillestederne. Forvaltningen arbejder stadig på at finde løsninger, således de private spillesteder også kan modtage støtte, understreger hun. »I første omgang har vi afsat penge og støtte til de spillesteder, som vi kan give decideret driftsstøtte. Der kan vi gøre ved foreninger og fonde. Ifølge Kommunalfuldmagten må vi dog ikke støtte kommercielle spillesteder med driftsstøtte, fordi vi kan risikere at hælde skattekroner ned i et privat overskud,« siger hun. Franciska Rosenkilde fastslår, at Kultur- og Fritidsudvalget i samarbejde med de private spillesteder nu skal afsøge andre muligheder for støtte til dem. »Vi skal eksempelvis undersøge, om vi kan støtte de private spillesteder med afholdelse af konkrete arrangementer i stedet for decideret driftsstøtte,« siger hun. Flere virksomheder påpeger, at de har ændret deres vedtægter som efterspurgt, men de kan alligevel ikke modtage støtte? »Det er ikke tilstrækkeligt at ændre vedtægter et år eller to. Hvis et privat spillested laver om i vedtægterne dags dato og fremefter, kan de søge støtte. Men om det er i virksomhedernes interesse, må vi drøfte med dem. Umiddelbart tænker jeg, at vi skal finde andre løsninger for de private spillesteder.« Et af kritikpunkterne lyder, at det er konkurrenceforvridende. Hvad mener du om det? »Jeg har sympati for, at man kan føle, at man bliver straffet for at være et ikkestøttet spillested, som klarer sagerne selv. Og derfor er målet nu at sørge for andre støttemuligheder til de private spillesteder.«",
        "metadata": {
            "source": "https://www.berlingske.dk/kultur/private-spillesteder-revser-koebenhavns-kommune-det-er-urimelig",
            "image_url": "https://berlingske.bmcdn.dk/media/cache/resolve/image_x_large/image/133/1336752/23528888-kbenhavns-rdhus.jpg",
            "publication_time": "Mandag d. 21. september 2020, kl. 16.58",
            "author": "Tobias Reinwald",
            "related_links": [],
            "attachments": []
        }
    }
}