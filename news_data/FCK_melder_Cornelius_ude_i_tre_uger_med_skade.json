{
    "version": "1.0",
    "document": {
        "id": "https://www_berlingske_dk/sport/fck-melder-cornelius-ude-i-tre-uger-med-skade",
        "title": "FCK melder Cornelius ude i tre uger med skade",
        "content": "FC København må endnu en gang undvære Andreas Cornelius. Angriberen, der i november var med Danmark til VM-slutrunden i Qatar, er nok en gang blevet meldt ude med en skade. Superligaklubben skriver på sin hjemmeside, at han er ude i de kommende tre uger. »Det er først og fremmest ærgerligt for Andreas, som havde en super god preseason, men sidenhen desværre pådraget sig nu to forskellige skader,« siger FCK-læge Morten Boesen. »Andreas er blevet grundigt undersøgt, behandlet og udredt af dygtige folk for at lave den bedst mulige kortsigtede og langsigtede plan med henblik på at få ham klar igen.« »Vi forventer, at han er ude i cirka tre uger og ser frem til at få glæde af ham hurtigst muligt i mesterskabsspillet,« siger han. Sæsonen har nærmest været ét langt skadesmareridt for Cornelius, som i sommer skiftede fra tyrkiske Trabzonspor til den danske hovedstad. Danskeren har blot opnået spilletid i ti kampe og har scoret to mål. De kom begge i pokalkampen mod Thisted. »Samlet set har han været for meget skadet, siden han kom til København. Det er vi selvfølgelig meget opmærksomme på, og både han og vi arbejder målrettet på at løse det på både kort og langt sigt,« siger Morten Boesen. FCK, som til søndagens topkamp mod FC Nordsjælland må undvære Elias Jelert og Kevin Diks på grund af karantæner, kan til gengæld glæde sig over at have venstrebacken Christian Sørensen tilbage. »Christian Sørensen er tilbage i træning sammen med holdet efter sin knæoperation. Alt er gået som planlagt, og han har denne uge kunnet træne sammen med holdet og er klar til at spille kamp igen,« siger FCK-træner Jacob Neestrup. /ritzau/ ",
        "metadata": {
            "source": "https://www.berlingske.dk/sport/fck-melder-cornelius-ude-i-tre-uger-med-skade",
            "image_url": "https://berlingske.bmcdn.dk/media/cache/resolve/image_x_large/image/166/1662676/24390266-dbu-pokalen-thisted-fc---fc-k.jpeg",
            "publication_time": "Fredag d. 31. marts 2023, kl. 13.11",
            "author": null,
            "related_links": [],
            "attachments": []
        }
    }
}