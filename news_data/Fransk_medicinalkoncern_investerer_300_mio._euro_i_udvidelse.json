{
    "version": "1.0",
    "document": {
        "id": "https://www_berlingske_dk/virksomheder/fransk-medicinalkoncern-investerer-300-mio_-euro-i-udvidelse",
        "title": "Fransk medicinalkoncern investerer 300 mio. euro i udvidelse",
        "content": "Det franske medicinalselskab Sanofi investerer 300 mio. euro i at udvide selskabets grund i Geel i Belgien. Med den nye investering har Sanofi planer om at tilpasse og udvide den eksisterende produktkapacitet for at understøtte selskabets pipeline af såkaldte monoklonale antistoffer, der blandt andet bruges mod kræftsygdomme. Samtidig er det også planen, at der skal udvikles nye laboratorier, oplyser Sanofi i en pressemeddelelse.  Mere konkret vil den nye investering tilføre 8000 kvadratmeter gulvplads til produktionen, hvilket gør det muligt for det franskbaserede selskab at øge produktkapaciteten og producere andre lægemidler i Geel, end det er tilfældet nu. I øjeblikket står området for produktionen af proteinterapi mod den sjældne Pompes sygdom. Sanofi oplyser desuden, at det planlægger, at udvidelsen skal følges op med ansættelser til en række jobfunktioner. ",
        "metadata": {
            "source": "https://www.berlingske.dk/virksomheder/fransk-medicinalkoncern-investerer-300-mio.-euro-i-udvidelse",
            "image_url": "https://berlingske.bmcdn.dk/media/cache/resolve/image_x_large/image/13/138245/13034479-file-france-economy-sanofi.jpg",
            "publication_time": "Tirsdag d. 19. april 2016, kl. 09.03",
            "author": null,
            "related_links": [],
            "attachments": []
        }
    }
}