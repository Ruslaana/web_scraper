{
    "version": "1.0",
    "document": {
        "id": "https://www_berlingske_dk/kommentatorer/isabella-arendt-har-et-budskab-til-trolden-i-hende-selv-og-i-andre",
        "title": "Isabella Arendt har et budskab til »trolden« i hende selv og i andre kvinder: »Det er ikke en sejr at lykkes helt alene«",
        "content": "Jeg er næppe den eneste voksne kvinde i 30erne, som har svært ved at bede om hjælp. Vi er mange, som krampagtigt forsøger at klare alting selv. Personligt må jeg også indrømme, at jeg ser det som et lille nederlag, når der er noget, jeg skal bruge andres hjælp til. Men hvorfor? Hvorfor er vi en hel generation af kvinder, som har internaliseret ensomheden så meget, at det føles som et nederlag, når bedsteforældre henter ens børn, så hverdagen hænger sammen? Hvorfor giver det dårlig samvittighed hos os? Barnebarnet hygger sig, bedsteforældrene hygger sig. Vi får mere ro. Alle vinder. Bortset fra trolden inde i hovedet, som fortæller os, at vi fejler, hvis vi har brug for andre. Jeg ved ikke, hvor den kultur er kommet fra. Vi prædiker glad og gerne, at»it takes a village to raise a child«, mens vi ikke tør række ud til landsbyen omkring os. Måske er det individualismens tidsalder, som er blevet dyster for familierne? Af og til bliver man så mindet om, at isolationsidealet opretholdes af nogen, når man på lederpladsen iJyllands-Postenfor nogle uger siden kan læse, at det er curling-kulturen, der er på spil, når bedsteforældre spiller en rolle i deres børnebørns liv. Curling? Så hvis vi forældre rækker ud efter hjælp hos vores allernærmeste, så er vi nærmest forkælede og skulle skamme os lidt? Det er da grotesk at leve i en tid, hvor seniorer kæmper med ensomhed, mens børneforældre kæmper med stress, og så høre, at det er forkælet, når seniorerne hjælper børneforældrene til alles gavn og glæde. Ganske frivilligt, skal vi huske. Den trold, der sidder inden i mig og andre kvinder, vinder ikke noget ved at køre os ned med stress i et krampagtigt forsøg på at klare alting helt alene. Det er ikke ansvarligt at være isoleret og alene om livet. Det er uansvarligt at sætte sine nære relationer og mentale trivsel på spil for at leve op til et isolationsideal, som i sidste ende ødelægger familierne. Det ansvarlige valg er at inddrage så mange kærlige, forpligtende relationer, som man nu engang er velsignet med. Det ansvarlige valg er at lade familierne hjælpe hinanden på tværs af generationer, hække og trappeopgange. At vi mødes, forpligter os på hinanden og vi bliver en del af hinandens liv. »Det er da grotesk at leve i en tid, hvor seniorer kæmper med ensomhed, mens børneforældre kæmper med stress, og så høre, at det er forkælet, når seniorerne hjælper børneforældrene til alles gavn og glæde.«Fold sammenLæs mereFoto: Mathias Svold. Det er også sårbart. Det er risikofyldt, fordi man ved at elske også kan blive såret. Man kan blive svigtet eller forladt. Det kan gøre ondt, hvis vi lukker andre ind. Sandheden er bare, at det også gør ondt at sidde der alene og stresset og »klare sig selv«. For så trives vi ikke. Vores børn trives ikke. Vores ældre trives ikke. Forpligtende relationer kræver mod. Især i en kultur, hvor kærlighed bliver kaldt curling-kultur af store aviser. Det kræver mod at stille sig frem og bede om hjælp. Det kræver til gengæld ikke mod at kæmpe for isolationen og bare krybe tilbage i sit lille hul i sit eget liv og overbevise sig selv om, at man også har det meget bedre, når man klarer sig helt uden andres hjælp. Det er ikke en sejr at lykkes helt alene. Det er ikke ansvarligt at isolere sig selv. Det kan sikkert bringe succes, men jeg tvivler på, det for alvor bringer mening og lykke. Så hellere vælge modet. Modet til at forpligte sig i kærlige relationer. Modet til at elske andre mennesker, også når det koster noget. Modet til at bygge landsbyerne op igen. Dét er ansvar. Og det fortæller jeg så mig selv igen og igen, når jeg som så mange andre i min generation er vokset op med isolationskulturen som dybt indgroet i selvforståelsen. Isabella Arendt er fhv. folketingskandidat for Det Konservative Folkeparti ",
        "metadata": {
            "source": "https://www.berlingske.dk/kommentatorer/isabella-arendt-har-et-budskab-til-trolden-i-hende-selv-og-i-andre",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910495/24929646-isabella-arendt-er-konservative-debattr-og-politi.jpg",
            "publication_time": "Søndag d. 13. april 2025, kl. 13.00",
            "author": "Isabella Arendt",
            "related_links": [],
            "attachments": []
        }
    }
}