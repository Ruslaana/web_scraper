{
    "version": "1.0",
    "document": {
        "id": "https://www_berlingske_dk/vores-liv/efter-ti-aar-som-konfliktmaegler-indsaa-anders-stahlschmidt-at-det-er",
        "title": "Efter ti år som konfliktmægler indså Anders Stahlschmidt, at det er typer som ham, der optrapper konflikterne",
        "content": "Anders Stahlschmidt har brugt de seneste ti år af sit liv som konsulent og konfliktmægler på alverdens arbejdspladser. Alle steder ser han det samme mønster: At det er de stille, pæne mennesker, der vil være venlige og have ro, som optrapper konflikterne. Alle konflikter, han gennem tiden har beskæftiget sig med, indeholder et element af konfliktskyhed. I den forbindelse har det slået ham, hvor svært det er for mange mennesker at få tingene sagt. Inklusive ham selv. I stedet prøver man at snyde sig udenom. Måske fordi man er bange for, hvad der vil ske. Men selvom konflikter ofte bliver forbundet med noget negativt, så er det en misforstået opfattelse, mener Anders Stahlschmidt. Konflikter kan være godt for os, og ifølge ham bliver vi ligefrem stærkere af at blive udsat for dem. Anders er direktør for Lumholt &amp; Stahlschmidt og leder af Feedbackinstituttet. Gennem mange år har han over hele landet holdt foredrag om blandt andet spørgeteknik, feedback og præsentationsteknik. Han har også en fortid som leder af Det Kongelige Ledelsesakademi.Fold sammenLæs mereFoto: Niels Ahlmann Olesen. »Jeg siger altid, at konflikter er som tandlægeskræk. Man kan gå rundt og have tandpine alt for længe i stedet for at åbne munden op og få det ordnet. Jo mere vi prøver at undgå konflikterne, jo mere sårbare bliver vi over for dem,« siger Anders Stahlschmidt. Nu kommer han med en kur mod konfliktskyheden. Den gavner os alle, siger han. I privaten, men i særdeleshed også på arbejdspladsen. Ifølge Anders Stahlschmidt er der to måder at være konfliktsky. »Lige meget om man er undviger eller aggressiv, så har man det til fælles, at man ikke tager ansvar for relationen og dermed konflikten,« siger Anders Stahlschmidt. Anders Stahlschmidt er uddannet konfliktmægler og har blandt andet skrevet bøgerne »Tag ordet – grib forsamlingen«, »Lyt mens du taler« og »En kur mod konfliktskyhed«.Fold sammenLæs mereFoto: Niels Ahlmann Olesen. Det kan dog være svært at åbne munden og sige tingene til et andet menneske, indrømmer Anders Stahlschmidt. Han har også selv stået i situationer, hvor han har mærket ubehaget i kroppen, når noget blev konfliktfyldt. »Ofte har jeg i sociale sammenhænge tænkt: 'Er der ikke nogen andre, der kan sige det?' Jeg bliver simpelthen tilbøjelig til at skyde ansvaret fra mig, selvom jeg jo godt ved, at jeg burde gøre det modsatte.« Ifølge Anders Stahlschmidt foregår konflikthåndtering på tre forskellige stadier. Han beskriver det med en trappe på tre trin: Hvor man på de to første trin taler med eller til hinanden, så er den gensidige kommunikation ikke til stede på det tredje trin, siger Anders Stahlschmidt. Det er på dette trin, at de konfliktsky mennesker ofte befinder sig, fordi de ikke taler sammen eller til hinanden om det, som konflikten drejer sig om. I stedet taler de om hinanden, hvilket får konflikten til at eskalere. Anders Stahlschmidt er uddannet journalist fra Danmarks Journalisthøjskole i 1990. Han er tidligere studievært og redaktionschef på TV 2 Lorry (i dag Kosmopol) indtil 1997. Sidenhen har han været ansat på Nordisk Film TV som studievært, redaktionschef og underholdningschef med ansvar for udvikling af nye tv-programmer.Fold sammenLæs mereFoto: Niels Ahlmann Olesen. »Når man er konfliktsky, gør man ikke brug af samtalen eller tiltalen. Man ryger direkte op på omtalen. Derfor tager man ikke længere ansvar for kontakten til den anden, i stedet involverer man andre i konflikten og omtaler den person, man er konflikt med,« siger han. Det får konflikten til at eskalere, og det kan hurtigt blive »giftigt«, tilføjer han. Hvad der måske startede med et lille problem udvikler sig til at involvere flere mennesker uden at personen, som konflikten omhandler, overhovedet kender til det. Han kommer med et eksempel fra en rigtig arbejdsplads: En medarbejder lugter, og det forstyrrer de andre kolleger. Men i stedet for, at kollegerne siger, at han skal huske at tage et bad eller tage noget deodorant på, så brokker de sig i stedet til hinanden. Flere kommer med på vognen, og pludselig taler det halve af kontoret om deres lugtende kollega. Alle undtagen personen, som det omhandler. »Og han har ikke en chance for at forsvare sig eller gøre noget ved det. Ofte håber konfliktsky mennesker, at et problem går over af sig selv, og nogle gange gør det, men i stedet skal man tage ansvar for relationen og konflikten, ellers kan den vokse sig meget større.« Anders Stahlschmidt har været konfliktmægler i mere end ti år.Fold sammenLæs mereFoto: Niels Ahlmann Olesen. Det gør sig især også gældende i privaten. Det kan være, at en kvinde i et forhold føler, at hun gør det meste af det huslige. Men i stedet for at sige det højt, lader hun måske opvaskemaskinen stå utømt i håb om, at hendes mand tager initiativet. Eller lader være med at handle ind i håb om, at han gør det. »Mange mennesker går og putter med, hvad de godt kunne tænke sig, og de prøver inde i deres indre at opstille et eller andet retfærdighedssystem, som de tror, at andre også opererer efter, men det gør de ikke,« siger Anders Stahlschmidt. Ifølge Anders Stahlschmidt er det modsatte af at være konfliktsky at være konfliktansvarlig. Man skal tage ansvar for de konflikter, man er involveret i. »Mange vil jo tro, at det modsatte af at være konfliktsky er at være konfliktoptrappende, men man er jo netop konfliktoptrappende, når man er konfliktsky. Det er lidt paradoksalt,« siger han. Vil man være konfliktansvarlig, fortæller Anders Stahlschmidt, så skal man »tage springet«. Han husker eksempelvis en kvinde, der på et kursus fortalte, at hun havde en fornemmelse af, at en kollega ikke brød sig om hende: »Det er sådan en typisk ting, man kan gå med i mange år. Men hun sprang ud i det og spurgte sin kollega ligeud: 'Har du et problem med mig?' De fik talt tingene ud, det var ikke noget særligt, men der var et eller andet, de skulle tale om, og efterfølgende blev de simpelthen bedste venner, og det er de stadigvæk nu fem år efter. Hvor var det godt, at hun tog fat i hende. Hun tog springet.« »Det er ikke noget, hun kan øve sig i. Det er noget, hun springer ud i, og så ser hun, hvordan det går.« Anders Stahlschmidt har lavet utallige workshops, hvor andre tog springet og fik det sagt. »Og de oplevede en kæmpe lettelse, og at relationen blev bedre,« siger han. Der er selvfølgelig også eksempler på nogen, hvis relation gik i stykker, efter de sagde noget højt. »Den risiko er der selvfølgelig,« siger Anders Stahlschmidt. »Men spørgsmålet er jo, om den ikke allerede var i stykker, nu, hvor man ikke kunne sige det, der skulle siges?«",
        "metadata": {
            "source": "https://www.berlingske.dk/vores-liv/efter-ti-aar-som-konfliktmaegler-indsaa-anders-stahlschmidt-at-det-er",
            "image_url": "https://berlingske.bmcdn.dk/media/cache/resolve/image_x_large_vertical/image/190/1903537/24917057-anders-stahlschmidt-har-vret-konfliktmgler-i-mer.jpg",
            "publication_time": "Lørdag d. 05. april 2025, kl. 15.48",
            "author": "Malthe Håkonssen",
            "related_links": [],
            "attachments": []
        }
    }
}