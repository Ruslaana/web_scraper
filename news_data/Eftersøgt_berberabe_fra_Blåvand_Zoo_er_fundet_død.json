{
    "version": "1.0",
    "document": {
        "id": "https://www_berlingske_dk/samfund/eftersoegt-berberabe-fra-blaavand-zoo-er-fundet-doed",
        "title": "Eftersøgt berberabe fra Blåvand Zoo er fundet død",
        "content": "Blåvand: Eftersøgningen af en berberabe fra Blåvand Zoo fik i fredags en trist udgang, da den blev fundet død omkring en kilometer fra den zoologiske have. Det fortæller direktør for Blåvand Zoo Hans Hestbech. - Nogle sommerhusgæster fandt den under et træ tæt ved vejen. - Der var umiddelbart ikke nogen skader på den. Dødsårsagen kender jeg ikke, men jeg tror, den er blevet kørt over, siger han.  Aben skal obduceres på onsdag af en dyrlæge, som skal afgøre den præcise dødsårsag. Berberaben har været eftersøgt siden slutningen af januar og er blevet set flere gange i nærområdet uden at blive fanget. - Vi havde jo håbet på, at den ville være kommet hjem. Men når der går så lang tid, så var vi jo også begyndt at være lidt skeptiske, siger Hans Hestbech. /ritzau/",
        "metadata": {
            "source": "https://www.berlingske.dk/samfund/eftersoegt-berberabe-fra-blaavand-zoo-er-fundet-doed",
            "image_url": "https://berlingske.bmcdn.dk/media/cache/resolve/image_x_large/image/23/230912/12132491-berberabe.jpg",
            "publication_time": "Mandag d. 07. marts 2016, kl. 19.54",
            "author": null,
            "related_links": [],
            "attachments": []
        }
    }
}