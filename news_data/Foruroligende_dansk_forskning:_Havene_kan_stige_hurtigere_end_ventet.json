{
    "version": "1.0",
    "document": {
        "id": "https://www_berlingske_dk/samfund/foruroligende-dansk-forskning-havene-kan-stige-hurtigere-end-ventet",
        "title": "Foruroligende dansk forskning: Havene kan stige hurtigere end ventet",
        "content": "København: Den globale opvarmning har skabt lag af is i indlandsisen, der gør, at isen er blevet dårligere til at holde på smeltevandet, end forskere hidtil har troet. Derved løber en større mængde vand ud i havet, og det kan forstærke stigningerne af verdenshavene, skriverVidenskab.dk. Ny dansk forskning fra de Nationale Geologiske Undersøgelser for Danmark og Grønland (Geus) viser, at global opvarmning har skabt islag i indlandsisen, som forhindrer snelag under islaget i at opsamle smeltevand. - Efter meget varme perioder, som vi eksempelvis havde i 2009 og 2010, bliver der skabt islag i indlandsisen, som begrænser muligheden for, at den nedre del af indlandsisen kan absorbere smeltevandet, siger professor Jason Box fra Geus til Videnskab.dk. - Så i stedet for 40 meter sne til at opsamle smeltevand har vi i det område, som vi har undersøgt, kun omkring tre meter. Det betyder med andre ord, at der havner meget mere smeltevand i havet, end hidtil antaget. - Det er en ubehagelig overraskelse, der nok kommer til at betyde, at estimaterne for fremtidens vandstande skal opjusteres, siger Jason Box. Forskningsresultatet er netop offentliggjort i det videnskabelige tidsskrift Nature Climate Change Indlandsisens liv foregår i cykler. Om vinteren, når sneen falder, dannes et nyt lag sne oven på indlandsisen. Dette snelag smelter igen, når sommeren og varmen kommer. Når den nyfaldne sne smelter, trænger smeltevandet ned i indlandsisen og udfylder alle de mange lufthuller, der findes i sneen. Først når sneen ikke kan indeholde mere vand, begynder vandet at flyde ud i havet og bidrage til globale vandstandsstigninger. Traditionelt har forskere ment, at vandet skulle fylde hele indlandsisens 40 meters tykkelse op, før smeltevandet begyndte at løbe ud i havet. Men lagene af is i indlandsisen gør, at smeltevand kun trænger ganske få meter ned. Disse islag bliver skabt, når somrene er meget varme, og rigtig meget sne smelter. Derved dannes der et meget vådt lag, som fryser til is den efterfølgende vinter. /ritzau/",
        "metadata": {
            "source": "https://www.berlingske.dk/samfund/foruroligende-dansk-forskning-havene-kan-stige-hurtigere-end-ventet",
            "image_url": "https://berlingske.bmcdn.dk/media/cache/resolve/image_x_large/image/12/128843/11901829-grnland.jpg",
            "publication_time": "Mandag d. 04. januar 2016, kl. 19.43",
            "author": null,
            "related_links": [],
            "attachments": []
        }
    }
}