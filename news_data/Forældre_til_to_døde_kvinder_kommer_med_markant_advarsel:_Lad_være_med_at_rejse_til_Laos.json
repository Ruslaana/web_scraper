{
    "version": "1.0",
    "document": {
        "id": "https://www_berlingske_dk/indland/foraeldre-til-to-doede-kvinder-kommer-med-markant-advarsel-lad-vaere-med",
        "title": "Forældre til to døde kvinder kommer med markant advarsel: Lad være med at rejse til Laos",
        "content": "Med rygsæk på havde 20-årige Anne-Sofie Ørkild Coyman og 21-årige Freja Vennervald Sørensen rejst rundt i Asien i flere måneder, da de nåede deres hostel i byen Vang Vieng i Laos. Det bliver sidste stop. Ikke bare på rejsen. Men i deres liv. For få dage senere døde de – formodentlig dræbt efter at have indtaget metanolforgiftet alkohol serveret på deres hostel. Nu vil Udenrigsministeriet udarbejde en specifik rejsevejledning for det asiatiske land. »På grund af et stigende antal danske turister til Laos og den særlige sikkerhedsrisiko, vi ser, har vi besluttet at lave en specifik rejsevejledning for Laos. Vi er også ved at oprette én for Peru,« skriver Udenrigsministeriets direktør for organisation og borgerservice, Steen Hommel, i en e-mail til Berlingske. Netop en sådan beslutning har været efterspurgt fra familierne, der har været rystede over den behandling, deres døtre og de selv har fået af de laotiske myndigheder. Berlingske beskriver lørdag, hvordan familierne fire måneder efter sidder tilbage uden vished om, hvad deres døtre blev udsat for i deres sidste timer. Hvorfor stod deres liv ikke stod til at redde? Hvorfor fik de som forældre først besked tre dage efter døtrenes død? Og hvem har ansvaret for deres død? Anne-Sofie Ørkild Coyman til venstre og Freja Vennervald Sørensen mistede livet i Laos under en rundrejse i Asien. I alt seks personer – heriblandt de to danskere – formodes dræbt som følge af indtagelse af metanolforgiftet alkohol serveret på deres hostel i Laos.Fold sammenLæs mereFoto: Privatfoto. Det lukkede kommunistiske styre i Laos virker dog lige så lidt interesseret i at hjælpe med oplysningerne om deres døtres død som i at finde de ansvarlige. Det til trods for, at regeringen satser stort på at gøre Laos til et nyt ferieparadis. Derfor fraråder forældrene nu helt andre danskere at rejse dertil. Berlingske har uden held forsøgt at få kontakt til de laotiske myndigheder. »Hvis du spørger mig i dag, så vil jeg klart sige: Lad være med at rejse til Laos,« siger Karsten Sørensen, der er far til den ene af kvinderne. »Jeg vil sikre mig, at ingen andre forældre i fremtiden skal gå det her igennem,« siger den anden kvindes far, Didier Ørkild Coyman. Forældrene fortæller samtidig i Berlingske lørdag, at de er skuffede over, at danske myndigheder ikke gør mere for at bakke dem op i deres jagt på afklaring og retfærdighed for deres døtre. Ligesom de er skuffede over, at dansk politi ikke vil gå ind i sagen. Danske myndigheder kalder sagen »dybt tragisk«. De understreger dog over for Berlingske, at de ikke kan blande sig i andre landes efterforskninger, men de følger sagen tæt. Og så vil de nu udarbejde en rejsevejledning for landet. Den findes i modsætning til i andre lande ikke i Danmark i dag. Anne-Marie og Didier Ørkild Coyman mistede deres datter i november. Nu vil de gerne advare andre om, at det er »ekstremt farligt« at rejse til Laos.Fold sammenLæs mereFoto: Nicoline Kjems-Krognos. Centralt for forløbet i Laos og feriebyen Vang Vieng, hvor kvinderne sandsynligvis blev forgiftede, er såkaldt Tiger Vodka og Tiger Whisky. To typer spiritus, som bliver produceret i Laos, og som de laotiske myndigheder forbød kort efter turisternes død. I dag advarer Australiens myndigheder direkte mod Tiger-produkternei deres rejsevejledning for Laos. Ligeledes haraustralske myndighedernu iværksat en kampagne, der målrettet advarer unge mennesker om risikoen for metanolforgiftning. Ingen svenskere var implicerede, men alligevel har sagen medvirket til, at ogsåSverige har opdateret sin rejseguide til Laos, netop med advarsler mod metanolforgiftning. »Vær forsigtig med at drikke alkohol, især cocktails og drinks, der indeholder spiritus, der kan være blevet forfalsket med skadelige stoffer. Vær opmærksom på tegn på metanolforgiftning og søg øjeblikkelig lægehjælp, hvis du har mistanke om det,« står der. Så hvorfor fulgte Danmark ikke trop fra starten? Det er der en konkret årsag til, oplyser Udenrigsministeriet til Berlingske. »Den primære grund til, at vi ikke indtil nu har haft en rejsevejledning for Laos, er, at vi ikke har en ambassade i landet. Derfor har vi henvist til andre landes rejsevejledninger, blandt andet de, der har en ambassade i Laos og dermed har et mere opdateret billede af, hvilke forhold man skal være opmærksom på som rejsende,« skriver Steen Hommel i en mail. Ministeriet vurderer løbende behovet for at oprette rejsevejledninger for lande, hvor Danmark ikke har en ambassade. »Det er lige nu tilfældet i seks andre lande. Det er selvfølgelig noget, vi er i tæt og løbende dialog med rejsebranchen om,« siger han i mailen. Hvornår den ligger klar, og hvad den specifikt kommer til at indeholde, fremgår endnu ikke. Men de efterladte familier til de to danske kvinder vil som minimum gerne have, at den advarer folk om metanolforgiftning. Samtidig vil de også gerne have, at den gør folk opmærksom på, at man ikke kan regne med ordentlig hospitalspleje. Eller retfærdighed. »Jeg vil have, at de danske myndigheder gør alt i deres magt for at advare danskere om, at det er ekstremt farligt at rejse dertil. Det er samtidig den eneste måde at presse Laos på,« siger Didier Ørkild Coyman. FAKTAFakta: MetanolforgiftningMetanolforgiftning er et problem i hele verden. Nylige skandaler har ramt Indien, Bangladesh, Thailand og Indonesien.Metanol, også kendt som træsprit, er et opløsningsmiddel og et biprodukt, der kan opstå i forbindelse med destillering af spiritus til forskel fra den alkohol, der er tiltænkt menneskeligt indtag. Den hedder etanol.Der er risiko for indtagelse af metanol forbundet med forfalsket og dårligt produceret alkohol, enten på grund af dårlige forhold for produktionen, eller fordi producenten har tilføjet metanol efterfølgende for at øge alkoholprocenten.Metanol bliver omdannet til blandt andet formaldehyd og myresyre i kroppen og kan føre til voldsom opkast, svækkelse af kroppen, i værste fald besvimelse, koma, blindhed og hjertesvigt.Den dødelige dosis varierer, men er antageligvis 30-240 milliliter eller 1 gram pr. kilo kropsvægt.Det kan være svært at opdage metanol i drikkevarer. Men du kan forsøge at lugte til din drink. Lugter den mistænkeligt kraftigt af alkohol, er der en sandsynlighed for, at der er metanol i drinken.Typisk viser forgiftning sig efter 12-24 timer, dog ikke i alle tilfælde.Sløret syn og åndenød, bevidstløshed og kramper er nogle hyppige symptomer på metanolforgiftning.FOLD UD Metanolforgiftning er et problem i hele verden. Nylige skandaler har ramt Indien, Bangladesh, Thailand og Indonesien. Metanol, også kendt som træsprit, er et opløsningsmiddel og et biprodukt, der kan opstå i forbindelse med destillering af spiritus til forskel fra den alkohol, der er tiltænkt menneskeligt indtag. Den hedder etanol. Der er risiko for indtagelse af metanol forbundet med forfalsket og dårligt produceret alkohol, enten på grund af dårlige forhold for produktionen, eller fordi producenten har tilføjet metanol efterfølgende for at øge alkoholprocenten. Metanol bliver omdannet til blandt andet formaldehyd og myresyre i kroppen og kan føre til voldsom opkast, svækkelse af kroppen, i værste fald besvimelse, koma, blindhed og hjertesvigt. Den dødelige dosis varierer, men er antageligvis 30-240 milliliter eller 1 gram pr. kilo kropsvægt. Det kan være svært at opdage metanol i drikkevarer. Men du kan forsøge at lugte til din drink. Lugter den mistænkeligt kraftigt af alkohol, er der en sandsynlighed for, at der er metanol i drinken. Typisk viser forgiftning sig efter 12-24 timer, dog ikke i alle tilfælde. Sløret syn og åndenød, bevidstløshed og kramper er nogle hyppige symptomer på metanolforgiftning.",
        "metadata": {
            "source": "https://www.berlingske.dk/indland/foraeldre-til-to-doede-kvinder-kommer-med-markant-advarsel-lad-vaere-med",
            "image_url": "https://berlingske.bmcdn.dk/media/cache/resolve/image_x_large_vertical/image/190/1905327/24920397-rikke-vennervald-og-karsten-srensens-mistede-dere.jpg",
            "publication_time": "Lørdag d. 29. marts 2025, kl. 20.49",
            "author": "Jonas Stenbæk Christoffersen",
            "related_links": [],
            "attachments": []
        }
    }
}