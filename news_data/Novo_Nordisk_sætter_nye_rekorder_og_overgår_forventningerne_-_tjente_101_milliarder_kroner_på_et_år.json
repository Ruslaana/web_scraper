{
    "version": "1.0",
    "document": {
        "id": "https://www_berlingske_dk/business/novo-nordisk-saetter-nye-rekorder-og-overgaar-forventningerne-tjente-101",
        "title": "Novo Nordisk sætter nye rekorder og overgår forventningerne - tjente 101 milliarder kroner på et år",
        "content": "Den danske medicinalgigant Novo Nordisk gik ud af 2024 med et nyt rekordregnskab. Overskuddet steg med 21 procent og nåede op på 101 milliarder kroner, fremgår det af tallene, der kom onsdag morgen. Det svarer til et dagligt overskud på 276,7 millioner kroner. Novo solgte for i alt 290,4 milliarder kroner, hvilket er 25 procent mere end i 2023 målt i danske kroner. Resultatet overgår aktieanalytikernes forventninger. Her var der konsensus ifølge Bloomberg konsensus om en omsætning på knap 285,57 milliarder kroner i 2024, en driftindtjening (EBIT) på godt 125,16 milliarder kroner og et overskud efter skat på 99,67 milliarder kroner. »Vi er glade for, hvordan 2024 er gået, hvor 26 procent af salgsvæksten reflekterer, at flere end 45 millioner mennesker nu drager nytte af vores behandlinger. Ydermere har vi gennemført opkøbet af de tre Catalent-fabrikker,« siger topchef Lars Fruergaard Jørgensen i en kommentar med henvisning til den opkøbte, amerikanske underleverandør. Novo Nordiskafslører også sine forventninger til salget i det indeværende år. Her lyder prognosen, som er præget af en vis usikkerhed, at salgsvæksten forventes at lande et sted mellem 16 og 24 procent i 2025, når man tager højde for udviklingen i valutakurserne. Målt i danske kroner ventes væksten at være tre procentpoint højere, altså 19-27 procent. Væksten i driftsindtjeningen ventes at blive på mellem 19 og 27 procent, når der tages hensyn til valutakurserne, og på mellem 24 og 32 procent målt i danske kroner. Regnskabet får en opadvendt tommelfinger fra investeringsøkonom Per Hansen fra Nordnet. »Novo Nordisk har indfriet og mere til. Både med 2024 og 2025. Investorerne burde kunne trække vejret lidt mindre anstrengt. Novo Nordisk har leveret en meget stærk afslutning på 2024, og 2025-forventningerne er gode og stærke. Det burde kunne blive takseret til en god handelsdag,« konstaterer han. Novo Nordisk skruer yderligere op for produktionen af det populære vægttabsmedicin i 2025, men vil ikke love, at der ikke kan opstå periodevis mangel på medicinen i løbet af det kommende år. Her er det Novo Nordisks produktionsanlæg i Hillerød, hvor Wegovy pakkes.Fold sammenLæs mereFoto: Niels Ahlmann Olesen/Berlingske. Ifølge Novo Nordisk afspejler prognosen forventninger til salgsvæksten i Nordamerika og på det internationale marked, og det er primært volumenvækst i salget af GLP-1-midler som diabetesmidlet Ozempic ogfedmemidlet Wegovy, der vil drive væksten. »Skærpet konkurrence og fortsat prispres inden for diabetes- og fedmepleje er inkluderet i prognosen,« skriver Novo Nordisk og tilføjer, at der fortsat vil kunne forventes periodiske forsyningsbegræsninger og medicinmangel på tværs af produkter og markeder. Salget i Nordamerika voksede med 30 procent, mens det øvrige, internationale salg steg med 17 procent målt i danske kroner. USA udgør nu alene57 procent af Novo Nordisks samlede omsætning mod 54 procent i 2024. Alene i fjerde kvartal 2024 voksede Novo Nordisks salg i USA med mere end 30 procent til 52 milliarder kroner, og salget i USA udgjorde i kvartalet hele 61 procent. Successen i USA i fjerde kvartal skal ses i lyset af, at Novo Nordisks ærkerival Eli Lilly oplevede aftagende salg i samme kvartal. Dog bemærker blandt andre analytiker Peter Welford fra Jefferies, at Novo Nordisks salg af Wegovy i USA ligger lidt under analytikernes forventninger. Novos diabetes- og fedmeprodukter udgjorde 271,8 milliarder kroner i salg, hvilket er 25 procent mere end året før.  Novo Nordisk var Europas mest værdifulde selskab og toppede omkring juni 2024. Siden er markedsværdien faldet betydeligt. Det skyldes øget konkurrence fraærkerivalen, amerikanske Eli Lilly, som sidste år lancerede Wegovy-konkurrenten, Zepbound, øget politisk fokus på de høje priser på vægttabsmedicin, som Novo og andre medicinselskaber tager for den medicin, amerikanerne får på recept. Den helt store nedtur for Novo Nordisks aktiekurs kom kort før jul, at selskabet offentliggjorde skuffende data for en potentiel ny vægttabsmedicin, Cagrisema. Det skete på et tidspunkt, hvor Eli Lilly and andre konkurrenter, som Viking Therapeutics, Amgen, Roche og danske Zealand Pharma så ud til at have mere vind i sejlene i forskningsafdelingen. Foto: Macrobond / Berlingske / Nicoline Manzano.  Midt i januar 2025 mistede Novo Nordisk så tronen som Europas mest værdifulde. I stedet overtog den franske luksusvarekoncern LVMH (med blandt andet mærkerne Louis Vuitton, Sephora og Christian Dior). Da lå Novo Nordisks markedsværdi på 2,57 billioner kroner. Siden har kursen rettet sig lidt, blandt andet takket være positive resultater fra tidlige forsøg med en anden vægttabskandidat, Amycretin, men der er stadig lang vej, før Novo Nordisk får indhentet de omkring 40 procent, medicinalkoncernen har mistet i markedsværdi siden juni sidste år. Samtidig er der ifølge Bloomberg en vis bekymring i aktiemarkedet for, om salget af vægttabsmedicin har toppet, efter at konkurrenten Eli Lilly i januar oplyste, at salget i slutningen af 2024 ikke var vokset så meget som ventet. Novo Nordisk producerer ifølge egne oplysninger 40 procent af verdens insulinforsyning og leverer medicin til flere end 45 millioner mennesker. Medicinalgiganten er grundlagt i 1923 og har hovedsæde i Bagsværd. Den har flere end 77.000 ansatte på 80 kontorer og markedsfører sine produkter i 170 lande. Foto: Macrobond/Berlingske/Nicoline Manzano.",
        "metadata": {
            "source": "https://www.berlingske.dk/business/novo-nordisk-saetter-nye-rekorder-og-overgaar-forventningerne-tjente-101",
            "image_url": "https://berlingske.bmcdn.dk/media/cache/resolve/image_x_large/image/188/1886229/24884337-novo-nordisks-topchef-lars-fruergaard-jrgensen-pr.jpg",
            "publication_time": "Onsdag d. 05. februar 2025, kl. 07.39",
            "author": "Vibeke Lyngklip Svansø",
            "related_links": [],
            "attachments": []
        }
    }
}