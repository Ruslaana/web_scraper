{
    "version": "1.0",
    "document": {
        "id": "https://www_berlingske_dk/internationalt/oversvoemmelser-paa-sardinien-koster-ni-livet",
        "title": "Oversvømmelser på Sardinien koster ni livet",
        "content": "ITALIEN: Oversvømmelser på den italienske ferieø Sardinien kostede mandag ni livet, da floder gik over deres bredder og en cyklon fejede biler af vejene og fik broer til at kollapse, skriver AFP. De værste ødelæggelser skete i og omkring havnebyen Olbia på øens nordøstlige kyst. En familie på tre blev dræbt, da en bro kollapsede ned over deres bil, mens en mor og datter blev fundet døde i en bil, der var blevet fejet af vejen, skriver nyhedsbureauet ANSA. En politibil med fire betjente, der eskorterede en ambulance, blev også blæst af vejen under voldsom regn og kraftige vindstød fra cyklonen, der har fået navnet Cleopatra. Tre af betjentene blev reddet, mens en mistede livet. Blandt ofrene er også en 64-årig dame, der døde i sit oversvømmede hjem i landsbyen Uras i den sydvestlige del af øen. Hendes mand blev bragt på hospitalet i stærkt nedkølet tilstand og hundredvis af landsbyens indbyggere måtte tilbringe natten i lokale sportshaller. Et ottende offer blev dræbt under en anden bro, der kollapsede, mens en 90-årig kvinde blev fundet død i et oversvømmet hus nær Nuoro i den bjergrige centrale del af øen. I Olbia har byens indbyggere oprettet en facebook-gruppe, hvor de tilbyder nattely til dem, der er blevet tvunget ud af deres hjem. BNB/AFP",
        "metadata": {
            "source": "https://www.berlingske.dk/internationalt/oversvoemmelser-paa-sardinien-koster-ni-livet",
            "image_url": "https://berlingske.bmcdn.dk/media/cache/resolve/image_x_large/image/91/917860/6977105-italy-sardinia-weather-flood.jpg",
            "publication_time": "Tirsdag d. 19. november 2013, kl. 00.23",
            "author": null,
            "related_links": [],
            "attachments": []
        }
    }
}