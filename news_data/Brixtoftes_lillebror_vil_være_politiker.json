{
    "version": "1.0",
    "document": {
        "id": "https://www_berlingske_dk/politik/brixtoftes-lillebror-vil-vaere-politiker",
        "title": "Brixtoftes lillebror vil være politiker",
        "content": "Han er kendt som sangeren bag grandprix-hittet \"Video video\" fra 1982, han er lillebror til tidligere Farum-borgmester Peter Brixtofte. Han er uddannet cand.-merc., handelsskolelærer, folkeskolelærer og sosu-assistent. Men det er ikke nok: Nu vil han også i Odense Byråd. For Socialdemokratiet. Det skriverFyens Stiftstidende. - Jeg har altid blandet mig i politik, når der har været tid og overskud, men aldrig gjort mere ved det før nu, fortæller 60-årige Jens Brixtofte. - Og nu er jeg på vej i lygtepælene.  For tre måneders tid siden meldte han sig ind hos Socialdemokratiet. Han har tidligere stemt længere ude på den røde fløj. - Og af familiære grunde stemte jeg på Venstre, da jeg boede i Farum, siger han. - Men det er hos Socialdemokratiet, de fleste af mine værdier hører til, konstaterer Jens Brixtofte, der især vil koncentrere sin politiske tid om \"en fornyet vækst for virksomhederne\".  I dag er Jens Brixtofte ansat i et seniorjob på forsorgshjemmet St. Dannesbo, hvor han hjælper med at passe og pleje 44 hektar jord. Slår græs, reparerer traktorer. - Jeg kunne godt rende rundt som efterlønner og hiphoppe, som jeg har lyst, men for ikke at dykke ned i et sofachok, vil jeg hellere arbejde, fastslår han. Til november ved han, om arbejdslivet også skal udvides med en byrådspost.",
        "metadata": {
            "source": "https://www.berlingske.dk/politik/brixtoftes-lillebror-vil-vaere-politiker",
            "image_url": "https://berlingske.bmcdn.dk/media/cache/resolve/image_x_large/image/17/177444/16850280-brix.jpg",
            "publication_time": "Tirsdag d. 04. april 2017, kl. 22.07",
            "author": null,
            "related_links": [],
            "attachments": []
        }
    }
}