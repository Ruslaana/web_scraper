{
    "version": "1.0",
    "document": {
        "id": "https://www_berlingske_dk/hovedstaden/overborgmesteren-om-morgenen-der-er-bedre-stemning-end-ved-fyraften",
        "title": "Overborgmesteren om morgenen: »Der er bedre stemning end ved fyraften - færre fuckfingre i trafikken«",
        "content": "På valgplakater og hjemme i den treværelses på Bryggen. Frank Jensen er A-menneske. Tidligt i seng. Tidligt op. Løbetøjet på. Tjekke aviser på iPad’en. Det går stærkt, siger han med ru morgenstemme. »Jeg skal kunne tåle at læse jeres avis, så jeg er ret hårdkogt. Der er meget, man skal kunne klare om morgenen.« Det er cirka nu, journalisterne begynder at ringe. Det er nu, han skal være på forkant, hvis han, som det var tilfældet tidligere på året, vil have fat i finansministeren for at fortælle ham, at det er en dårlig idé at fåFormel 1 til København. Når selv Pia Kjærsgaard er skeptisk, og han selv kun sidder med et mandats flertal i Borgerrepræsentationen, så ... Den slags skal ud om morgenen. Han tjekker, om han har sine nøgler. Så er det ud på en af de tre foretrukne løberuter. Fem til syv kilometer med P4 København i ørerne. Konen Jane bestemmer, at P1 skal køre på badeværelset. Hjemme igen. Svede af og skimme de sidste aviser. I bad. Egentligt dumt at løbe den tur. Han har en hælspore på højre fod og burde tage motionscyklen i soveværelset. Men der er jo det med at se byen vågne. Hele byen har skuldrene nede mellem klokken seks og syv. »Der er bedre stemning end ved fyraften. Færre fuckfingre i trafikken.« Tøj på. Stryge skjorter. Hver morgen. Hver morgen. Frank Jensen er en ritual-mand. »Hvis strygejernet er defekt, kommer jeg ikke på arbejde, chef.« Han griner. Skjorterne er hængt på bøjlestativet. Han begynder at stryge. »Tricket er jo at hænge sine skjorter op lige efter, at man har vasket dem, så glatter de sig selv.« Tid: To minutter rent. Så er skjorten strøget.  »Morgenen er det tidspunkt, hvor jeg tænker klarest. I løbet af dagen får jeg så mange impulser. Meget af det, jeg gør, er sådan: Sove på tingene. Løbe. Tænke. Og så træffer jeg beslutningerne. Løbeturene bruger jeg ofte på at afklare ting for mig selv. Både til at rense hjernen og til måske at finde en løsning på en forhandling.« Hvis han skal til møde i habit, slips og det hele, så kontakter han rådhuschaufføren. Ellers cykel, hvis vejret er til det. I dag er det Finansrådets årsmøde. Så det bliver med chauffør. Det bliver heftigt, tror han. Hvidvaskskandalerne. ",
        "metadata": {
            "source": "https://www.berlingske.dk/hovedstaden/overborgmesteren-om-morgenen-der-er-bedre-stemning-end-ved-fyraften",
            "image_url": "https://berlingske.bmcdn.dk/media/cache/resolve/image_x_large/image/109/1092710/22495269-bm.jpg",
            "publication_time": "Fredag d. 07. december 2018, kl. 06.38",
            "author": "Jens Rebensdorff",
            "related_links": [],
            "attachments": []
        }
    }
}