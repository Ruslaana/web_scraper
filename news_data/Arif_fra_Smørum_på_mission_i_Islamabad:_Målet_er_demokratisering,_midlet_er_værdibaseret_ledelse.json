{
    "version": "1.0",
    "document": {
        "id": "https://www_berlingske_dk/karriere/arif-fra-smoerum-paa-mission-i-islamabad-maalet-er-demokratisering-midlet",
        "title": "Arif fra Smørum på mission i Islamabad: Målet er demokratisering, midlet er værdibaseret ledelse",
        "content": "Hvad i alverden får en til at rykke rødderne op og flytte hele sin familie om på den anden side af jorden for at forfølge en professionel udfordring? Det spørgsmål kan der nok være mange svar på. Oplevelsen og udfordringen er nogle af de bud, mange udlandsdanskere vil sætte i toppen af listen. For erhvervsmanden Arif Beg er der dog flere elementer. Den 50-årige Arif Beg er søn af pakistanske forældre og vokset op i Smørum vest for København. Han har haft en karriere som ingeniør og chef i en lang række virksomheder, deriblandt i IT- og teleindustrien. Men for cirka fem år siden traf han et valg. Han valgte at rykke teltpælene op og flytte sin familie og arbejdsliv til den pakistanske hovedstad Islamabad. Det formelle mål var at øge IT-virksomheden Ciklums pakistanske softwareudviklingsafdeling. Det underliggende personlige mål var dog langt større. »Jeg er formelt hernede for at bygge en virksomhed op og vækste den. Det gør jeg blandt andet ved at forsøge at ændre mine medarbejderes mindset via den værdibaserede ledelse, vi kender så godt i Danmark, men som er noget andet end den autoritetstro tilgang til medarbejder-leder-forholdet, som er dominerende hernede,« siger han og tilføjer: »Det vil jeg ændre. Ikke bare for at matche de krav og forventninger, vores kunder i blandt andet Danmark har, men også for at skubbe til udviklingen hernede, når det kommer til demokratisering og udvikling hen imod et velfærdssamfund.« Arif Begs baggrund spiller naturligvis ind i valget af at flytte til Pakistan. Hans forældre kom til Danmark i 1972, da han selv var to år. Hans hjemstavn er Smørum, hvorfra han påbegyndte en karriere i en række ingeniørbaserede virksomheder som Carl Bro, Ericsson, Telia og Atea. Han fortæller, at hans værdier i høj grad er formet af det arbejdsliv, han har haft, og hvor han med årene er steget til ledelsesniveauet. Men han er også formet af sine forældres holdninger, som blandt andet inkluderede et mantra om, at man skal huske at puffe verden i en bedre retning – og i processen tage hensyn til og hjælpe dem, der ikke er så heldigt stillet som en selv.  Det var også en faktor i, at han for cirka fem år siden valgte at takke ja til at tage arbejdet som direktør for Ciklums pakistanske udviklingsafdeling i Islamabad. »Jeg er formet af mine forældre. Gennem årene har jeg haft en lyst til at bidrage til og udvikle det pakistanske samfund. Da jeg fik tilbuddet om at flytte herned, fik jeg mulighed for at bidrage til netop det, og dele den erfaring, jeg har fået i dansk erhvervsliv. Jeg fik muligheden for at føre det ind i den pakistanske måde at arbejde på,« siger han og tilføjer: »Jeg tror på effekten af den værdibaserede ledelse, vi kender i Danmark. Jeg tror, at måden, man skaber forandringer på, ikke går gennem ordrer og instruktioner, men i stedet via implementering af værdier. Det handler om at aktivere medarbejdere på en måde, de ikke er vant til.« At skrue op for den værdibaserede ledelse kan måske lyde som en simpel knap, man bare kan dreje lidt på, men sådan er det ikke, når man står med fødderne på pakistansk jord. Arif Begs erfaring er, at den slags kan udgøre et stort kultursammenstød for medarbejdere, der ikke er vant til den tankegang. »Der er en stor og grundlæggende forskel i den måde, man arbejder på i Pakistan og Danmark. Hernede er taler man som leder typisk meget autoritært til sit folk. Det er forventet, at lederen sidder for sig selv og i høj grad instruerer om opgaverne. Medarbejderne ser det traditionelt ikke som deres opgave at komme med forslag til ændringer,« siger han. En af Arif Begs store opgaver er at ændre mentaliteten hos sine pakistanske IT-udviklere, så de bliver bedre i stand til at sætte sig ind i vestlige kunders tænkemåde.Fold sammenLæs mereFoto: Nazir Awan. Den tankegang støder i høj grad sammen med den tilgang, vestlige virksomhedskunder har til opgaver. Det er ifølge Arif Beg en central problemstilling, når det kommer til, hvorfor vestlige virksomheder vælger tage opgaver på trods af, at de støder ind i mangel på IT-specialister og høje timepriser. Det har han selv oplevet, da han stod på kundesiden i sit tidligere job – og det har en direkte parallel til det arbejde, han udfører i dag. »Jeg fik mit nuværende arbejde delvist som konsekvens af, at jeg var kunde hos Ciklum. Jeg kunne se nogle udfordringer og problemer. Dem ytrede jeg mig om. De spurgte mig, om jeg ikke selv ville tage til Pakistan og løse dem. Det var noget at et tilbud og udfordring. Den valgte jeg at møde,« siger han. De seneste fem år har Arif Beg således arbejdet på at ændre sine pakistanske medarbejderes mindset. Elementer som proaktivitet, professionalisme og transparens er blevet centrale retningslinjer. Generelt har medarbejderne taget godt imod dem, og i processen er hans medarbejderstab svulmet fra godt 35 til i dag 160. Det er han stolt af. »Det gør en forskel. Jeg har været med til at understøtte 160 familier med en indkomst, der sender dem i middelklassen. Jeg har været med til at præge 160 menneskers tilgang til arbejde på en måde, som ikke bare gør dem til bedre sparringspartnere og problemløsere for vestlige kunder – men til ambassadører for værdibaseret ledelse,« siger han og tilføjer: »Det er noget, som kan sprede sig som ringe vandet. Det er noget, der i sidste ende kan få en effekt og være med til at bedre mange menneskers arbejdsliv. Det er både noget, som giver mig værdi og en god fornemmelse privat. Det gør mig stolt.« FAKTABlå Bog: Arif BegArif Beg er direktør for IT-virksomheden Ciklums pakistanske udviklingsafdeling i Islamabad, Pakistan.Ciklum er en IT-virksomhed, der blandt andet udvikler B2B-softwareløsninger. Ciklum er stiftet af danske Torben Majgaard i Ukraine og er i dag international.Arif Beg overtog ansvaret for afdelingen for fem år siden. Siden er den vokset fra 35 ansatte til 160 medarbejdere.Han er selv uddannet stærkstrømsingeniør fra DTU og har efterfølgende arbejdet for blandt andet Carl Bro, Rambøll, Ericsson, Telia og Atea.Arif Beg har er født i 1970 og kom til Danmark fra Pakistan som toårig. Han er opvokset i Smørum, er gift og far til tre børn, hvoraf to er hjemmeboende, og den ældste er netop flyttet til London for at studere.Kilde: Arif BegFOLD UD Arif Beg er direktør for IT-virksomheden Ciklums pakistanske udviklingsafdeling i Islamabad, Pakistan. Ciklum er en IT-virksomhed, der blandt andet udvikler B2B-softwareløsninger. Ciklum er stiftet af danske Torben Majgaard i Ukraine og er i dag international. Arif Beg overtog ansvaret for afdelingen for fem år siden. Siden er den vokset fra 35 ansatte til 160 medarbejdere. Han er selv uddannet stærkstrømsingeniør fra DTU og har efterfølgende arbejdet for blandt andet Carl Bro, Rambøll, Ericsson, Telia og Atea. Arif Beg har er født i 1970 og kom til Danmark fra Pakistan som toårig. Han er opvokset i Smørum, er gift og far til tre børn, hvoraf to er hjemmeboende, og den ældste er netop flyttet til London for at studere. Kilde: Arif Beg",
        "metadata": {
            "source": "https://www.berlingske.dk/karriere/arif-fra-smoerum-paa-mission-i-islamabad-maalet-er-demokratisering-midlet",
            "image_url": "https://berlingske.bmcdn.dk/media/cache/resolve/image_x_large/image/128/1281034/23392595-pix-arif-beg-nummer-7.jpg",
            "publication_time": "Søndag d. 19. april 2020, kl. 18.08",
            "author": "Nikolai Steensgaard",
            "related_links": [],
            "attachments": []
        }
    }
}