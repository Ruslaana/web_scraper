{
    "version": "1.0",
    "document": {
        "id": "https://www_berlingske_dk/kommentatorer/anders-stjernholm-jesus-ville-rase-over-kirkeskatten",
        "title": "Anders Stjernholm: Jesus ville rase over kirkeskatten",
        "content": "Hvis du følger mine skriverier her i Berlingske, så har du nok luret, at de handler om religion. Og lighed og rimelighed. Hvilket giver mig rigeligt indhold til et nyt emne hver måned. Staten understøtter moskeer og frikirker med skattefordele, vores helligdage er religiøst betingede, vores ytringsfrihed lige så, DR er forpligtet til at reklamere for folkekirken, religion bremser vores kultur og lovgivning omkring kærlighed, vores folkevalgte starter arbejdsåret med bøn – og børnene i folkeskolen slutter gerne deres år med bøn til julegudstjenester. Der er nok at tage af – listen her er ikke udtømmende. Men den værste af alle urimeligheder på religionsområdet er i en anden liga. Det er den suverænt største uretfærdige forkælelse af noget livssyn i Danmark: kirkeskatten. Kirkeskatten er egentlig ikke en skat. Det er en indsamling af folkekirkens medlemskontingenter. Som den eneste forening i Danmark, der nyder det privilegium, bliver folkekirkens kontingent indsamlet af SKATs i forvejen pressede medarbejdere – ganske gratis. Noget andet væsentligt ved de penge er, at kun halvdelen af kirkens medlemmer velvilligt betaler den ifølge enundersøgelse fra Københavns Universitet. Hvis folkekirken fungerede som alle andre foreninger i Danmark, skulle de selv sende en regning ud – og håbe på, at den blev betalt. Ligesom Ateistisk Selskab gør, ligesom min basketballklub gør – ligesom ALLE andre gør. Bare ikke folkekirken, som – takket være denne urimelige tjeneste fra statens side – har en til to millioner medlemmer, som ellers ikke ville betale regningen. »Selvom der længe har været flertal i befolkningen for at adskille kirke og stat, så er landets lovgivere bagud på det punkt,« skriver Anders Stjernholm.Fold sammenLæs mereFoto: Søren Bidstrup. En til to millioner ufrivillige medlemmer. Det bliver hurtigt – og høfligt – estimeret to-tre milliarder kroner om året, som kunne være i borgernes egne lommer i stedet for i kirkens allerede bugnende kasser. De penge er udtryk for en energi, der kunne bruges på et langt friere, mere liberalt og udviklende marked for livssyn, ritualer og spiritualitet. Og hvor selve kirkerne måske også var allemandseje? I stedet går de til en konservering af kultur ved at indhylle danskerne i vanetænkning på baggrund af urimelige privilegier fra fortiden. Et opgør virker indlysende, gør det ikke? Ateistisk Selskab har sammen med fire ungdomspolitiske organisationer – Venstres Ungdom, Liberal Alliances Ungdom, Radikal Ungdom og SF Ungdom – lanceret etborgerforslag, der skal bringe tanken om at fjerne kirkeskatten tilbage på Christiansborg. Thi selvom der længe har væretflertal i befolkningenfor at adskille kirke og stat, så er landets lovgivere bagud på det punkt, og selv sekulære partier har længe været tavse omkring det urimelige bånd mellem stat og kirke. Derfor er jeg glad for ungdomspolitikernes mod til at råbe deres moderpartier op i kampen for mere kulturel lighed. Og hvis nu du er kristen og glad for kirken, så tænk over dette: Er det staten, de troende eller Guds opgave at gøre kristendommen stærk og solid? Kirken skal naturligvis ikke bestå på et fundament af hedninges penge – hvis Jesus hørte om den sammenhæng, ville han vælte bordene endnu en gang. Kirken og kristendommens styrke bør vel komme fra troen og følgerne? Og hvis kristendommen er stærk, sand og god – så klarer den sig nok uden den danske stats understøttelse. Anders Stjernholm er komiker, journalist, forfatter og forperson for Ateistisk Selskab ",
        "metadata": {
            "source": "https://www.berlingske.dk/kommentatorer/anders-stjernholm-jesus-ville-rase-over-kirkeskatten",
            "image_url": "https://berlingske.bmcdn.dk/media/cache/resolve/image_x_large/image/182/1824090/24767720-kirkeskatten-er-egentlig-ikke-en-skat-det-er-en-i.jpg",
            "publication_time": "Fredag d. 09. august 2024, kl. 14.38",
            "author": "Anders Stjernholm",
            "related_links": [],
            "attachments": []
        }
    }
}