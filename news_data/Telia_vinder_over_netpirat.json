{
    "version": "1.0",
    "document": {
        "id": "https://www_berlingske_dk/virksomheder/telia-vinder-over-netpirat",
        "title": "Telia vinder over netpirat",
        "content": "En amerikansk netpirat er blevet frataget en adresse, som Danmarks tredjestørste teleselskab, Telia, har krævet det. Det er firmaet Flex Media Inc., der har adresse i Royal Palm Beach i USA, som efter indgriben fra Klagenævnet for Domænenavne er blevet frataget netadressen teliaerhverv.dk. Flex Media Inc. registrerede adressen i juli 2008.  Flex Media har ifølge klagenævnet registreret 269 danske netadresser, »hvoraf en stor del består af navne, der er identiske eller næsten identiske med andre virksomheders forretningskendetegn«. Der er typisk tale om adresser med indbyggede stavefejl, f.eks. »eketrabladet.dk«, »facabook.dk«, »bilva.dk« og »daybirgeretmikkelsen.dk«. Firmaet bag skriver på siden, at netadressen er til salg. Klagenævnet har konstateret, at de første ti netadresser, som Flex Media ejer, også alle er til salg - syv af dem til 1.750 dollars stykket. Det koster kun 45 kroner at købe retten til en dansk netadresse. Klagenævnet har derfor »en stærk formodning« om, at »denne registrering alene har været økonomisk vinding ved videreoverdragelse eller udlejning af domænenavnet«. Derfor fratages Flex Media nu teliaerhverv.dk, som straks overføres til Telia i Danmark. ",
        "metadata": {
            "source": "https://www.berlingske.dk/virksomheder/telia-vinder-over-netpirat",
            "image_url": "https://berlingske.bmcdn.dk/media/cache/resolve/image_x_large/image/31/318752/7770064-pix-telia-facade.jpg",
            "publication_time": "Mandag d. 13. oktober 2014, kl. 14.15",
            "author": "Thomas Breinstrup",
            "related_links": [],
            "attachments": []
        }
    }
}