{
    "version": "1.0",
    "document": {
        "id": "https://www_berlingske_dk/kultur/efteraarsferie-det-sker-i-koebenhavn",
        "title": "Efterårsferie: Det sker i København",
        "content": "Vi kender den grønne trold fra animationsfilmene »Shrek«, og selv om fortællingerne i de fire film bygger på William Steigs eventyr, er det formentlig Dreamworks, der primært kan tage æren for, at så mange børn (og voksne) har et blødt punkt for Shrek, prinsesse Fiona og det talende æsel. Punktet kan nu blive endnu blødere, når Tivoli fra på torsdag lægger koncertsal til Shrek, the musical. Forestillingen kørte i Hillerød i starten af efteråret, men i selve efterårsferien og indtil 23. oktober, er det i Tivoli, man kan opleve de mere end 70 medvirkende give den fuld troldegas. Billetter på ticketmaster.  Statens Museum for Kunst bevæger sig året rundt (også) i børnehøjde, men i efterårsferien er der ekstra fokus på børnevenligheden – også uden for området dedikeret til familiens yngste, Børnenes Værksted. Med udgangspunkt i en ny udstilling, To verdener som én, af kunstneren Aisha Khalid, arrangerer museet særlige rundvisninger med pædagogiske forklaringer på Aisha Khalids udstillede værker. Værkerne er bl.a. malerier med syrede mønstre og tæpper med smukke ornamenter på den ene side og spidse nåle på den anden. Derudover kan både børn og voksne bidrage til museets fælles værk, hvor man inspireret af Aisha Khalid inviteres til at tegne prikker og mønstre. Loppemarkeder er efterhånden hver-weekends-kost i København, men vil man opleve et lidt anderledes marked, er det historiske af slagsen på Frilandsmuseet oplagt. Boderne og teltene er frem- og opstillet, som de ville se ud i perioden omkring de sidste årtier af 1800-tallet, og underholdningen er fra ditto årstal – med gammeldags karruseller og luftgynger og gøglere og lirekassemænd, der sørger for markedsstemning. På madfronten er der bl.a. honninghjerter og ristede pølser, og skal det være rigtig autentisk, er der i weekenderne smagsprøver på mad fra brændekomfuret. Åbent 16-23. oktober.  Sørøvere er meget mere end Jack Sparrow og Kaptajn Klo. I efterårsferien er der hver eftermiddag Sørøverskole på Tøjhusmuseet, hvor børn kan blive klogere på alt det, sørøvere er og ikke er. Der er gode, sande historier om havets røvere, og der er aflivning af myter om pirater og plankegang, ligesom der er mulighed for at smage skibsøl og beskøjter. Arrangementet henvender sig til børn i alderen 4 til 10 år, og for både dem og deres familier er der desuden adgang til udstillingen Sømagt om den danske flådes historie. Byerne i Danmark ville helt sikkert se anderledes ud, hvis det var børn, der havde bygget dem. I stedet for massive kontorbygninger og brede cykelstier ville der måske være rullende fortov og legepladser over det hele. Som de foregående år afholder Dansk Arkitektur Center i efterårsferien workshoppen »Leg Lego arkitekt«, hvor temaet i år er Kids city. Som betyder, at det er børnene, der enevældigt bestemmer, hvad der skal være på den byggeplads, man får udpeget på bykortet over verdens bedste børneby. Man kan finde inspiration i udstillingen Our Urban Living Room – eller man kan bare gå i krig med klodserne. Der er tre workshops hver dag i ferien – husk at købe billet på DACs hjemmeside på forhånd.  Højt til himlen, duften af bål, udsigt til får og fugle. Skal efterårsferien bruges på alt andet end stillesiddende og/eller indendørs aktiviteter, kommer man i københavner-sammenhæng ikke udenom Naturcenter Vestamager. Her er der mulighed for at løbe eller cykle al indesparet krudt ud på de mange kilometer stier på Kalvebod Fælled – og i efterårsferien er det ekstra motiverende, når der er sundhedsuge med bl.a. orienteringsløb på programmet. Og er man ikke til masser af motion, kan børn og deres forældre i stedet kaste sig over bålet og lave popcorn eller pandekager, snitte træmænd eller skeer eller presse sine medbragte æbler til most. ",
        "metadata": {
            "source": "https://www.berlingske.dk/kultur/efteraarsferie-det-sker-i-koebenhavn",
            "image_url": "https://berlingske.bmcdn.dk/media/cache/resolve/image_x_large/image/6/68267/15051296-11kulnoter-kbh-shrek-093237jpg.jpeg",
            "publication_time": "Mandag d. 10. oktober 2016, kl. 22.30",
            "author": "Gitte Holtze",
            "related_links": [],
            "attachments": []
        }
    }
}