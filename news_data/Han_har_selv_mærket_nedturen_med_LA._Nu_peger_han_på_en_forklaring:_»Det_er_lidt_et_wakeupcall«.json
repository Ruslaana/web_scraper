{
    "version": "1.0",
    "document": {
        "id": "https://www_berlingske_dk/politik/han-har-selv-maerket-nedturen-med-la-nu-peger-han-paa-en-forklaring-det-er",
        "title": "Han har selv mærket nedturen med LA. Nu peger han på en forklaring: »Det er lidt et wakeupcall«",
        "content": "Joachim B. Olsen har selv oplevet nedturen med Liberal Alliance. Når valgresultatet blinker på tv-skærmen, og skuffelsen indtræffer. Søndag aften kunne han igen se, hvordan hans tidligere parti langtfra levede op til forventningerne. »Der er tale om en skuffelse. Jeg har ikke talt med en eneste fra Liberal Alliance siden i går, der ikke var skuffet. Det var under forventningen,« siger Joachim B. Olsen, der i dag er politisk kommentator på B.T., til Berlingske Han har tidligere selv siddet i Folketinget for Liberal Alliance fra 2011 til 2019, hvor partiet fik et katastrofalt valg, og han ikke selv blev valgt ind. I dag er historien om partiet en helt anden. I øjeblikket står Liberal Alliance i de landspolitiske målinger til at blive det største parti i blå blok i Folketinget. Alligevel var det langtfra, hvad der skete til det netop overståede europaparlamentsvalg. På trods af resultatet fejrede Liberal Alliance, at partiet for første gang har fået et mandat i Europa-Parlamentet.Fold sammenLæs mereFoto: Mathias Svold. Partiet endte nemlig med at få blot syv procent af stemmerne og blev overhalet af både Venstre og De Konservative. I den sidstegallupmålingstod partiet ellers til hele 10,5 procent af stemmerne. »Det er lidt et wakeupcall. Selvtilliden har været meget, meget høj, og nu får man en besked fra vælgerne om, at man ikke kan gå på vandet,« siger han. Joachim B. Olsen mener at have fundet flere forklaringer på, hvorfor Liberal Alliance skuffede og endte et stykke fra forventningerne. Han peger især på fire ting, som Liberal Alliance har gjort forkert i valgkampen: 1. »Det har ikke været en specielt positiv valgkamp. Det er et andet signal end det, de sender landspolitisk, hvor »Du kan godt« har været mottoet.« 2. »Valgkampen har været for digital, og man har undervurderet, hvad det stadigvæk betyder at stå på gader og stræder og hænge mange plakater op.« 3. »Der har ikke været nok seriøsitet i valgkampen. Man har kørt meget på humor, og det er kommet til at handle om skruelåg og sugerør. Det er de også gode til, men når der ikke er mere seriøs, gennemarbejdet politik, så har det gjort dem meget sårbare over for angreb.« 4. »Liberal Alliance er en mellemvare, når det kommer til EU. De er lidt kritiske, men de vil stadig gerne være med. Det sætter dem lidt mellem to stole, når vælgerne vil stemme på en retning.« Foto: Thomas Lekfeldt. Derudover peger han på, at der ikke er tvivl om, at Alex Vanopslagh er langt mere karismatisk end Henrik Dahl, der var partiets spidskandidat til dette valg. »Henrik Dahl er ikke nogen folkeforfører. Det kommer man ikke uden om. Han klarede sig ikke godt i den sidste debat og var meget usynlig. Det er helt tydeligt, at de karismatiske spidskandidater har klaret sig godt,« siger han Der er også en mindre sandsynlig, men mere kontroversiel årsag, peger Joachim B. Olsen på. »Det er selvfølgelig også en mulighed, at de bare er en smule overvurderede i de landspolitiske målinger, men det er jo ren spekulation,« siger han. Han bliver bakket op i sin kritik af partiets valgkamp af Simon Emil Ammitzbøll-Bille, der også er tidligere medlem af partiet. Han kalder valgresultatet »virkelig skuffende«. »Det har noget at gøre med kandidaterne – det tror jeg ikke, der er nogen som helst tvivl om,« sagde han til Berlingske mandag. Simon Emil Ammitzbøll-Bille er selv tidligere minister for Liberal Alliance. Han har efter sin tid i Folketinget været vært på podcasten »Ministertid«, hvor tidligere ministre fortæller om deres tid i embedet.Fold sammenLæs mereFoto: Mathias Svold. »Jeg synes, ingen af deres to øverste kandidater har virket sådan særligt klassisk liberale. Det har druknet i sugerør, og at kvinder skulle have dårligere tankevirksomhed end mænd, og hvad ved jeg.« Henrik Dahl har især slået på tromme for, at plastiksugerør bør tillades i Europa, mens Mads Strange, der var nummer to på partiets liste, har udtalt, at mænd er bedre til samtlige sportsgrene, der kræver tankekraft, end kvinder. Liberal Alliances formand, Alex Vanopslagh, erkender, at partiet ikke levede op til forventningerne. »I LA havde vi selvfølgelig håbet på mere end 7% af stemmerne. Vi har potentiale til mere og må konstatere at vi endte med at tabe momentum og stemmer, som valgkampen skred frem,« skriver han på det sociale medie X. Han er dog alligevel begejstret for, at partiet endelig har fået et mandat i europaparlamentet. »Jeg er enormt glad for, at vi for første gang i partiets historie lykkes med at få valgt et mandat til EP. Det er det bedste valgresultat vi nogensinde har fået til EP,« skriver han. I den seneste gallupmåling fra maj, hvor danskerne bliver spurgt om deres foretrukne parti til folketingsvalget, står Liberal Alliance til 14,6 procent af stemmerne.Fold sammenLæs mereFoto: Mathias Svold. Henrik Dahl skriver i en sms til Berlingske, at Ammitzbøll-Billes kommentarer har rod i »en besættelse«, den tidligere LA-minister skulle have af Dahl. Mads Strange oplyser, at han ikke har nogen kommentarer.",
        "metadata": {
            "source": "https://www.berlingske.dk/politik/han-har-selv-maerket-nedturen-med-la-nu-peger-han-paa-en-forklaring-det-er",
            "image_url": "https://berlingske.bmcdn.dk/media/cache/resolve/image_x_large/image/180/1804107/24723904-joachim-b-olsen.jpg",
            "publication_time": "Tirsdag d. 11. juni 2024, kl. 06.19",
            "author": "Kasper Fast",
            "related_links": [],
            "attachments": []
        }
    }
}