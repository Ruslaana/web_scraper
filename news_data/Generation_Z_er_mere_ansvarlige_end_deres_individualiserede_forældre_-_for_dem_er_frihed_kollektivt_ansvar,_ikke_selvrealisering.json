{
    "version": "1.0",
    "document": {
        "id": "https://www_berlingske_dk/kommentatorer/generation-z-er-mere-ansvarlige-end-deres-individualiserede",
        "title": "Generation Z er mere ansvarlige end deres individualiserede forældre - for dem er frihed kollektivt ansvar, ikke selvrealisering",
        "content": "I mandags var jeg inviteret til at holde foredrag om Generation Z for en række unge i Nordhavns nye sociale tyngdepunkt, Nordhus, der huser og uddanner en række unge til at være kulturskabere. Undervejs var jeg (naturligvis!) interesseret i at høre, hvad de undrede sig over ved deres egen generation, og en kvindelig deltager kom med et interessant perspektiv – nemlig, hvordan forholdet til frihed havde ændret sig fra hendes forældres generation til hendes egen. Hun havde talt med sin far om, hvordan hans generation (Generation X, født mellem 1960 til 1980) havde en forestilling om frihed som en total ubundethed af ansvar for fællesskabet, hvis det begrænsende hans egen udfoldelse, hvilket taler direkte ind i nogle af de karakteristika, som Generation X besidder. Generation X er (umiddelbart) den mest individualiserede, autonome, selvrealiserende generation, der har fokus på personlige udfordringer, præstation og resultater. Dette står i klar modsætning til friheden, som Generation Z oplever den: begrænset af en næsten tvungen hensyntagen til fællesskabet og fremtidige generationer, samt et opgør med blinde privilegier og magtdominans under parolen: »Hvis friheden er på bekostning af andres frihed, er det ikke frihed. Så er det magt.« Derfor er Generation Z's ændrede syn på frihed ikke så meget et valg, men en nødvendighed, konkluderede den kvindelige deltager. Dette blev yderligere sat i perspektiv, da jeg bragte den hypede og genialetv-serie »Adolescence«på banen for at iscenesætte en snak om Generation Z's kønsperspektiver. »Lige præcis Generation Z viser sig at være langt mere ansvarlige, end deres forældres generation har været det, hvis man kigger statistisk på det. For eksempel drikker de mindre, de har færre kriminelle sigtelser, de får færre aborter.«Fold sammenLæs mereFoto: Niels Ahlmann Olesen. Temaet i serien er manosfæren og incelkulturens indflydelse på drenge og mænds identitetsopfattelse, og den tager udgangspunkt i en 13-årig drengs knivmord på en pige fra hans klasse. Under samtalen til foredraget var det de unge kvinder, der kom med flest kommentarer, mens de unge mænd først efter opfordring kom på banen. Og her satte én af dem ord på den adfærd, som mange unge mænd føler sig begrænset af – nemlig friheden til at sætte ord på deres eget køn eller generelt mene noget om ligestilling, fordi det primært er knyttet til kvinder. Derfor ville de hellere »bare« lytte, hvilket sætter den dagsorden som blandt andetSvend Åge Madsenhar været frontkæmper for i årevis – og senest med sin nye bog »Argumenter for mænd« i relief. Nemlig, at mænd også skal kunne tale om mandens identitet og selv definere den, og at stigningen af incels og misogyne mænd er et udtryk for, at vi som samfund har svært ved at levere positive maskuline forbilleder. Begge debatter satte i virkeligheden ikke kun frihed på dagsordenen, men også spørgsmålet om ansvar, og kigger man historisk på ungdommen, er ordet »ansvarsløs« et af de ord, der oftest er blevet knyttet til den. Men lige præcis Generation Z viser sig at være langt mere ansvarlige, end deres forældres generation har været det, hvis man kigger statistisk på det. For eksempel drikker de mindre, de har færre kriminelle sigtelser, de får færre aborter. Så den frihed, som Z’ernes autonome forældre anså for at være en individuel rettighed til at udtrykke og realisere sig selv, er for mange unge gået hen og er blevet til en forestilling om et kollektivt ansvar. Frihedsbegrebet bliver aktuelt diskuteret intensivt i den vestlige verden, netop fordi den bliver udfordret på flere områder. Samtalen i mandags gjorde det imidlertid meget tydeligt, at det ansvar, der naturligt er bundet til begrebet frihed, hvis man altså ønsker at være en del af et fællesskab, også er koblet sammen med generationernes indbyrdes privilegier. Hvor X’erne lavede revolution ved at sætte individet i centrum og frisætte en masse kreativ energi, der løftede hele samfundet, er Z’ernes syn på frihed – at man skal insistere på privilegieblindhedens død for at frisætte individernes mulighed for at bidrage på tværs (af alle gængse kategorier, inklusiv køn) og kollektivt – det næste niveau for, at samfundet kan udvikle sig. Og derfor ligger de ældre generationers største ansvar – i forhold til at styrke friheden i samfundet – i at skabe nogle trygge rammer for de kommende generationer til at de kan udtrykke sig (på alle måder) uden angst. For hvis ikke vi kan det, mister vi evnen til at blive udfordret i det eksisterende – og i sidste ende mister vi evnen til at udvikle os. Emilia van Hauen er kultursociolog, bestyrelsesmedlem og forfatter ",
        "metadata": {
            "source": "https://www.berlingske.dk/kommentatorer/generation-z-er-mere-ansvarlige-end-deres-individualiserede",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912116/24932494-emilia-van-hauen.jpg",
            "publication_time": "Fredag d. 18. april 2025, kl. 21.04",
            "author": "Emilia van Hauen",
            "related_links": [],
            "attachments": []
        }
    }
}