{
    "version": "1.0",
    "document": {
        "id": "https://www_berlingske_dk/scene/fem-stjerner-staerk-forestilling-om-fortabt-pubertetspiges-seksuelle",
        "title": "Fem stjerner: Stærk forestilling om fortabt pubertetspiges seksuelle længsel",
        "content": "»Vær opmærksom på, at forestillingen berører emner som overgreb, selvmord og indeholder eksplicitte seksuelle fantasier.« Sådan står der på Betty Nansen Teatrets hjemmeside, når man klikker sig ind på teatrets åbningsforestilling i denne sæson på anneksscenen Edison. Det med selvmord er naturligvis et følsomt emne. Man skal altid være påpasselig med skildringer, der eventuelt vil kunne inspirere skrøbelige sjæle. Men interessant er det, at teatrene i højere grad end før er begyndt at advare særligt sensitive tilskuere, som måske ellers vil kunne føle sig krænket og gøre livet besværligt for teatret. Bortset fra det er det rigtigt nok, at »Mørkt forår«, der er baseret på tyske Ulrika Zürns korte romanklassiker af samme navn fra 1969, og som skildrer et pigesind i mellemkrigstiden, er en skrap og brutal lille sag, der ikke lefler for nogen. Den beskæftiger sig med en navnløs piges indre liv, hvor fantasi, stærke erotiske længsler og romantiske drømme – velsagtens også en del af hendes overlevelse – flyder sammen i takt med, at den seksuelle opvågnen, hendes pubertetskrop oplever, efterhånden fylder hele hendes bevidsthed. Så voldsomme er hendes følelser, at tilværelsen ikke kan opfylde dem. »Livet er ubærligt uden ulykke,« som en central sætning lyder, da hun efterhånden er ved at føle, at hendes liv er uden fremtidsmuligheder. Hun svigtes af forældrene på et sårbart tidspunkt, udsættes for ubehagelige seksuelle overgreb – også af incestuøs karakter – og mangler i det hele taget både vejledning og indsigt i det voldsomme begær, der bemægtiger sig hende. Det grænser nærmest til selvskade – sådan gnider, gnubber hun sit køn. Ja, hun betragter det som »et sår«, mens mandens lem er »en kniv«. I kølvandet opstår en usund forestillingsverden med tragiske resultater efter en håbløs besættelse af en svømmelærer. Voldsomme sager, der bevæger sig frygtløs ind i et univers, hvor en pige berøves sin uskyld i en alt for tidlig alder og mister grebet om virkeligheden, men som også tematiserer, at barnet – pigen – har en seksualitet, der er tabu. Romanens mørke, delvist surreelle grundtone er fremragende overført til teatret. Mathilde Arcel Fock, et af den slags navne, dansk teater kan bygge en fremtid på, står sikkert som lillepigen, der efterhånden besættes af sine sanser. Spændt op mellem lyst og lidelse. Snart æggende, provokerende, trodsig. Snart sværmerisk henført. Snart manipulerende, snart sårbar, hudløst ulykkelig og ude af kurs, som det psykologisk komplicerede barn, den navnløse piger er. Hun sætter brændende hele sin krop ind. Men også hendes naturlige replik overrasker hele tiden ved ægte betoninger, der rammer der, hvor de skal. Mens fysikaliteten mellem storebror og lillesøster endnu er uskyldig. Peter Christoffersen og Mathiilde Arcel Fock.Fold sammenLæs mereFoto: Camilla Winther. Det er hende, der er historiens hovedperson og fortæller, mens de øvrige medvirkende både giver liv til de øvrige karakterer, men også fungerer flot som en slags fordobling og gestaltning af pigens indre liv. Instruktøren Amanda Linea Gilman har – sekunderet af koreografen Sebastian Kloborg – flot formået at give forestillingen en fascinerende og fantasifuld, organisk kropslighed, der skaber stoflige stemninger, som ikke kan andet end forplante sig til tilskuerens krop. Og som samtidig bidrager til den surrealistiske fornemmelse, der er en direkte konsekvens af, at pigen er i sine drifters vold eller befinder sig i sin egen urealistiske forestillingsverden. Det er formfuldendt gjort og fungerer eminent godt i samklang med Lydmors dystre tonebillede og Karin Gilles præcist definerende kostumer på det nøgne, lyserøde gulv. Kroppe, ord, musik flyder sammen i et flot udviklet scenesprog, der både er råt og sanseligt og gennemføres imponerende den time og et kvarter, forestillingen varer. Bortset fra den afgørende scene, hvor pigens kærlighedsfantasier lider et skibbrud, hun ikke kan overvinde. Den er klogt og virkningsfuldt holdt i følelsessitrende, psykologisk naturalisme. Den navnløse pige besættes romantisk af sin svømmelærer.Fold sammenLæs mereFoto: Camilla Winther. Peter Christoffersenridser stensikkert en række mandlige figurer op med fysik og enkel, effektiv karakteristik: den flyvske far, den forræderiske storebror, den chokerede genstand for pigens misforståede tilnærmelser. Og danserne Marcus Alexander Roydes og Alma Toaspern lægger spændte kroppe til pigens indre fornemmelser. I det hele taget mærker man, at forestillingens alternative udviklingsform over længere tid er resulteret i noget, der sjældent indfinder sig på samme måde på en dansk scene: et fælles, overbevisende, ekspressivt scenisk sprog. Så det er meget muligt, at teatret – sikkert ganske fornuftigt – føler sig kaldet til advare mod stærke scener. Lad os i stedet bare advare om, at »Mørkt forår« er en stærk seværdig og stærkt foruroligende lille forestilling om et pigeliv, der lider skibbrud. »Mørkt forår«. Roman: Unica Zürn. Dramatisering: Amanda Linnea Ginman og Sonja FerdinandIscenesættelse: Amanda Linnea Ginman. Koreografisk instruktion: Sebastian Kloborg. Scenografi og kostumedesign: Karin Gille. Musik og lyddesign: Jenny Rossander aka Lydmor. Betty Nansen Teatret, Edison. Til 7. oktober. ",
        "metadata": {
            "source": "https://www.berlingske.dk/scene/fem-stjerner-staerk-forestilling-om-fortabt-pubertetspiges-seksuelle",
            "image_url": "https://berlingske.bmcdn.dk/media/cache/resolve/image_x_large_vertical/image/159/1592329/24203359-bmr.jpg",
            "publication_time": "Onsdag d. 14. september 2022, kl. 21.32",
            "author": "Jakob Steen Olsen",
            "related_links": [],
            "attachments": []
        }
    }
}