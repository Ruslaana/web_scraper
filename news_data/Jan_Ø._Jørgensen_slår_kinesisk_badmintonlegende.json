{
    "version": "1.0",
    "document": {
        "id": "https://www_berlingske_dk/sport/jan-oe_-joergensen-slaar-kinesisk-badmintonlegende",
        "title": "Jan Ø. Jørgensen slår kinesisk badmintonlegende",
        "content": "Den danske badmintonspiller Jan Ø. Jørgensen leverede onsdag formiddag dansk tid et imponerende resultat i første runde af World Tour-turneringen Japan Open. Danskeren havde ellers tabt første sæt mod den kinesiske badmintonlegende Lin Dan, men Jan Ø. Jørgensen lavede et flot comeback og vandt de følgende to sæt mod den dobbelte OL-guldvinder. Sejrscifrene endte med at lyde på 16-21, 21-11, 23-21 i danskerens favør, efter at han ellers havde misset tre matchbolde. 35-årige Lin Dan har i årevis været en ond ånd for de danske badmintonspillere, og tidligt i sin karriere havde han blandt andet et godt tag på Peter Gade. Han kan dog besejres. Det viste Viktor Axelsen for eksempel i 2017, da fynboen slog kineseren i VM-finalen. Lin Dan vandt OL-guld i 2008 og 2012, og han har vundet VM-guld i herresingle fem gange. I anden runde får Jan Ø. Jørgensen formentlig endnu hårdere modstand, hvis det lykkes for formstærke Chou Tien Chen at spille sig videre fra første runde. I sidste uge vandt taiwaneren Indonesia Open med en finalesejr over Anders Antonsen. /ritzau/",
        "metadata": {
            "source": "https://www.berlingske.dk/sport/jan-oe.-joergensen-slaar-kinesisk-badmintonlegende",
            "image_url": "https://berlingske.bmcdn.dk/media/cache/resolve/image_x_large_vertical/image/117/1179954/23019570-badminton-jpn---20190724093741.jpeg",
            "publication_time": "Onsdag d. 24. juli 2019, kl. 09.44",
            "author": null,
            "related_links": [],
            "attachments": []
        }
    }
}