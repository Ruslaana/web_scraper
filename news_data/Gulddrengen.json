{
    "version": "1.0",
    "document": {
        "id": "https://www_berlingske_dk/internationalt/gulddrengen",
        "title": "Gulddrengen",
        "content": "LONDON: David Cameron har noget med fly. Forud for sin hektiske valgturné havde han fået sponsorer til at donere ham rejser med fly rundt i Storbritannien, så han hurtigere kunne komme fra by til by for at proklamere sine budskaber om konservativ fornyelse, og om at de Konservative ikke længere blot er for de rige, men også for middelklassen og de fattigste. Faktisk var han selv meget opmærksom på, hvilket signal det kunne sende, at han ofte fløj rundt på første klasse, mens Gordon Brown altid tøffede afsted i tog. Så når pressefotografer dukkede op til interview, sørgede han hver gang for, at der ikke blev taget fotos, hvor man kunne se flyet i baggrunden. En barndom i luksus David Cameron har uden tvivl også prist sig lykkelig for, at der under valgkampen aldrig er dukket fotos op af det fly, som han satte sig op i 11 år gammel for at flyve til USA som deltager i den mest overdådige børnefødselsdag, man overhovedet kan forestille sig. I forvejen har det været til stærk irritation i det konservative kampagnekontor, når der i pressen dukkede gamle fotos op af David Cameron fra hans universitetsår iført lang kjolejakke i Bullingdon Club, en eksklusiv drikkeklub for elitens børn på Oxford Universitet. Men historien om Bullingdon Club er for intet at regne mod historien om den flere uger lange børnefødselsdag, der begyndte, da David Cameron den 21. juli 1978 steg om bord på en Concorde i Heathrow Lufthavn. Sammen med fire klassekammerater fra en af Englands fineste kostskoler, Heatherdown Preparatory School i Berkshire, havde moderen til klassekammeraten Peter Getty - barnebarn af oliemilliardæren John Paul Getty - inviteret dem alle til at fejre unge Gettys fødselsdag. Moderen havde hyret den 18-årige lærer Rhidan Llewellyn fra skolen til at følge dem på børnefødselsdagen, der var en rundrejse i USA. Om bord på flyet gik drengene gladeligt til kaviaren, og da Rhidan Llewellyn vendte sig om og kiggede ned på unge David Cameron et par sæderækker bag ham, hævede David Cameron, 11 år, i kådhed et glas med Dom Pérignon 69 og udbrød til læreren: »Skål, Sir!«. I fire dage var drengene i Washington, hvor de blev transporteret rundt i den amerikanske hovedstad i en Lincoln Convertible. Derefter gik flyveturen videre til New York, Disneyworld i Florida, Las Vegas, Grand Canyon, Hollywood og sluttede derefter af med en uges afslapning i Gettys hjem i San Francisco med udsigt over Alcatraz og Golden Gate. Venner med de kongelige I det hele taget er David Camerons opvækst præget af, at han selv er fra en konservativ overklassefamilie, og hans forældre sendte ham til kostskolen i Berkshire blot syv år gammel. Skolen var eftertragtet blandt overklasseforældre, der ønskede, at deres drenge blev opdraget med gode kristne værdier. Blandt eleverne var prins Andrew og prins Edward, som David Cameron blev venner med allerede i begyndelsen af sin skoletid. Når skolen afholdt sportsdag, ankom mange af forældrene med helikopter, som landede på sportspladsen. Selve undervisningen omfattede terperi af latin og kongerækken, og når der blev serveret te, skulle drengene på skift sidde i deres skoleuniformer ved siden af oldfruen, der slog hårdt ned på dårlige bordmanerer. Selv har David Cameron senere som voksen sagt, at det var »absurd tidligt«, at han blev sendt på kostskole. Senere fik han afløb for sin strenge opdragelse, da han som 12-årig kom på Englands bedst kendte kostskole, Eton College, i Windsor, som har fostret ikke mindre end 20 premierministre - og givetvis snart 21. David Cameron har i alle sine år som politiker forsøgt at fjerne sig fra billedet af sig selv som en gulddreng fra overklassen. Men det er netop hans særlige opvækst, der har gjort, at Labour har forsøgt at rubricere ham som en mand af »plastic« - et nedladende øgenavn for folk fra de højeste klasser, der ikke har fornemmelse for, hvad der rører sig blandt mere almindelige mennesker. Tragedien gjorde ham rundere Men vælgerne har underkendt Labours forsøg på at smudse ham til som en mand, der kun er »for de få«, som Gordon Brown også har sagt igen og igen. Og i virkeligheden er det muligvis en stor familietragedie, der har gjort, at David Cameron går så godt i spænd med de fleste i dag. Sidste år omkom David Cameron og hustruen Samanthas førstefødte, Ivan, blot seks år gammel. Han led af spastisk lammelse. Ivans sygdomsforløb tøede David Cameron op, og han blev gennem de seks år fra sin førstefødtes fødsel til hans død mere og mere blød, rund og forstående, påpeger politiske kommentatorer. Pludselig fandt den smarte overklassedreng, David Cameron, sig selv i en hel ny verden. Ikke nok med at han med jævne mellemrum overnattede sammen med sin syge søn på et hospital, han sad pludselig og læste eventyr for mindre privilegerede børn på et hospitalsgulv midt om natten. »En mere indfølende person, som talte mere afslappet om offentlige tjenesteydelser, dukkede frem,« som den politiske chefanalytiker Nicholas Watt har formuleret det i The Guardian.",
        "metadata": {
            "source": "https://www.berlingske.dk/internationalt/gulddrengen",
            "image_url": "https://berlingske.bmcdn.dk/media/cache/resolve/image_x_large/image/86/868259/2540144-gulddreng.jpg",
            "publication_time": "Fredag d. 07. maj 2010, kl. 22.22",
            "author": null,
            "related_links": [],
            "attachments": []
        }
    }
}