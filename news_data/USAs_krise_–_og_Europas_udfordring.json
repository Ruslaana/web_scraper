{
    "version": "1.0",
    "document": {
        "id": "https://www_berlingske_dk/kronikker/usas-krise-og-europas-udfordring",
        "title": "USAs krise – og Europas udfordring",
        "content": "Da historiens indtil da største investeringsboble – IT-boblen op til 2000 – bristede og aktiekurserne dykkede, blev konsekvenserne i USA afbødet af store rentesænkninger. Resultatet var en ny og endnu større boble – boligboblen, pustet op af ikke alene lave renter men også boligspekulation, uansvarlig långivning og uigennemsigtige låneprodukter. Også denne boble måtte springe. Omfattende skattelettelser, investeringsprogrammer og offentlig overtagelse af en stor del af bankernes dårlige gæld, har afværget en decideret depression. Men den har ikke løst det amerikanske samfunds gældsproblem – blot er meget af den private gæld nu blevet til offentlig gæld, hvilket betyder, at der ikke længere er noget stort råderum til flere skattelettelser eller investeringsprogrammer. Efter den dybeste recession siden 1930erne følger derfor nu det svageste opsving efter en recession siden 1930erne. Rekordlave renter virker ikke på amerikanernes forbrugslyst, hvis deres gæld er stor og jobbet usikkert. USA må derfor efter alt at dømme igennem en længere periode med lav vækst, fordi både husholdninger og den offentlige sektor må arbejde gælden ned. I det lys er det et stort problem, at arbejdsløsheden har bidt sig fast omkring de ni procent. Kun en lav og faldende dollarkurs giver lige nu et ekstra skub til den amerikanske økonomi ved at stimulere eksporten – men dollarkursen er dels et udtryk for omverdenens manglende tiltro til den amerikanske økonomi, dels indebærer den en risiko for en egentlig valutakrise, hvor de mange udenlandske ejere af amerikanske statsobligationer sælger ud for at begrænse deres tab.  Den amerikanske økonomi har stadig mange meget stærke sider, ikke mindst en lang række af verdens allermest konkurrencedygtige virksomheder. Men den makroøkonomiske krise er et faktum, som ikke forsvinder fra den ene dag til den anden. Til denne økonomiske krise kommer en truende politisk krise, som vi endnu kun har fået en forsmag på. Kernen er den stadigt stærkere polarisering af det amerikanske politiske system, som gør det vanskeligt og måske umuligt at gennemføre reformer. I det uforsonlige forhold, som i dag findes mellem Republikanere og Demokrater, er evnen og viljen til brede forlig svær at finde. Der er flere årsager til polariseringen. George W. Bush’s kompromisløse linie har mindsket Demokraternes samarbejdsvilje, da de genvandt præsidentpost og kongresflertal. Men vigtigere er nok andre bagvedliggende forhold, ikke mindst »gerrymandering«, dvs. manipulation af afgrænsningen af valgkredse til fordel for bestemte kandidater. Som det eneste vestlige demokrati er det i USA ikke en uafhængig kommission, som fastlægger valgkredsene, men politikerne selv. Størstedelen af valgkredsene til f.eks. Repræsentanternes Hus i Kongressen er i dag derfor sikre valgkredse, hvor enten den demokratiske eller den republikanske kandidat reelt er sikret valg. Det virkelige valg er derfor inden for hvert parti, om retten til at blive partiets kandidat – og her er det de rettroende ideologiske aktivister, som dominerer: Den kandidat, som vinder, er den som kan mobilisere de fleste rettroende – og det sker ved at slå på den ideologiske stortromme i de primærvalg, som er blevet vigtigere og vigtigere. Bredt i det amerikanske samfund består de to store partier derfor i dag af ideologiske ildsjæle med en meget begrænset vilje til samarbejde. Det store spørgsmål er på den baggrund, om det amerikanske samfund har den politiske evne til at reformere sig selv. I de kommende måneder og år skal kongres og præsident tackle nedbringelsen af et massivt offentligt underskud og en offentlig gæld, som truer med at komme ud af kontrol. I en politisk betændt atmos- fære er oddsene ikke de bedste. Ét scenario er, at det politiske system fejler og at USA overlader til markederne at håndtere gæld og underskud. Det kan betyde, at devaluering og inflation bliver »løsningen« på problemerne – men dermed også, at den amerikanske økonomi for alvor mister styrke. Hvad har alt dette med os i Europa at gøre? Økonomisk betyder den lave vækst og dollarkurs i de kommende år, at det ikke er fra USA, vi skal håbe på hjælp i form af en stærk amerikansk efterspørgsel. Et økonomisk svækket USA lægger med andre ord et større ansvar på Europa selv – for ved egen kraft at handle for at bringe os ud af de europæiske udgaver af krisen. Et svækket USA vil også være politisk mere tilbageholdende. EU-landene kan ikke tage for givet, at USA vil gribe ind, hvor EU-landene ikke har evnen eller viljen, om det så er i Libyen eller på Balkan. Globalt kan et svækket USA blive en endnu større udfordring – for et svagere USA modsvares af et stærkere Kina. Ifølge IMF vil den kinesiske økonomi overhale den amerikanske som verdens største allerede i 2016. Vi har fået eksempler på, hvad et selvbevidst Kina kan betyde: COP15 viste, at landets ledere er parat til at blokere multilateralt samarbejde, hvis det ses som kommunistpartiets og landets interesse. I Afrika samarbejder Kina rask væk med alskens despoter om råvarehandel uden at stille spørgsmål. Og Kina spiller gerne med de økonomiske muskler over for enkeltlande, når den vestlige presse har trådt på en øm tå eller en minister har holdt et møde med Dalai Lama. Med et svækket USA vil der blive skabt større rum for en sådan kinesisk adfærd. Kina er et autoritært land, hvis elite er parat til at gøre det, som er nødvendigt, for at fastholde magten, herunder at knægte sin egen befolkning og at gennemtvinge sin vilje internationalt. Derfor er truslen om et svækket Amerika også en trussel for demokrati og frihed. I Europa har vi igennem fem årtier vænnet os til at leve under en amerikansk paraply. Den har gjort det relativt ufarligt for os at holde fast i grundlæggende værdier om demokrati og menneskerettigheder, også i udenrigspolitikken, hvis vi ellers har villet det. Men den æra kan være ved at rinde ud.  Demokratiet som politisk styreform har – i alle dets uperfekte udgaver – ikke mere end et godt århundrede på bagen. Det er et kort øjeblik i menneskets historie. Og demokrati er en styreform under pres. Udfaldet af det arabiske forår er endnu højst usikkert. På den udemokratiske side af vægtskålen vejer et styrket Kina, hvis autoritære udviklingsmodel bliver studeret med interesse i Afrika, udviklingen i Rusland og den tidligere Sovjetunion og også en bekymrende udvikling i lande som Italien og Ungarn. Den værste fejl vi kan gøre – i Europa såvel som i Danmark – er at tage demokrati og frihedsrettigheder for givet. Lige så stor en fejl ville det være at opgive håbet om, at de europæiske samfundsmodeller har en fremtid og kan tjene til inspiration for andre. Europa er, hvor demokratiets vugge stod, og det er hvor vi finder forholdsvis velfungerende samfund, som forener demokrati med velstand og en relativt høj grad af lighed og sikkerhed. Den største tjeneste, vi kan gøre både os selv og andre, er derfor at møde den udfordring, som et svagere USA indebærer. Det betyder, at vi i højere grad selv må tage ansvar – for vores rolle i verden og for styrken af vores samfundsmodel. Konkret: at skabe de politiske alliancer, som kan reformere og fremtids¬sikre vores samfund og skabe ny dynamik og vitalitet. Det kræver mod og politisk lederskab – en vilje og evne til at bryde med velerhvervede særinteresser og misforstået konservatisme. Den aktuelle krise i Sydeuropa viser, hvor svært også mange europæiske lande har ved at reformere sig selv. Men i endnu højere grad kræver det, at de europæiske lande forstår udfordringen som en fælles udfordring og ikke forfalder til nationalegoistiske løsninger eller lader det enkelte land sejle sin egen sø.",
        "metadata": {
            "source": "https://www.berlingske.dk/kronikker/usas-krise-og-europas-udfordring",
            "image_url": "https://berlingske.bmcdn.dk/media/cache/resolve/image_x_large/image/72/726544/4300382-usa.jpg",
            "publication_time": "Torsdag d. 23. juni 2011, kl. 22.30",
            "author": null,
            "related_links": [],
            "attachments": []
        }
    }
}