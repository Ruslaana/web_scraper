{
    "version": "1.0",
    "document": {
        "id": "https://www_berlingske_dk/business/super-mario-anklages-for-urent-trav",
        "title": "»Super Mario« anklages for urent trav",
        "content": "BELGIEN: EUs ombudsmand har indledt en undersøgelse af chefen for den Europæiske Centralbank (ECB), Mario Draghi, skriver Reuters. Draghi, der i hjemlandet Italien også går under navnet »Super Mario«, anklages af transparancy-gruppen Corporate Europe Observatory for interessekonflikt. Han beskyldes for ikke at kunne varetage sit hverv som ECB-formand med den uafhængighed, jobbet kræver, fordi han samtidig er medlem af det internationale forum Group of 30 (G30), der består af en række af verdens førende økonomer fra både den private og offentlige sektor. Corporate Europe Observatory er kendt for at holde et vågent øje med lobbyvirksomheders indflydelse på magthaverne i EU, og gruppen hævder, at Draghis involvering i G30 strider mod centralbankens etiske regelsæt. - Draghi har tætte bånd til gruppen, hvor han deltager i lukkede møder. G30 har alle de kendetegn, som karakteriserer lobbyvirksomheder, der arbejder for store internationale, private banker, og præsidenten for Den Europæiske Centralbank burde ikke kunne være medlem på grund af hensynet til bankens uafhængighed, lyder det fra Corporate Europe Observatory. Mario Draghi er langt fra det eneste prominente banknavn i G30. Hans forgænger på ECB-posten Jean-Claude Trichet er formand, ligesom den tidligere formand for den amerikanske centralbank Paul Volcker samt højtstående nuværende repræsentanter fra både Bank of Canada og Bank of England er medlemmer af den eksklusive gruppe. Anklagen fra Corporate Europe Observatory er dog langt fra Draghis største hovedpine. Som formand for ECB har han et medansvar for at stoppe den eskalerende gældskrise i eurozonen. Samtidig har EUs ombudsmand givet ham til slutningen af oktober til at besvare den første henvendelse om hans påståede interessekonflikt.",
        "metadata": {
            "source": "https://www.berlingske.dk/business/super-mario-anklages-for-urent-trav",
            "image_url": "https://berlingske.bmcdn.dk/media/cache/resolve/image_x_large/image/45/456279/5415188-draghi_business.jpg",
            "publication_time": "Tirsdag d. 31. juli 2012, kl. 07.52",
            "author": null,
            "related_links": [],
            "attachments": []
        }
    }
}