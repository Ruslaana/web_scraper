{
    "version": "1.0",
    "document": {
        "id": "https://www_berlingske_dk/samfund/verdens-stoerste-flymysterium-kan-ende-som-en-evig-gaade",
        "title": "Verdens største flymysterium kan ende som en evig gåde",
        "content": "Det største mysterium i flyhistorien kan meget vel ende som en evig gåde. Tirsdag udsendte regeringerne i Malaysia, Kina og Australien en meddelelse om, at den ekstremt omfattende, milliarddyre og mere end 1.000 dage lange eftersøgning af det forsvundne malaysiske rutefly MH370 nu bliver indstillet. Flyet havde 239 mennesker ombord og forsvandt natten til 8. marts 2014 under en rutineflyvning fra Malaysias hovedstad Kuala Lumpur til Beijing i Kina. I de forløbne år har de eneste konkrete spor af det store Boeing 777-fly fra Malaysia Airlines været fundet af enkelte flyvragstumper, der er skyllet op på strande tusinder af kilometer vest for flyets formodede nedslagsområde.  For de pårørende til de forsvundne er aflysningen af eftersøgningen en rystende nyhed. Søsteren til flyets kaptajn, Zaharie Ahmad Shah, siger til New York Times, at hendes bror nu risikerer aldrig at blive frikendt for mistanke om, at han bevidst styrtede flyet ned. »Hvordan kan de afslutte en eftersøgning på denne måde? Nu vil man igen begynde at pege fingre,« siger søsteren Sakinab Shah. 152 af flyets ombordværende var kinesiske statsborgere, og deres pårørende har konstant presset på for ikke at opgive eftersøgningen. Tirsdag udsendte Voice 370, en støttegruppe til de kinesiske pårørende, en indigneret pressemeddelelse, hvori man bl.a. skrev, at »kommercielle fly kan bare ikke få lov at forsvinde uden et spor.«  I dagene efter 8. marts 2014 ledte man overvejende efter ruteflyet i farvandet syd for Vietnam. Men analyser af flyets såkaldte ping-signaler – simple »jeg er ok«-signaler en gang i timen til satellitter – viste, at flyet en times tid eftertake-offefter alt at dømme foretog en brat vending og satte kursen næsten stik mod syd. På det tidspunkt havde flyet tilstrækkeligt brændstof til op mod seks timers yderligere flyvning. På den baggrund indledte man under ledelse af australske myndigheder en omfattende eftersøgning vest for Australien fra først fly og senere med en mindre flåde af specialskibe, der kan afsøge havbunden for den særlige struktur fra en flyvemaskine. Eftersøgningsområdet blev indskrænket til et rektangel på ca. 120.000 kvadratkilometer – næsten tre gange større end Danmark – og kort før nytår havde man støvsuget den sidste bid af farvandsområdet. I de seneste måneder har nye analyser af flyets sandsynlige rute imidlertid vist, at det snarere må være styrtet ned inden for en 25.000 kvadratkilometer stor korridor umiddelbart nord for det primære eftersøgningsområde. Men den australske regering har afvist at genoptage eftersøgningen i et nyt farvand med den begrundelse, at analyserne ikke er tilstrækkeligt grundige. Dermed er de pårørendes eneste håb, at private kan rejse tilstrækkeligt store midler til at genoptage eftersøgningen.  De tre involverede regeringer siger, at man indstiller eftersøgningen »med stor sorg«. Og den nye topchef for det hårdt prøvede flyselskab Malaysia Airlines, Peter Bellew, siger til New York Times, at MH370 er »en forfærdelig tragedie«, og at han hver eneste dag bliver mindet om den i mødet med ansatte, som har mistet deres kolleger. Bare fire måneder efter at MH370 forsvandt, blev Malaysia Airlines ved skæbnens lune ramt af endnu en katastrofe, da et næsten tilsvarende passagerfly fra selskabet blev skudt ned over det østlige Ukraine på vej fra Amsterdam til Kuala Lumpur. Samtlige 298 ombordværende blev dræbt. De voldsomme hændelser var på nippet til at tage livet af Malaysia Airlines, for passagerer svigtede i stor stil selskabet. Siden har massive statslige pengeindsprøjtninger i kombination med faldende oliepriser og kraftig passagervækst i Sydøstasien dog i nogen grad rettet op på den ellers synkende flyskude. I mellemtiden har teorier og konspirationsteorier om MH370 hobet sig op. For hvad i alverden kan et godt stykke inde i det højteknologiske 21. århundrede få et moderne passagerfly til at forsvinde helt og aldeles fra jordens overflade? Var det terror, en selvmorderisk pilot, en teknisk fejl? Eller blev flyet skudt ned ved en alvorlig fejl af militær?  Ingen kender svaret, men enkelte mærkværdige hændelser har medvirket til at kaste endnu mere mystik over den største flygåde i historien. Bl.a. viste det sig, at to mænd havde boardet flyet med stjålne pas fra henholdsvis Østrig og Italien. Men der var formentlig tale om to iranske mænd, der ville prøve lykken i Europa som asylansøgere. En anden teori går på, at flyet blev kapret af en organisation, der ville have fingre i sjældne tungmetaller, som var i flyets lastrum, og som dernæst bragte flyet til landing på en øde ø i Det Indiske Ocean. Under alle omstændigheder peger alt på, at flyet i timevis fløj tavs gennem natten hen over Det Indiske Ocean.",
        "metadata": {
            "source": "https://www.berlingske.dk/samfund/verdens-stoerste-flymysterium-kan-ende-som-en-evig-gaade",
            "image_url": "https://berlingske.bmcdn.dk/media/cache/resolve/image_x_large/image/8/82705/16063901-malaysia-airlines-mh370.jpg",
            "publication_time": "Tirsdag d. 17. januar 2017, kl. 15.52",
            "author": "Lars Henrik Aagaard",
            "related_links": [],
            "attachments": []
        }
    }
}