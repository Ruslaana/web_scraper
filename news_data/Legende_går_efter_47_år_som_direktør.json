{
    "version": "1.0",
    "document": {
        "id": "https://www_berlingske_dk/virksomheder/legende-gaar-efter-47-aar-som-direktoer",
        "title": "Legende går efter 47 år som direktør",
        "content": "Da fabrikant Ib Andresen for fire år siden fyldte 80 og stadigvæk var adm. direktør for sit livsværk Ib Andresen Industri, sagde han, at det gode ved at fylde 80 var, at kunder, medarbejdere og forretningsforbindelser holdt op med spørge, hvornår han gik af. Det gør Ib Andresen så nu efter i 47 år at have stået i spidsen for stålvirksomheden i Langeskov på Fyn, som han etablerede i 1967 efter at være vendt hjem fra et ti-årigt arbejdsophold i USA.  Ib Andresen Industri  (IAI) bearbejder stål og metaller som underleverandør for en lang række kunder i ind- og udland. IAI omsætter for ca. 850 mio. kr. og beskæftiger ca. 600 medarbejdere. I Ib Andresens tid er fabrikken vokset fra 100 til 100.000 kvm. Der er afdelinger i Langeskov, Fredericia, Nyborg og i Ungarn. Den fynske fabrikant giver stafetten videre til Bjørn Thorsen, der er i dag er leder af Ib Andresens Industris pladedivision og adm. direktør for søsterselskabet  Andresen Towers, der fremstiller vindmølletårne i stål. Udnævnelse af den interne direktør sker for at skabe kontinuitet i virksomheden, oplyser Ib Andresen, der civilingeniør af uddannelse. Men det betyder ikke, at Ib Andresen nu helt hengiver sig til pensionistlivets glæder. Han fortsætter som formand for sit holdingselskab IAI Holding og Ib Andresen Industri A/S, så han vil fortsat have hånd i hanke med, hvad der sker med livsværket – dog ikke længere ned i detaljen. Hans to sønner er aktive i bestyrelsen for virksomheden, som fortsat vil være familieejet.",
        "metadata": {
            "source": "https://www.berlingske.dk/virksomheder/legende-gaar-efter-47-aar-som-direktoer",
            "image_url": "https://berlingske.bmcdn.dk/media/cache/resolve/image_x_large/image/35/355751/4392297-ib-andresen.jpg",
            "publication_time": "Torsdag d. 30. oktober 2014, kl. 16.00",
            "author": "Carsten Steno Hansen",
            "related_links": [],
            "attachments": []
        }
    }
}