{
    "version": "1.0",
    "document": {
        "id": "https://www_berlingske_dk/skaerm/danmarks-tv-darling-myrder-med-koldt-blod-og-en-charmerende-latter",
        "title": "Danmarks tv-darling myrder med koldt blod og en charmerende latter",
        "content": "Hvad gør en god skurk? Eller rettere: Hvad gør en god skurk i »Forræder« – det forræderisk underholdende programformat, TV 2 kommer til at holde godt og grundigt fast i, så længe der er seere til kendte mennesker, der befinder sig i uvante situationer? Programmet er tilbage i sin oprindelige udgave på dansk grund: Kendisversionen, der alternerer med den udgave, hvor det er helt ukendte deltagere, der myrdes på stribe. Uanset hvilken model, man vælger, er castingen afgørende. Og det er ikke mindst af betydning, hvem der bliver prikket på skulderen og får tildelt rollen som spillets drivende faktorer, de forrædere, der skal skabe så tilpas meget forvirring, at de kan udrydde de øvrige deltagere uden at blive opdaget – i håb om at stå sejrrige tilbage. Sidst var det komikeren Heino Hansen, hvis sjældent strategiske overblik og vennesæle ufarlighed var med til – næsten – at holde ham ude af søgelyset og sikre programmet succes. Og denne gang har man fundet en ny superskurk, der tilsyneladende har nogle af de samme kvaliteter. Sarah Grünewald kender de fleste jo som sød og frisk værtinde i »Vild med dans«. Men her åbenbarer hun sig som den, der har bukserne på i forrædernes konklave, og som tilsyneladende er udspekuleret nok til at spille et spil på flere fronter: Dels som uskylden selv i samværet med de loyale. Dels over for den medforræder, skuespilleren og programværtenRasmus Bruun, hun til sin fortrydelse er sat sammen med. Rasmus Bruun er alt for sitrende til at være den forræder, der skal eliminere sine modstandere uden at blive opdaget.Fold sammenLæs mereFoto: Lotta Lemche/TV 2. »Han skal se sig for, når han går over gaden. Der kan godt komme en rigtig stor skolebus med mig på forsædet, der kører ham midt over.« Så er det ligesom sagt. Og med til at gøre en god ærkeforbryder i »Forræder« er naturligvis også evnen til at tage opgaver på sig med tv-tække, sans for velformulerede oneliners – se ovenfor – og den grad af kynisme og logik, der kan imponere. Sarah Grünewald har det hele. Om det så er at slå krøllerne ud og lægge lyse highlights under øjnene for at virke harmløs og ufarlig, lægger hun sine egne infame planer frem med vellyst og højt humør. Hun giver os lige præcis det, vi vil have: Hun udlever vores inderste drømme om at slette hensyn, frisættelsen fra ideen om at være et godt menneske. »Det er klart hende, der erthe brains behind the operation,« som den noget mere nervesitrende, kejtede Rasmus Bruun må erkende på nudansk. Men bortset fra det må man bare sige, at »Forræder« også denne gang har kunnet lokke et varieret udtog af kendte mennesker i alle størrelser og aldre, udadvendte og indadvendte, excentrikere og almindeligheder i den perfekte blanding. En gevinst er naturligvis den karismatiske standupper Eva Jin, hvis småskæve humor, umiddelbarhed og røde læbestift gør sig godt på skærmen. Læg dertil den charmerende »shabas-trio«, gadefodboldspilleren Ali Jassem, podcastværten Havshen Nabaz og koreografen Nicky Andersen. Umiddelbarhed er lige det, kameraet skal bruge. Og der er ingen tvivl om, at programmet nok skal få meget ud af veteranerne, ekspolitikeren Helge Adam Møllers fortid som jægersoldat – her er der kultpotentiale – og entertaineren Lise Lotte Lohmanns filterløse, fynske snusfornuft. Det følelsessitrende snakkemonster, forfatteren Thomas Korsgaard – selvudslettende på en meget selvhævdende måde – er også en gave. Hvis du vil frem som forfattere, skal du kunne begå dig i realityformater: Senest så vi Glenn Bech i »Spillet«. Nu optræder Thomas Korsgaard i »Forræder«, hvor hans følelsesseismograf og veltalenhed er godt for programmet.Fold sammenLæs mereFoto: Lotta Lemche/TV 2. Programmet lever stadig af de overraskelsesmomenter, der trods alt stadig kan udfordre de velafprøvede rammer. Og så naturligvis af den frydefuldt dramatiske ironi, der opstår, når de vekslende grader af selvbedrag hvirvler de medvirkende ind i den ene fejlagtige konspirationsteori efter den anden – det er som regel dem, der bryster sig af at have en veludviklet intuition, der er allermest vildfarne. Gerne i ledtog med en nøje demonstration af flokmekanismer og massehysteri. Håneretten er, med andre ord, helt på seernes side. Åbningsafsnittet var præget af en nervøst rungende latter i slottets stuer. Men også af, at programmets uskyld er røget én gang for alle. Nu ved alle, hvad spillet går ud på. De kender dets logik. Det gør det ikke nødvendigvis kedeligere at se på, for behovet for at holde hovedet koldt, gennemskue bedrag eller selv lyve, så det driver, er stadig intakt. Det svage punkt i første afsnit var konkurrencen. Var der nogen, der fattede, hvad det egentlig gik ud på. Nåede det overhovedet at blive reelt spændende? Hele kendiscastet samlet, mens de stadig er fuldtallige.Fold sammenLæs mereFoto: Lotta Lemche/TV 2. I denne ombæring gør Lise Rønne sig øvrigt flere anstrengelser for at ramme en tone af ondskabsfuld sarkasme, hvilket ikke umiddelbart er en af hendes forcer. Pænheden står ligesom i vejen. Men meget kan afhjælpes med en excentrisk kostumering: Fasanjægerhat, mere guld end i Nationalbanken hængt om halsen og skotskternede gevandter, der skal give mindelser om den britiske version af konkurrencen og forvandle de fynske alper til noget, der minder om det skotske højland. Men altså: Hold øje med Sarah Grünewald. Hun kan andet og mere end annoncere, at den næste dans er en rumba. Hun kan myrde med koldt blod og en charmerende latter. »Forræder«. TV 2, fredage kl. 20. Kan streames med et nyt afsnit hver uge på TV 2 Play.",
        "metadata": {
            "source": "https://www.berlingske.dk/skaerm/danmarks-tv-darling-myrder-med-koldt-blod-og-en-charmerende-latter",
            "image_url": "https://berlingske.bmcdn.dk/media/cache/resolve/image_x_large/image/191/1910333/24929345-drber-med-et-smil-hvis-ikke-sarah-grnewald-alle.jpg",
            "publication_time": "Fredag d. 11. april 2025, kl. 21.39",
            "author": "Jakob Steen Olsen",
            "related_links": [],
            "attachments": []
        }
    }
}