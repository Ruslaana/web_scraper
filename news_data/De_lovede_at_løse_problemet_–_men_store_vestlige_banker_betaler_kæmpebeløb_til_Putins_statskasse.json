{
    "version": "1.0",
    "document": {
        "id": "https://www_berlingske_dk/virksomheder/de-lovede-at-loese-problemet-men-store-vestlige-banker-betaler",
        "title": "De lovede at løse problemet – men store vestlige banker betaler kæmpebeløb til Putins statskasse",
        "content": "De største vestlige banker, der fortsat opererer i Rusland, betalte sidste år mere end 800 millioner euro – svarende til næsten seks milliarder kroner – til Kreml. Det er mere end en firedobling i forhold til skattebetalingerne fra før invasionen af Ukraine, skriverFinancial Times. Betalingerne illustrerer, hvordan finansielle institutioner finansierer præsident Vladimir Putins krig i nabolandet trods økonomiske sanktioner fra Vesten. De syv største europæiske banker målt på aktiver i Rusland – Raiffeisen Bank International, UniCredit, ING, Commerzbank, Deutsche Bank, Intesa Sanpaolo og OTP – rapporterede et samlet overskud på mere end tre milliarder euro (mere end 22 milliarder kroner) i 2023 på deres forretninger i Rusland. Det er tre gange så meget som i 2021. Indtjeningen blev delvist genereret af den stigende rentabilitet af midler, som bankerne ikke kan trække ud af Rusland, selvom de gerne vil. En anden årsag til, at bankerne tjener penge er, at de appellerer til nogle russiske kunder. Eftersom russiske banker er blevet frataget deres adgang til internationale betalingssystemer, vælgere mere velhavende russiske kunder at gøre forretninger i vestlige banker. Den største bidragsyder til den russiske statskasse er den østrigske bank Raiffeisen Bank International, der står for mere end halvdelen af skattebetalingerne på 800 millioner euro, skriver Financial Times. Raiffeisen Bank International har gentagne gange givet udtryk for at nedskære og afhænde sine aktiviteter i Rusland, men det er endnu ikke sket, og det har også medført kritik fra bådeDen Europæiske CentralbankogUSA. Raiffeisen Bank Internationals russiske overskud blev mere end tredoblet til 1,8 milliarder euro mellem 2021 og 2023 og udgør halvdelen af den østrigske koncerns samlede overskud.Fold sammenLæs mereFoto: Leonhard Foeger/Reuters/Ritzau Scanpix. For omvendt er det fortsat i Ruslands interesse, at de vestlige banker bevarer deres aktiviteter i landet og på den måde kan fungere som en finansiel livline mellem Moskva og Vesten. »Det er ikke alene i Raiffeisen Bank Internationals interesse at blive i Rusland. Den russiske centralbank vil gøre, hvad end der står i dens magt for at få banken til at blive, da der er få ikkesanktionerede banker, hvorigennem Rusland kan modtage og sende SWIFT-betalinger,« sagde en højtstående russisk bankdirektør til Financial Times. Siden 2022 har det krævet en personlig autorisation af Putin for udenlandske virksomheder at få lov til at sælge deres aktiviteter i landet. Det er kun syv ud af 45 vestlige banker, der er blevet givet en sådan autorisation indtil videre. ",
        "metadata": {
            "source": "https://www.berlingske.dk/virksomheder/de-lovede-at-loese-problemet-men-store-vestlige-banker-betaler",
            "image_url": "https://berlingske.bmcdn.dk/media/cache/resolve/image_x_large_vertical/image/179/1790071/24692692-russian-president-vladimir-putin-delivers-a-speech.jpg",
            "publication_time": "Mandag d. 29. april 2024, kl. 14.34",
            "author": "Joachim Ploug Hansen",
            "related_links": [],
            "attachments": []
        }
    }
}