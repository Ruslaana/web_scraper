{
    "version": "1.0",
    "document": {
        "id": "https://www_berlingske_dk/samfund/han-var-16-aar-da-hans-mor-begik-selvmord-det-var-en-stor-tung-sorg_-men-jeg-blev",
        "title": "Han var 16 år, da hans mor begik selvmord: »Det var en stor tung sorg. Men jeg blev frigjort fra angsten«",
        "content": "Der er to drømme, der bliver ved med at dukke op. Han har drømt dem i over 40 år. I den ene er han på landsholdet i fodbold og spiller i Parken. I den anden er han sammen med sin mor. De snakker sammen og krammer, og hun fortæller, at hun bare har været lidt væk, men nu er hun her igen. »Begge drømme er lige urealistiske. Jeg smiler, men jeg kan også godt få et stik i hjertet, når jeg vågner og opdager, at min mor bare er en drøm.« Den 61-årige journalist og forfatter Olav Hergel mistede sin mor, da han var 16 år. En dag sad hans mormor på hans seng og så helt forkert ud i ansigtet. Olav Hergel om morens sygdom og selvmord: »Jeg følte mig aldrig uelsket. Dén skæbne har jeg ikke haft.«Fold sammenLæs mereFoto: Thomas Lekfeldt. Det var 26. marts 1972. Hans mor var gået ud i vandet ved Asserbo tidligt om morgenen. Hun havde lagt sit tøj og den røde alpehue pænt sammen i en sirlig bunke med afghanerpelsen foldet rundt om det hele og et håndklæde over. Så var hun gået ud i det kolde Kattegat. I vindueskarmen i sommerhuset havde hun efterladt afskedsbreve. Hendes døde krop skyllede i land et stykke længere østpå ad kysten mod Tisvilde. En ung mand på morgentur fandt hende. Olav Hergel medvirker som en del af kampagnen»Håbets Aktie«, som foreningen Børn, Unge & Sorg står bag. Hensigten er at øge fokus på børn, der mister en far eller mor. For Olav Hergel rammer morens selvmord som en dyb og tung sorg. Men også som en befrielse. Når moren er rask, er hun vidunderlig og kærlig, husker han. Hun er den eneste, der kan gå på Ordrupvej iført afghanerpels og stadig være smuk. Olav ler. Hun er smuk, mørk og mystisk, hans mor. Men når hun er syg, gør hun sig stum. I lange perioder taler hun ikke til sine børn eller til andre mennesker, hun isolerer sig i lejligheden og vil ikke have besøg.  Hun er en kærlig mor, og de mangler ikke kys og knus. Men tavsheden... »Hun gør sig stum for at straffe sig selv. Når hun ikke taler til os, skriver hun breve. Hver aften når jeg skal i seng, ligger der et brev på min hovedpude. Jeg river brevene i stykker og læser dem aldrig. Jeg er vred på hende, og jeg kan bare ikke tage det dér.« Sådan pendulerer barndomsårene i Ordrup i en skæbnesvanger rytme. Frem og tilbage. Normalitet og galskab. Olav Hergel holder et privatbillede af sig selv og sin mor Benedicte Jensen.Fold sammenLæs mereFoto: Thomas Lekfeldt. Han husker, at hans mor en dag fortæller ham, at nu har hun besluttet sig for at blive stum igen. I afmagt slår han ud efter hende, og han rammer hende alt for præcist i maven. Han er på det tidspunkt 12-13 år gammel, og han bliver forskrækket, da hun knækker sammen under slaget. »Jeg håber altid, hun skal blive rask. Det er ét stort håb. Men så bliver hun dårligere, så bliver hun stum, og en dag kommer ambulancen, og hun bliver indlagt igen. Men når hun kommer hjem, er alt vidunderligt, og jeg håber, at nu er det overstået.« Men det bliver aldrig overstået. Hans mor spiller en central rolle i en kompliceret og tragisk kærlighedshistorie. Niels Barfoed har beskrevet hendes skæbne i bogen»Benedicte«, og kort fortalt er historien således: Privatbillede af Olav Hergels mor Benedicte JensenFold sammenLæs mereFoto: Thomas Lekfeldt. Benedicte er i begyndelsen af 1950erne gift med Louisiana-stifter Knud W. Jensen og er en del af et parnas af unge, smukke, kunstnere i det nordkøbenhavnske omkring Strandvejen. Kredsen plejer også omgang med forfatteren Karen Blixen på Rungstedlund og med hendes unge digterven Thorkild Bjørnvig. Thorkild Bjørnvig og Benedicte Jensen forelsker sig glødende i hinanden til en jaloux Karen Blixens store mishag. Det er en stor skandale, som fører til, at kredsen af kunstnere udstøder Benedicte. Hun bliver skilt. Benedicte rejser væk, bliver gift med en læge, og de får Olav og hans søster. Men ægteskabet holder kun få år, og faren er en fjern, men sød og rar »Tivoli-far« i resten af Olavs barndom. Senere bliver også Thorkild Bjørnvig skilt og gift igen - men ikke med Benedicte. Deres forhold bliver mere og mere kompliceret i takt med Benedictes sygdom. Hun har tvangstanker og depressioner, og når hun er indlagt, får hun elektrochok. Fra 1963 til 1970 er hun indlagt på psykiatriske hospitalsafdelinger i alt seks gange. Samme dag som Olav har fået at vide, at hans mor har begået selvmord, tager han ud og spiller fodbold. Uden for hegnet til fodboldbanen holder hans bedste ven på sin borede Puch og holder øje med Olav. Af omsorg. Hans kammerater og deres forældre slår ring om ham. Han kan altid komme til middag. Han er altid velkommen - også juleaften. Olav Hergel: »Det var fuldstændig forfærdeligt, for jeg elskede hende højt. Men på den anden side blev jeg også frigjort. Jeg blev frigjort fra angsten for at komme hjem, og hun var blevet syg.«Fold sammenLæs mereFoto: Thomas Lekfeldt. Børneværnet accepterer, at han klarer sig selv i en lejlighed på Ordrupvej, hvis mormoren og morens veninde vil besøge ham. Det vil de. »Mennesker omkring mig er gode og generøse. Jeg bliver mere udadvendt. Jeg føler mig sat fri.« Han kommer i gymnasiet, lejligheden fyldes af venner hver weekend, og når han kommer hjem, er han ikke længere bange for at gå ind i lejligheden. »Det er bare en lejlighed. Det er ikke længere en lejlighed, hvor der er en sygdom - en stilhed, der ikke skal være der. Og jeg er fri for angsten for, at hun skal blive syg igen. Samtidig med at der altid er en tomhed, er jeg er også fuld af livsmod, og jeg vil ikke lade det knække mig. Man er også nødt til at melde sig ud af sin egen dårlige barndom. Folk vil godt høre på dig, men du kan ikke gøre den dårlige barndom til dit liv. På et tidspunkt synes folk, at du skal tage dig sammen, og det har jeg har været i stand til.« Olav Hergel har klaret sig. 90 procent af hans liv er normalt på den gode måde med familie, venner og arbejde. Men det syge - om det er arv eller barndommes oplevelser - kan stikke til ham. Han har selv lidt af tvangstanker. Med års mellemrum rammes han af depression, men han har lært, at han altid slipper ud på den anden side. »Så er livet fantastisk. På en måde har det her også givet en rigdom. Jeg har meget let ved at slå hverdagsproblemer hen, fordi jeg ved, hvordan livet også kan være.« Olav Hergels mor druknede sig, da han var 16 år: »Det var slemt, men der var også rigtig meget kærlighed.«Fold sammenLæs mereFoto: Thomas Lekfeldt. Og hans mor er stadig det eneste menneske, han drømmer kontinuerligt om. »Jeg har haft en ven som aldrig fik et kærtegn af sin mor. Sådan var det ikke med mig. Jeg følte mig aldrig uelsket. Dén skæbne har jeg ikke haft. Min mors død var en stor sorg, men der er kun stor sorg dér, hvor der har været stor kærlighed, og det er sådan, jeg altid har haft det. Kærligheden og varmen er større end sorgen og savnet.«",
        "metadata": {
            "source": "https://www.berlingske.dk/samfund/han-var-16-aar-da-hans-mor-begik-selvmord-det-var-en-stor-tung-sorg.-men-jeg-blev",
            "image_url": "https://berlingske.bmcdn.dk/media/cache/resolve/image_x_large/image/101/1013160/21275092-top2.jpg",
            "publication_time": "Onsdag d. 20. juni 2018, kl. 06.40",
            "author": "Bodil Jessen",
            "related_links": [],
            "attachments": []
        }
    }
}