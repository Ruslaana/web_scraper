{
    "version": "1.0",
    "document": {
        "id": "https://www_berlingske_dk/boganmeldelser/tag-med-lars-kepler-til-doedens-forgaard",
        "title": "Tag med Lars Kepler til dødens forgård",
        "content": "Hvis man i forvejen er bange for at dø, skal man ikke læse Lars Keplers »Playground«. Så er det sagt. Alting bliver kun værre på den anden side. Man skal heller ikke kaste sig over den nye, meget atypiske thriller fra parret bag psudonymet, Alexandra Coelho Ahndoril og Alexander Ahndoril, hvis man tror på det grundlæggende gode i mennesket og et liv af lys og evig ro efter døden. Det findes ikke, i al fald ikke i den keplerske version af historien. Når vi dør, er verden om muligt endnu mere af lave. Svig, vold og uretfærdighed gennemsyrer det dystre og farlige samfund, som den svenske forfatterduo fremmaner af limboet mellem liv og død i denne delvist apokalyptiske fortælling om en ung kvinde og hendes (gentagne) nærdødsoplevelser. Jasmin Pascal-Anderson leder en gruppe FN-soldater under krigen i Kosovo, og da de falder i baghold, dør to af hendes mænd, og hun såres selv alvorligt af skud. Hendes hjerte går i stå i næsten to minutter, og inden lægerne får genoplivet hende, har hun været på en barsk rejse til noget, der ligner en mørklagt kinesisk havneby, hvor alle kæmper mod alle i kampen om at få et pas tilbage til livet.  Ingen tror på det, hun fortæller, og hun vælger at lægge låg på sine malende beskrivelser, indtil den dag flere år senere, hvor hun henter sin dreng i børnehaven og oplever en far få et hjerteanfald. Hun reagerer instinktivt og vil fortælle ham, hvordan han skal gebærde sig på den anden side, men hendes gode råd tages langtfra for gode varer, og hun ender på en lukket psykiatrisk afdeling. Da hun senere udskrives og en frostglat dag er på vej i bil med sin mor og søn, kører de galt, og sønnen Dante kvæstes så hårdt, at lægerne må standse hans hjerte for at kunne operere ham. Jasmin ved, at han ikke vil kunne klare sig i den mareridtsagtige verden, som han efter hendes overbevisning vil komme til i den tid, hvor hjertet ikke slår, og hun beslutter sig for at følge efter ham. Hun får modvilligt hjælp af sin søster, der er læge, og af en sælsom psykolog, der måske, måske ikke tror på hende.  Jasmin får også hjælp i helvedes forgård, af en ung asiatisk fyr, der i det virkelige liv ligger i koma efter en overdosis, og af flere andre, som hun satser på at kunne stole på. Eftersom alt i denne sfære styres af svig, uret og vold, er rejsen vanskelig, og hun må flere gange tilbage til livet og dø igen. Faktisk når hun at dø i alt fem gange, og dette tur-returrejseri samt de til tider meget omstændelige beskrivelser af døden tynger nogle af scenerne mere, end historien kan bære. Kepler kan godt lide at gå i detaljer, og de ind imellem næsten filmiske skildringer af flugten gennem dødsriget havde nok fungeret bedre som scenografiske noter i et filmmanuskript. Men det ændrer ikke ved, at »Playground« som samlet fortælling er en fascinerende og dødsangstfremkaldende, ikke magisk-realistisk, men fantasy-realistisk thriller om det, der venter på den anden side, og om hvor rart et sted vi befinder os her midt i livet - og midt i den barske virkelige verden. Titel:Playground.Forfatter:Lars Kepler.Oversætter:Allan Hilton Andersen.Sider:424.Pris:300 kr.Forlag:Politikens Forlag. ",
        "metadata": {
            "source": "https://www.berlingske.dk/boganmeldelser/tag-med-lars-kepler-til-doedens-forgaard",
            "image_url": "https://berlingske.bmcdn.dk/media/cache/resolve/image_x_large/image/19/193412/12613856-bt.jpg",
            "publication_time": "Fredag d. 11. marts 2016, kl. 18.00",
            "author": null,
            "related_links": [],
            "attachments": []
        }
    }
}