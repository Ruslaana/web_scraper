{
    "version": "1.0",
    "document": {
        "id": "https://www_berlingske_dk/oekonomi/derfor-faar-koebenhavnere-ikke-del-af-stor-pengepulje-fra-energikoncern",
        "title": "Derfor får københavnere ikke del af stor pengepulje fra energikoncern",
        "content": "Mange sjællandske elkunder kan i disse dage gå ind på en hjemmeside og med få klik modtage 2.500 kroner kvit og frit. Københavnske elkunder får dog ikke en krone. Her følger forklaringen: De udbetalte penge stammer fra energikoncernen Andels store overskud i 2022. Med få undtagelser ejer Andel hele elnettet øst for Storebælt. Elnettet ejes gennem de to datterselskaber: Cerius og Radius. Men efter det blev offentliggjort, at 850 millioner kroner ville blive delt ud til andelshaverne i Cerius, har det skabt forvirring bland Radius-ejerne, der ikke får en krone. Beløbet på 850 millioner kroner vil blive fordelt blandt Cerius' kunder, der omfatter 400.000 husstande, som så hver især kan ansøge om 2.500 kroner. Det gælder borgere bosiddende på Sjælland uden for hovedstaden og Nordsjælland. Hvis din elmåler derimod er tilsluttet Radius' elnet, får du lige præcis nul kroner. Det vil være kunder, som har adresse i København eller Nordsjælland. Nedenfor harAndel.dk lavet et kort, som viser, præcis hvor man enten vil være Cerius- eller Radius-kunde. Man er andelsejer, hvis elmåleren på ens adresse er tilsluttet Cerius' net. Andel.dk har lavet et kort, der illustrerer, præcis hvor i landet det er tilfældet.Fold sammenLæs mereFoto: Andel.dk. Der er en helt simpel forklaring, forklarer Andels pressechef, Morten Kidal, til Berlingske. Det er ikke et »kundegode«, men derimod en udbetaling til andelsejerne. »Muligheden for udbetalingen på 2.500 kroner tilfalder andelsejerne. Man er medejer eller andelsejer, når man er bosiddende på Vestsjælland, den øvre del af Midtsjælland, Lolland-Falster og øerne. Og når man i øvrigt får sin el transporteret af Cerius,« forklarer Morten Kidal. IndenAndel i september 2019 indgik en aftale med Ørsted om at købe Radius, var der i 11. timegennem et politisk flertal i Folketinget blevet stoppet en igangværende salgsproces af Radius. Flertallet ville dengang sikre, at kritisk infrastruktur fremover enten skulle være forbrugsejet eller på mindst 50 procent af offentlige hænder. Andel har indtil videre indlemmet Radius som datterselskab og har siden været ejet af Andels eksisterende 400.000 andelshavere i stedet for Ørsted. Derfor får forbrugerne af Radius' elnet heller ikke mulighed for at søge om de 2.500 kroner, som nu bliver udloddet til Cerius' kunder. Berlingske interviewede i april 2023 Andels topchef, Jesper Hjulmand, som dengang kunne berette, at samtlige Andel-kunder ville få glæde af de store investeringer, som selskabet laver i form af grøn strøm. »(...) I forhold til den specifikke situation med udbytte, du nævner, går det til de andelshavere, der findes i virksomheden, ja,« siger Andel-topchef Jesper Hjulmand og tilføjer: »Vi er bekendt med problemstillingen, og jeg tror, der ligger en løsning derude. I sidste ende er det repræsentantskabet, som skal beslutte det. Vi arbejder med det.« Fra tirsdag den 13. februar var det muligt for Cerius' kunder at få udbetalt engangsbeløbet på 2.500 kroner. I en pressemeddelelse fra Andel, udsendt efter et »ekstraordinært repræsentantskabsmøde«, stod der, at det endegyldigt var blevet besluttet, at andelshaverne skulle have del i milliardoverskuddet. »Er du bosat, har sommerhus eller virksomhed på Nordvest-, Vest-, Midt- og Sydsjælland eller Lolland-Falster og øerne, og får du transporteret din strøm af elnetselskabet Cerius, kan du nu glæde dig over udsigten til 2.500 kroner Det betyder nemlig, at du er andelshaver i energi- og fibernetkoncernen Andel,« stod der blandt andet ipressemeddelelsen. Tirsdag var telefonlinjen til Andel derfor også rødglødende, forklarer pressechef Morten Kidal. »I tirsdags – på 45 minutter – var der 5.000 igennem for at registrere sig til at få udbetalt penge. Og på det første døgn var der lige godt 80.000, der havde registreret sig. Så der har været travlt, siger han. Man kan registrere sig på websiden andel.dk/dinandel frem til den 31. maj. »Grunden til, at man skal registrere sig, er, at vi ikke har vores kunders cpr-nummer, og det skal vi bruge for at kunne lave udbetalingen til NemKonto,« fortæller Morten Kidal afslutningsvist.",
        "metadata": {
            "source": "https://www.berlingske.dk/oekonomi/derfor-faar-koebenhavnere-ikke-del-af-stor-pengepulje-fra-energikoncern",
            "image_url": "https://berlingske.bmcdn.dk/media/cache/resolve/image_x_large/image/176/1764939/24638654-jesper-hjulmand-er-topchef-for-energi--og-fiberne.jpg",
            "publication_time": "Torsdag d. 15. februar 2024, kl. 10.15",
            "author": "Theresa Thrue Heiredal",
            "related_links": [],
            "attachments": []
        }
    }
}