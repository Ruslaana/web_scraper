{
    "version": "1.0",
    "document": {
        "id": "https://www_berlingske_dk/navne/fra-raa-rockt-til-afdaempet-poesi",
        "title": "Fra rå rockt til afdæmpet poesi",
        "content": "»Der må gerne være et element af usikkerhed i tilværelsen. Jeg bliver bange, når tingene bliver rutine. Der skal være noget, man kan blive nervøs for,« sagde sangeren og sangskriveren Kira Skov for snart ti år siden i et interview i Berlingske. Det var dengang, hun som frontfigur i bandet Kira And The Kindred Spirits havde begejstret anmelderne med sin rå og autentiske rock, der gav associationer til 70’ernes amerikanske sangfænomen, Janis Joplin. På det tidspunkt handlede historien om Kira Skov først og fremmest om hendes vilde ungdom som punktøs med fast gang i Ungdomshuset på Jagtvej og hendes næsten otte år i USA og England, hvor hun forgæves jagtede drømmen om det store gennembrud. Debutalbummet fra 2002, »Happiness Saves Lives«, var – trods titlen – én lang beskrivelse af svig, opbrud og nedture og på mange måder et spejlbillede af Kira Skovs eget liv.  Hun voksede op i et helt almindeligt parcelhus i Vanløse, men kernefamilieidyllen fik en brat ende, da Kira Skov som bare niårig fandt ud af, at den far, hun elskede og beundrede, var sammen med en fremmed kvinde. Følelsen af at være blevet bedraget fik hende til at bryde med faderen, og fra at have været en lidt nørdet og kejtet pige udviklede hun sig til en punktype med lyserødt hård, sorte læderbukser og en rotte på skulderen. Hun drømte om at blive sanger, og 17 år gammel stak hun af til London, hvor hun mødte den næsten dobbelt så gamle amerikanske rockguitarist, Eve. Hun tog med ham til Los Angeles, hvor de sammen med bl.a. den senere DAD-trommeslager, Laust Sonne, dannede bandet Butterflies Species. De følgende århutlede de sig igennem, boede i besatte huse, sov på venners sofaer eller på bagsædet af en bil. Flere gange var det lige ved, men den forjættede pladekontrakt kom aldrig i hus. I 1999 brød Kira Skov med den – viste det sig – voldelige Eve. Og i 2001 vendte hun tilbage til Danmark og dannede kort efter Kira And The Kindred Spirits. Fem år og tre album senere blev bandet opløst i 2007, og Kira Skov har siden forfulgt en solokarriere bl.a. i samarbejde med bandets bassist, Nicolai Munch Hansen, som hun er gift og har sønnen Morgan på snart fire år med. Parret var igennem en kritisk periode, da Kira Skov i 2008 blev ramt af en sjælden kræftsygdom. Men i dag, hvor hun er erklæret rask, ser hun det selv som en erfaring, der har modnet og udviklet hende som menneske. »Jeg opdagede, at jeg er et rimeligt positivt menneske, der faktisk er godt rustet til livet,« har hun sagt til JP. Musikalsk har Kira Skov været vidt omkring. Fra de tidlige års rå rock’n roll til jazz – bl.a. hyldestalbummet »Memories of Days Gone By« til Billie Holliday – americana og avantgarde.  Hendes tredje soloalbum, det afdæmpede og poetiske »When We Were Gentle« fra 2013 høstede fem- og seksstjernede anmeldelser og indbragte to Steppeulv-priser som Årets vokalist og Årets Danske Plade foruden en Carl Pris som Årets tekstforfatter og 50.000 kr. fra Statens Kunstfond. Senere fulgte »The Cabin Project«, som hun indspillede i en hytte i Canada sammen med barndomsveninden Marie Fisker, og senest »May Your Mind Explode A Blossom Tree« fra sidste efterår, som også fik flotte anmeldelser. De tre album er alle produceret i samarbejde med engelske John Parish, især kendt for sit samarbejde med P.J. Harvey, som har bidraget stærkt til at forløse Kira Skovs kunstneriske potentiale. Lige nu er Kira Skov sammen med saxofonisten og komponisten Marie Faust i fuld gang med at crowdfunde projektet »In The Beginning«, et musikalsk eventyr om jagten på de fortabte sange, der skal indspilles i en forladt russiskortodoks kirke i Estland.",
        "metadata": {
            "source": "https://www.berlingske.dk/navne/fra-raa-rockt-til-afdaempet-poesi",
            "image_url": "https://berlingske.bmcdn.dk/media/cache/resolve/image_x_large/image/13/134842/13539306-mrkedage.jpg",
            "publication_time": "Fredag d. 03. juni 2016, kl. 17.00",
            "author": "Trine Munk-Petersen",
            "related_links": [],
            "attachments": []
        }
    }
}