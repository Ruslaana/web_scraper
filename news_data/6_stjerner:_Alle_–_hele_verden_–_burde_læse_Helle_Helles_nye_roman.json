{
    "version": "1.0",
    "document": {
        "id": "https://www_berlingske_dk/litteratur/6-stjerner-alle-hele-verden-burde-laese-helle-helles-nye-roman",
        "title": "6 stjerner: Alle – hele verden – burde læse Helle Helles nye roman",
        "content": "Det er helt vidunderligt. Man kunne ønske, at mange – alle – i hele verden ville sætte sig ned og indtage det stilfulde sprog,Helle Helleudfolder hen over sin nye romans 200 sublime sider. »Hey Hafni« er et overflødighedshorn af leg og lækkerier og lingvistisk kalorieindhold, der er både nærende og knasende sprødt og sprudlende. Alle skrivende burde indtage mindst ét værk af Helle Helle om året for at holde deres eget sprog sundt og stærkt. Man kan med lethed begynde her. Romanen er en selvstændig fortsættelse af den lige så fremragende »Hafni fortæller«, og den trækker tråde tilbage til romanen »de«, hvor Hafni er bifigur. Hafni er stort set holdt op med at undskylde for stort set hvad som helst, også at hun undskylder, sådan som det var tilfældet i forrige roman. Men skammen over at have sagt for meget eller for lidt eller det (måske) forkerte, hænger ved. Den sitrende beskrivelse af kontroltab er i den henseende gennemgående i bogen og velsagtens i hele forfatterskabet. En følelse, de fleste formentlig kan sætte sig ind i, uden nødvendigvis at indrømme det for andre end sig selv, måske end ikke én selv. Men når man læser Hafnis monologer, materialiserer genkendelsen sig som både græmmelse og grin. Det er dybt tåkrummende og samtidig tårepersende morsomt. Der er gået tre år, siden Hafni som nyskilt tog på smørrebrødsturné i Danmark og fra udvalgte steder ringede hjem til bogens egentlige fortæller, en navnløs veninde, som ikke giver sig til kende. Man skal muligvis være en uforbederlig ordnørd for at få fuld fornøjelse af Helle Helles nye roman, »Hey Hafni«.Fold sammenLæs mereFoto: Gutkind. For at genfinde glæden er Hafni taget til Brighton i det sydlige Storbritannien. Her har hun langtidslejet sig ind i en 29 kvadratmeter stor lejlighed højt oppe i en gammel bygning med udsigt over havet. Her får hun besøg af sin nyligt fraskilte bror, der allerede i lufthavnen får kaldenavnet Jack, fordi en taxachauffør venter på en kunde med det navn, og de har brug for hyrevognen. Brorens besøg forstyrrer Hafnis selvvalgte eksil, og hun bevæger sig derfor ud af lejligheden, ud på gader og stræder og særlige steder af mere eller mindre symbolsk betydning. Hun tager sig eksempelvis en lur i Virginia Woolfs smalle seng i the Monk’s House og inviteres efterfølgende til middag i det såkaldte National Trust-selskab. Her er traditionen, at hvert medlem skal fortælle lidt om året, der er gået. Da det bliver Hafnis tur, rejser hun sig og siger: »Jeg ved ikke, hvad jeg skal.« Og det er lige præcis kernen i Hafnis liv. Hun vælger hverken helt fra eller helt til, men lader sig opsluge af omverdenens ofte meget imødekommende selskab, hele tiden med en snert af dårlig samvittighed. Kunne hun have gjort det anderledes, bedre? Turen fører hende vidt omkring og ind i mange forskellige hjem, og imens ligger broren i Brighton med en nu brækket fod og ondt af sig selv. Du har svigtet, sms’er han. Ja, svarer hun. Hafni er vægelsindet og gør sig ustandselig overvejelser om, hvorvidt hun skal gøre det ene eller gøre det andet. Hun vender handlinger, og hun vender ord, undrer sig over det hele – »Der er det med rabarber, at den ikke går i flertal. To rabarber. I modsætning til to barberer. Nok om det.« Hun er konstant på vej, blandt andet også fra det, der kaldes den tredje hånd og er en mellemting mellem en hos Hafni psykisk ubalance og et fornyende næsten magisk-realistisk islæt. Samtidig hænger hun fast i nuet og til dels i fortiden. »At tænke fremad er, som du ved, heller ikke min spidskompetence,« som hun skriver. Denne bevægelige stilstand af at være på vej og hænge fast sammenfattes rammende i et af de små skønne digte, der undervejs bryder brevene til veninden og er en vidunderlig hellehellesk leg med sprogene. »leve ånde stene/bare just alene/have eje own/only kun alone«. Over for veninden, der formentlig er forfatter, forfatteren, påpeger hun andres og egne stavefejl og grammatiske unøjagtigheder så forløsende, at man kun kan knuselske det: »Men jeg har jo også mit, kottelet, tittel, musseskridt. Grønsværd, lædder, ryde op. Hovede. Jeg går helle vejen til Rødby«. Opfordringen skal derfor lyde: gå hele hellehelle-vejen til »Hey Hafni«. Hey Hafni Forfatter: Helle HelleSider: 190 siderPris: 269,95 kronerForlag: Gutkind",
        "metadata": {
            "source": "https://www.berlingske.dk/litteratur/6-stjerner-alle-hele-verden-burde-laese-helle-helles-nye-roman",
            "image_url": null,
            "publication_time": "Torsdag d. 03. april 2025, kl. 15.22",
            "author": null,
            "related_links": [],
            "attachments": []
        }
    }
}