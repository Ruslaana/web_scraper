{
    "version": "1.0",
    "document": {
        "id": "https://www_berlingske_dk/skaerm/alle-har-ventet-paa-denne-film-desvaerre-har-per-fly-digtet-videre-paa",
        "title": "Alle har ventet på denne film. Desværre har Per Fly digtet videre på historien",
        "content": "Virkeligheden overgår fantasien, lyder en kendt frase. Den er ved at være lidt slidt, men den holder stadig. Ikke mindst i tilfældetDag Hammarskjöld, generalsekretær for FN fra 1953-1961. Men selvom historien om rockstjerne-diplomaten er historisk vild, har instruktørenPer Flyog hans medforfatter Ulf Ryberg taget digterkysen på. Mere præcist har de opfundet detaljer om Hammarskjölds privatliv – hvilket man selvfølgelig gerne må, når man laver spillefilm. Men det virker lidt unødvendigt her. Hvorom alting er: »Hammarskjöld« foregår i starten af 60erne. Dag Hammarskjöld er diplomatiets rockstjerne, der iført »Mad Men«-jakkesæt, butterfly og stoisk ro har løstSuez-krisen, reddet amerikanske soldater ud af Kina og meget mere. Nu har han kastet sig ind i kampen for afkoloniseringen af Afrika. Hvilket ikke er så nemt, især ikke fordi Den Kolde Krig aldrig har været koldere. Belgisk Congo bliver til Congo, men provinsen Katanga løsriver sig med den utilregnelige og endog meget voldsparate Moïse Tshombe i spidsen. Katanga bliver støttet af Belgien og ikke mindst det gigantiske mineselskab Union Minière i ryggen – et mineselskab, der i øvrigt leverer uran til USA. Congos præsident Patrice Lumumba har til gengæld Sovjetunionen i ryggen, og da han bliver myrdet, og et folkemord går i gang, er situationen i Congo både en humanitær katastrofe og en diplomatisk krise af det helt store. Og her kommer Dag Hammarskjöld (Mikael Persbrandt) så ind i billedet. Selvom man godt kender den dramatiske historie og Hammarskjölds tragiske skæbne (eventuelt fra den glimrende dokumentarfilm »Cold Case Hammarskjöld«), er den del af filmen virkelig god og spændende som en thriller. Til gengæld er der et andet spor, som halter en lille smule. Der har altid været spekulationer om Dag Hammarskjölds seksualitet, uden at nogen vist helt kender den fulde sandhed. Men i filmen bliver Dag Hammarskjöld opsøgt af sin gamle ven Peter Levin (Thure Lindhardt), som han har et … ulykkeligt ikkeforhold til. Caspar Phillipson (th.) har en lille rolle i filmen, hvor han – for femte gang (!) – spiller John F. Kennedy.Fold sammenLæs mereFoto: Nordisk Film. Der er som sådan fin kemi mellem Persbrandt og Lindhardt, men figuren Peter Levin er frit opfunden, og der er ikke rigtigt nogen grund til, at han optræder i filmen. Selvfølgelig er det også interessant at udforske privatpersonen Dag Hammarskjöld, men den del klares faktisk fint af en række scener, hvor generalsekretæren sidder ensomt i sin kæmpelejlighed og skriver på det, som blev til bogen »Vejmærker«, der blev udgivet efter hans død. En mand, der sidder og skriver på en skrivemaskine, mens en voiceover fortæller, hvad han skriver, virker ikke som noget specielt elegant eller opfindsomt filmisk greb, men det fungerer faktisk virkelig fint her, og Hammarskjöld træder glimrende frem som kompliceret og sammensat person – også uden en fiktiv homoseksuel næstenaffære. Trods det lidt overflødige spor er »Hammarskjöld« en ganske god og bestemt velfortalt biografi – ikke mindst på grund af Mikael Persbrandt, der sjældent leverer en dårlig præstation, men i særklasse er god her. Samtidig er filmen sørgelig aktuel, og man griber sig selv i at spekulere på, om en mand som Dag Hammarskjöld kunne have udrettet noget i den tumultariske verden, vi lever i lige nu. »Hammarskjöld«. Drama, 114 minutter. Instruktion: Per Fly. Med: Mikael Persbrandt, Thure Lindhardt, Francis Chouler m.fl. Premiere 18. april i biografer landet over.",
        "metadata": {
            "source": "https://www.berlingske.dk/skaerm/alle-har-ventet-paa-denne-film-desvaerre-har-per-fly-digtet-videre-paa",
            "image_url": "https://berlingske.bmcdn.dk/media/cache/resolve/image_x_large_vertical/image/178/1786050/24683886-mikael-persbrandt-er-fremragende-som-fns-generals.jpg",
            "publication_time": "Onsdag d. 17. april 2024, kl. 17.23",
            "author": null,
            "related_links": [],
            "attachments": []
        }
    }
}