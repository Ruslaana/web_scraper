{
    "version": "1.0",
    "document": {
        "id": "https://www_berlingske_dk/boganmeldelser/vejen-til-babylon",
        "title": "Vejen til Babylon",
        "content": "I år 586 f.Kr. var det gamle Davidsrige bestående af de oprindelige tolv jødiske stammer udmattet af indbyrdes splid og skiftende forbund med hedenske stammer. Romanen har Jerusalems fald som omdrejningspunkt og slutter med jødernes deportation til det rige og kulturelt højtstående Babylon, hvor Hamurabis lovtavler opbevares sammen med avancerede kalendere og alskens astronomiske viden i bogtårnet ved Nebukadnesers prægtige palads med de hængende haver. Her under landflygtigheden skal jøderne de kommende år udvikle deres egen religion og tanken om Jahve. I romanen møder vi de gammeltestamentlige profeter Ezekiel og Jeremias, mens to græske læger fra Egypten – lidt pointeløst – optræder som spioner for Egypten og som læserens ciceroner, mens deres læremester hjemme i Egypten opererer engle ud af patienternes rygstykker! Som civilisationshistorisk roman fungerer bogen fortrinligt, mens den blænder en smule på de psykologiske distancer.",
        "metadata": {
            "source": "https://www.berlingske.dk/boganmeldelser/vejen-til-babylon",
            "image_url": "https://berlingske.bmcdn.dk/media/cache/resolve/image_x_large/image/72/728200/4160093-vejen-til-babylon.jpg",
            "publication_time": "Fredag d. 17. juni 2011, kl. 06.00",
            "author": null,
            "related_links": [],
            "attachments": []
        }
    }
}