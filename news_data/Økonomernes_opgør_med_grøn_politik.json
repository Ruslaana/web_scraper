{
    "version": "1.0",
    "document": {
        "id": "https://www_berlingske_dk/kommentatorer/oekonomernes-opgoer-med-groen-politik",
        "title": "Økonomernes opgør med grøn politik",
        "content": "Ved præsidentvalget i 1992 brugte Bill Clinton med succes udsagnet: »It’s the economy, stupid!« som kampagneslogan. Det kunne man godt omformulere til: »It’s the energy price, stupid!«. Energiprisen er nemlig helt afgørende for samfundsøkonomien, påpeger Det Økonomiske Råd (DØR) i den nye rapport om energi og klima. Udfordringen er nu at få et flertal i Folketinget til at forstå, at Danmark, trods de bedste hensigter, er på gale veje med den ensidige grønne energi- og klimapolitik. Nogen nem opgave bliver det ikke, som man kunne høre på energi- og klimaminister Martin Lidegaard, da han sidste torsdag kommenterede DØRs rapport. Ser man historisk og med fremtidsperspektiv på, hvad prisen på energi har betydet og vil betyde fremover, kan man notere sig, at olieprisstigningerne i 1973, forårsaget af uro og krig i Mellemøsten, sikrede, at et ellers eroderende Sovjetunionen fik forlænget sin levetid, og de olieimporterende lande gik en hård tid i møde. I Danmark, som var olieimporterende i 70erne, husker vi de bilfrie søndage, prisstigninger og lav vækst. I 1975 faldt væksten med to pct. Et markant fald i oliepriserne i vinteren 1985-86 betød, at tæppet blev trukket væk under USSR, der brød sammen i slutningen af 1980erne og formelt opløstes i 1990-91. »I dag er Rusland fantastisk,« som Christian Mortensen, adm. dir. i Icopal Group SBU Russia, sagde i februar ved et møde i Det Udenrigspolitiske Selskab. Mine iagttagelser, under regelmæssige besøg i Rusland siden 1968, viser, at den russiske befolkning aldrig har haft en bedre levestandard, end den har i dag. Pensionisterne får deres pension, de offentligt ansatte deres løn, og der er varer i butikkerne – også ude i det store land. Der er pæne vækstrater og en lav flad skat på 13 pct. muliggjort af de høje priser på olie og gas. Falder olieprisen til under 70 dollar pr. tønde får Rusland og andre energieksporterende lande som f.eks. Saudi-Arabien problemer. Et aktuelt eksempel på energiprisens betydning for økonomien så vi i USA i tiåret fra november-december 1998, hvor en tønde råolie kostede omkring 12 dollar og frem til juli 2008, hvor prisen nåede op over 140 dollar pr. tønde. Benzinprisen steg i samme periode fra omkring en dollar til fire dollar pr. gallon. Det trak tæppet væk under den amerikanske økonomi og ramte hurtigt resten af verden. Amerikanske husstande, der ikke kan undvære deres biler og energi til opvarmning og aircondition, måtte skære ned på den øvrige del af deres privatforbrug og magtede ikke at betale renter og afdrag på deres lån, herunder de berygtede subprimelån. Den finansielle sektor, der skabte dem, er blevet udråbt til den globale økonomiske krises bagmand. Den er bestemt ikke uden skyld, men det var de voldsomt stigende energipriser, der væltede læsset. De månedlige forbrugeranalyser i USA, US Consumer Demand Indices, som Institut for Business Cycle Analysis gennemfører, varslede i marts 2008 et dramatisk fald i husstandenes køb af såvel varige forbrugsgoder som fødevarer og beklædning. Det amerikanske privatforbrug, den største motor i verdensøkonomien, er steget igen, men fortsat svagt. Det vil ændre sig, hvis energipriserne i USA falder yderligere, hvad der er mulighed for i kraft af en øget indenlandsk produktion af såvel olie som gas. Prisen på en gallon benzin er dog fortsat høj. Aktuelt omkring 3,6 dollar pr. gallon. En amerikansk husstand bruger tæt ved seks pct. af indkomsten før skat på energi. Det er procentuelt næsten tre gange så meget som i 1998. En dansk husstand bruger omkring otte pct. af den samlede indkomst på motorbrændstof, el og opvarmning. Udgiften er steget betydeligt i de senere år. Vi betaler på grund af høje afgifter mere end dobbelt så meget for benzin og diesel som amerikanerne. Danmark er et af de lande i verden, hvor husstandene betaler mest for el, selv om vi endnu producerer og distribuerer el til en lav pris. Alligevel har et bredt flertal i Folketinget indgået en energiaftale, der indebærer, at de høje afgifter på el skal stige yderligere. Provenuet skal anvendes til yderligere udbygning af grøn og vedvarende energi, som hverken er helt grøn eller vedvarende, men bl.a. i kraft af højere transmissionsudgifter yderligere øger prisen på el. De vedtagne energiplaner frem mod 2050, godt hjulpet på vej af en professionel lobbyisme fra den grønne energiindustri, binder vores energiforsyningssystem op på fortsat høje og stigende energipriser. En udvikling, som historien burde have lært os, er ødelæggende for samfundsøkonomien. Dansk enegang på energiområdet bidrager, som det anføres i DØRs rapport, kun marginalt til at imødegå de globale klimamæssige udfordringer. Den forårsager til gengæld yderligere forringelse af den i forvejen truede danske konkurrenceevne. Det vil presse virksomheder til at placere deres produktion andre steder end i Danmark og investorer til at anbringe deres midler i selskaber, der ikke er afhængige af produktion i Danmark eller af danske forbrugeres svage efterspørgsel. Dermed falder regeringens vækstplan sammen – om ikke med et brag, så med et dybt suk. It’s the energy price, stupid!",
        "metadata": {
            "source": "https://www.berlingske.dk/kommentatorer/oekonomernes-opgoer-med-groen-politik",
            "image_url": "https://berlingske.bmcdn.dk/media/cache/resolve/image_x_large/image/56/569779/6162491-konomernes-opgr-med-grn-politik---2.jpg",
            "publication_time": "Mandag d. 04. marts 2013, kl. 22.30",
            "author": null,
            "related_links": [],
            "attachments": []
        }
    }
}