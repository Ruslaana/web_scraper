{
    "version": "1.0",
    "document": {
        "id": "https://www_berlingske_dk/litteratur/i-aarevis-har-ukendte-gerningsmaend-svindlet-sig-til-uudgivne",
        "title": "I årevis har ukendte gerningsmænd svindlet sig til uudgivne manuskripter. Efter anholdelse er mysteriet måske tættere på en løsning",
        "content": "Svindlere har i en række lande, inklusive Danmark, i flere år franarret og forsøgt at franarre forfattere og forlæggere uudgivne bogmanuskripter. Tyverierne har i årevis været et mysterium i forlagsbranchen, blandt andet fordi det ikke har stået klart, hvad motivet for – eller udbyttet af – forbrydelserne var. Men efter en anholdelse i New York er mysteriet nu tættere på at være løst, skriverThe New York Times. En 29-årig italiensk mand er ifølge avisen blevet anholdt af FBI for at have »udgivet sig for at være andre mennesker og for at have begået svindel, eller forsøgt at have begået svindel, mod hundredvis af mennesker« gennem mere end fem år. Undervejs havde han angivelig fået fat i hundredvis af uudgivne manuskripter. Italieneren blev anholdt i John F. Kennedy lufthavn i New York City. Han er anklaget for bedrageri og identitetstyveri under særligt skærpende omstændigheder. »Den sigtede forsøgte at stjæle andre menneskers litterære ideer til sig selv, men til slut var han ikke kreativ nok til at slippe afsted med det,« siger Michael Driscoll, der er vicedirektør i FBIs kontor i New York, ifølgeNBC News. Ifølge anklageskriftet skal italieneren fra falske e-mailadresser have sendt e-mail, hvori han udgav sig for udgav sig for at være navngivne ansatte i forlagsbranchen, skriver The New York Times. Italienerens e-mail var overbevisende, fordi de udviste dybt kendskab til branchetermer og forlagsindustriens arbejdsmetoder, og fordi der typisk kun var et enkelt bogstavs forskel på hans e-mailadresse og på e-mailadressen for dem, han udgav sig for at være. Blandt dem, som i løbet af årene har fået franarret manuskripter, var Margaret Atwood, forfatteren bag »Tjenerindens fortælling«, der blev til serien»Handmaids Tale«, ligesom skuespilleren Ethan Hawke også blev narret. Ethan Hawke er ifølge flere medier også blevet narret. Ethan Hawke er skuespiller, filminstruktør og manuskripforfatter og er blandt andet kendt for filmene »Training Day« og »Døde poeters klub«. (Foto: Angela Weiss/AFP/Ritzau Scanpix)Fold sammenLæs mere I Danmark blev en falsk version af oversætteren Sara Kochs e-mailadresse brugt til at lokke manuskripter ud af blandt andre Politikens Forlag, skrev Kulturmonitor i november ifølgePolitiken. Det vides ikke, om den anholdte italiener står bag disse eksempler. En af de bøger, svindleren havde bedt om, var Kaspar Colling Nielsens roman »Frelseren fra Hvidovre«. Det står endnu ikke helt klart, hvad motivet for manuskripttyverierne var, men ifølge Kelly Farber, der er litterær talentspejder, kan tidlig viden om kendte manuskripter give en fordel for en ung forlagsmedarbejder, der forsøger at bevise sit værd. »Grundlæggende stjæler han en kæmpe mængde information, som enhver forlægger ville kunne bruge til sin fordel,« siger Kelly Farber i The New York Times. IfølgeThe Guardianarbejdede den anholdte for forlæggeren Simon & Schuster. Forlaget selv er ikke nævnt i anklageskriftet og udtaler til avisen, at man er chokeret over anholdelsen. »Det er meget vigtigt for os – og for forlagsindustrien i det hele taget – at beskytte Simons & Schusters forfatteres immaterielle rettigheder. Vi er taknemmelige for FBIs arbejde med at efterforske disse hændelser og for at sigte den formodede gerningsmand,« udtaler forlaget til The Guardian.",
        "metadata": {
            "source": "https://www.berlingske.dk/litteratur/i-aarevis-har-ukendte-gerningsmaend-svindlet-sig-til-uudgivne",
            "image_url": "https://berlingske.bmcdn.dk/media/cache/resolve/image_x_large/image/150/1503251/23974402-britain-womenatwood.jpg",
            "publication_time": "Fredag d. 07. januar 2022, kl. 13.37",
            "author": "Joachim Talbro Paulsen",
            "related_links": [],
            "attachments": []
        }
    }
}