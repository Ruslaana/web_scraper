{
    "version": "1.0",
    "document": {
        "id": "https://www_berlingske_dk/det-sunde-liv/overgangsalder-se-hvordan-du-faar-en-naturlig-hormonbalance",
        "title": "Overgangsalder: Se hvordan du får en naturlig hormonbalance",
        "content": "Overgangsalderen kan medføre gener i form af hedeture og generelt ubehag. Men hvornår skal man søge læge og hvornår skal man udvise tålmodighed? Kvinderne er ofte i tvivl, mener eksperter Er man syg, når man har hedeture, tørre slimhinder og sover dårligt om natten? Og skal man gå til lægen med sine symptomer eller bare acceptere tilstanden, der automatisk følger med, når man runder midtlivet? Log ind med B PLUS og bliv klogere på hvilke konsekvenser overgangsalder har i forhold til hedeture, søvn og hormonbalance. Undersøgelser viser, at der er manglende oplysning på området - få her en guide på hvad du selv kan gøre for at få en naturlig vej til bedre hormonbalance. Modtag det ugentlige nyhedsbrev fra B PLUS her Det får du: Overgangsalderen kan medføre gener i form af hedeture og generelt ubehag. Men hvornår skal man søge læge og hvornår skal man udvise tålmodighed? Kvinderne er ofte i tvivl, mener eksperter Er man syg, når man har hedeture, tørre slimhinder og sover dårligt om natten? Og skal man gå til lægen med sine symptomer eller bare acceptere tilstanden, der automatisk følger med, når man runder midtlivet? Mange kvinder er i vildrede, når de kommer i overgangsalderen, siger eksperter. Praktiserende læge og seniorforsker ved Københavns Universitet Lotte Hvas, der har forsket i overgangsalder, er en af de læger, der oplever, hvordan de danske kvinder føler sig usikre på det, der sker i kroppen. For kræver det behandling, eller bare tålmodighed? »Da jeg begyndte i 1996, var hormonbehandlingen på sit allerhøjeste. Mange læger så kvinderne som forfærdelig syge. Nu er der kommet en modreaktion, hvor mange læger tøver med at udskrive hormoner p.g.a. risikoen for bivirkninger. Men det betyder ikke, at lægerne ikke skal tage kvinderne seriøst. Det skal de uanset, hvor store eller små generne er. Det er vigtigt, at man ikke sygeliggør kvinder, bare fordi de er i overgangsalderen. Omvendt må man heller ikke bagatellisere det.« Lotte Hvas, der lige nu skriver en bog til kvinder i overgangsalderen, oplever, at mange kvinder ikke vil ulejlige lægen med deres symptomer, når de ikke føler de rigtig syge. »Der mangler basal viden om de forandringer, der sker, når man som kvinde midt i livet efterhånden synes, at man har lært sin krop at kende, og der så pludselig sker noget helt andet,« siger hun. Alle kvinder kommer i overgangsalderen, men det er meget forskelligt, hvor meget de mærker til ændringerne i kroppen. Mange har det helt fint, men for cirka 20 pct. af alle kvinder er reaktionerne så belastende, at hormonbehandling kan komme på tale. Det gælder især ved kraftige og hyppige hedeture, der om natten kan ødelægge søvnen.  Det kan dog være kompleks for både patient og læge at vælge behandling. »Kvindernes oplevelse af overgangsalderen er ofte en kombination af tre ting: Hormonerne ændrer sig. Kroppen begynder at signalere, at man er blevet ældre. Og udefrakommende ting, som sker i kvindens liv f.eks. sygdom, nedslidthed, skilsmisse m.v. Det er de tre ting, som betyder noget for, om kvinden oplever perioden som god eller dårlig. Det handler altså ikke kun om hormoner og den påvirkning, de har på kroppen. Dermed er alle symptomer ikke noget, der nødvendigvis hører til på lægens bord,« siger Lotte Hvas. Den pointe bakker forfatter og naturopath Caroline Fibæk op om. Hun udgav i foråret sammen med gynækolog Stine Würst bogen ’Hormonel harmoni’, hvor de bl.a. beskriver, at man bør kigge på årsagen til symptomerne – ikke blot behandle dem. »Særligt hedeture ser ud til at hænge sammen med vores evne til at stresse. Derfor er det måske dér, man skal sætte ind, frem for at udskrive hormoner,« siger Caroline Fibæk. Hverken hun eller Stine Fürst afviser dog, at hormoner kan være løsningen for nogle. »Jeg har ikke noget imod hormoner, og udskriver det også til dem, der er hårdt ramt. Men der, hvor man kan se, at man kan gøre noget andet med færre risici, synes jeg, man skal gøre det. Det kan f.eks. være at behandle med kosttilskud, salvie eller rødkløver eller at se på kosten, som også kan hjælpe til at øge niveauet af østrogen i kroppen,« siger Stine Würst. Heller ikke Lotte Hvas udelukker alternativer til hormoner. »Mange kvinder med hedeture oplever god effekt af at spise en kost med et højt indehold af planteøstrogener såsom sojaprodukter eller rødkløver, selvom det ikke har en ligeså god effekt som medicinsk behandling. Hvis en kvinde oplever, at hendes hedeture går ud over nattesøvnen, bør det føre til en diskussion hos lægen om, hvilke muligheder hun har. Det gælder også slimhindeforandringer, hvis kvinderne har ondt ved sex eller gentagne gange får blærebetændelser, her er der meget at hente i den lokale behandling, som kun lægen kan ordinere.« Akupunktur har i en række studier vist sig gavnligt mod hedeture. OBS:Har du tidligere haft brystkræft eller anden østrogenfølsom kræft, bør du ikke spise mad indeholdende høje niveauer af fytoøstrogener, som f.eks. hørfrø, rødkløver, humlekosttilskud eller soja i høje doser.",
        "metadata": {
            "source": "https://www.berlingske.dk/det-sunde-liv/overgangsalder-se-hvordan-du-faar-en-naturlig-hormonbalance",
            "image_url": "https://berlingske.bmcdn.dk/media/cache/resolve/image_x_large/image/10/109602/14018095-overgangsalder-kvinde.jpg",
            "publication_time": "Torsdag d. 21. juli 2016, kl. 06.00",
            "author": "Heidi Bendtsen Nielsen",
            "related_links": [],
            "attachments": []
        }
    }
}