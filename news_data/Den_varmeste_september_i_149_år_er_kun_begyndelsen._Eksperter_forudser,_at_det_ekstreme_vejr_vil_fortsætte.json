{
    "version": "1.0",
    "document": {
        "id": "https://www_berlingske_dk/indland/den-varmeste-september-i-149-aar-er-kun-begyndelsen-eksperter-forudser-at",
        "title": "Den varmeste september i 149 år er kun begyndelsen. Eksperter forudser, at det ekstreme vejr vil fortsætte",
        "content": "Selvom kalenderen siger efterår, har det i mange af septembers dage været alt for varmt til at trække i uldsweateren. Og nu er der sat to streger under, hvor atypisk en måned, vi har haft. Den var nemlig den varmeste september i 149 år med en middeltemperatur på 16,3 grader. Berlingske har talt med to klimaprofessorer og budskabet er klart: Det er et varsel om fremtidens vejr. Selvom temperaturstigningen i sig selv er værd at bide mærke i, så er det ikke den eneste ændring, vi bør have blikket rettet imod, mener professor i Klima og Økonomi på DTU Kirsten Halsnæs. »Jeg mener, at det ikke kun er et spørgsmål om temperatur. Det er også et spørgsmål om at klimaændringer udvikler sig på en måde, hvor andre problemstillinger i Danmark også vil blive mere markante og større,« siger hun. De problemstillinger vender vi tilbage til. Først skal vi lige have et overblik over, hvad der har bidraget til den rekordvarme efterårsmåned. Indtil i år har varmerekorden for september ligget på 16,2 grader som blev målt i både 1999, 2006 og 2016. Derudover blev dette års september også varmere end både juli og august. Og den var 2,7 grader varmere endklimanormalen for september måned på 13,6 grader, skriver DMI. September var rekordvarm i år. Her ses badegæster ved Amager Strand 8. september.Fold sammenLæs mereFoto: Bent K Rasmussen/Nf-Nf. Ifølge professor i klimaforandringer og leder af SDU Climate Cluster Sebastian Mernild er temperaturrekorden et resultat af flere forskellige forhold. Og de menneskeskabte klimaforandringer som stigende udledning af drivhusgasser spiller den største rolle. »Der er en menneskeskabt komponent i de her temperaturstigninger, som er altoverskyggende i forhold til hvordan klimasystemer ændrer sig. Og så er der stadigvæk naturlige variationer i vores klimasystem, som gør, at nogle år er varmere,« siger han. Ud over den øgede mængde drivhusgas i atmosfæren, ser man i år også en varmere havtemperatur i blandt andet Atlanterhavet og så har El Niño i Stillehavet også en andel i de globale temperaturstigninger. El Niño er en tilstand, hvor der som led i en naturlig og cyklisk proces i Stillehavet pumpes store mængder varme op fra de centrale dele/tropiske dele af verdens største ocean, hvilket medvirker til at drive den globale middeltemperatur op. »Nu er vi et sted, hvor vi både har global opvarmning og de her fænomener på toppen, som gør, at vi i år og forventeligt næste år ser meget høje temperaturer,« siger Sebastian Mernild. Selvom temperaturstigninger er en tydelig indikation på klimaændringer, er der også andre indikatorer på at vores vejr ændrer sig. I Danmark er det især vandet, der kan medføre store konsekvenser, forklarer professor Kirsten Halsnæs. »Det er ikke så varmt, at vi ser hededødsfald for eksempel. Danmark er mest udsat for oversvømmelser. Det er helt klart. Og der er vi ikke særligt godt beskyttet,« siger hun og fortsætter: »Der har været mange skybrud i år, hvor man nogle steder har set 130 millimeter i løbet af få timer. Hvilket er helt ekstremt sammenlignet med, hvad vi er vant til,« siger Kirsten Halsnæs. Fremover kan man godt forvente at skulle finde paraplyen frem endnu oftere.Fold sammenLæs mereFoto: Søren Bidstrup. Hun peger på, at det er ved kysterne, vi kan forvente at se flest konsekvenser for vandet den kommende tid. Det betyder blandt andet, at mange sommerhuse rundt omkring i landet er i farezonen, fordi de ligger meget lavt, mener professoren. Derudover bevæger vi os snart ind i vinteren, som er højsæson for stormfloder. Og her kan vi forvente at se flere ekstreme regnskyl og netop stormfloder, forklarer hun. »Når nu man går vintersæsonen i møde kan man jo godt bekymre sig om stormfloderne og deres konsekvenser,« siger Kirsten Halsnæs. Der er heller ingen grund til at tro, at dette års varme sommer og nu også efterår er en enlig svale, selvom der er andre forhold end de menneskeskabte, der driver temperaturerne op lige nu. Temperaturerne vil fortsat stige i de næste mange år over hele verden, ifølge Sebastian Mernild. Fra nu af og frem mod år 2100 forventer forskerne at se en temperaturstigning fra omkring 1,2 til tre grader. Det mest pålidelige estimat lige nu er, at man vil se en global middeltemperaturstigning på 1,5 grader inden for de næste 10-12 år. Og i slutningen af 2040erne forventes en temperaturstigning på 2,0 grader forklarer Sebastian Mernild. »Den globale middeltemperatur har bevæget sig rigtig hurtigt over de seneste 50 år, når man sammenligner med tilbage over de sidste 2000 år. Så det er gået hurtigere, og det vil også gå hurtigere over de næste mange årtier,« siger han. Og dette års temperaturstigninger bør vi have in mente, når vi ser ind i krystalkuglen for fremtidens vejr. »Man kan tage det her som et varsel for, hvordan verden vil se ud, når den temperatur vi ser nu, bliver normalen. Så det kan give et varsel om, hvad vi har i vente,« siger professor Sebastian Mernild.",
        "metadata": {
            "source": "https://www.berlingske.dk/indland/den-varmeste-september-i-149-aar-er-kun-begyndelsen-eksperter-forudser-at",
            "image_url": "https://berlingske.bmcdn.dk/media/cache/resolve/image_x_large/image/172/1722076/24539809-blsevejret-i-kbenhavn-mandag-den-7-august-2023.jpg",
            "publication_time": "Mandag d. 02. oktober 2023, kl. 20.18",
            "author": "Marie Bebe",
            "related_links": [],
            "attachments": []
        }
    }
}