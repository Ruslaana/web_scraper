{
    "version": "1.0",
    "document": {
        "id": "https://www_berlingske_dk/usa/trump-allieret-vaekker-vrede-igen-ville-der-overhovedet-vaere-en-befolkning",
        "title": "Trump-allieret vækker vrede igen: »Ville der overhovedet være en befolkning uden incest og voldtægt?«",
        "content": "En af USAs mest kontroversielle politikere har nok en gang bragt sig i stormvejr. Det republikanske kongresmedlem Steve King fra Iowa bliver mødt af krav om at trække sig fra sin post, efter at han igen har forsvaret et forslag om total nultolerance over for abort. King hævdede, at der slet ikke ville være mennesker på jorden, hvis det ikke var for incest og voldtægt. »Hvad hvis vi gik tilbage gennem alle stamtræerne og bare slettede enhver, som var et produkt af voldtægt og incest?« sagde han under et vælgermøde i Iowa ifølge CNN. »Ville der overhovedet være nogen befolkning tilbage i verden, hvis vi gjorde sådan? Overvejer man alle de krige og alle de voldtægter og plyndringer, der er forekommet i alle de forskellige lande, ved jeg, at jeg ikke med sikkerhed kan sige, at jeg ikke er et produkt af det.« Steve King, som er blevet valgt ind i Repræsentanternes Hus gang på gang siden 2003, støtter et forslag om også at forbyde abort til kvinder, der er blevet gravide efter at have været udsat for incest og voldtægt. »Babyen bærer ikke skylden for sin fars synder – eller for sin mors,« sagde han onsdag. King var en varm fortaler for Donald Trump under det seneste præsidentvalg, og Trump har rost King for at være »verdens mest konservative menneske«. Det er dog langt fra alle republikanere, som er begejstrede for Steve King. Tidligere i år er han blevet fjernet fra alle sine udvalgsposter i Kongressen, eftersom han forsvarede fortalere for hvidt overherredømme. Vælgerne i hans distrikt i Iowa ventes dog alligevel at genvælge ham til Kongressen ved valget i 2020. Kings seneste kommentarer har vakt vrede og forargelse – blandt andet fra flere demokratiske præsidentkandidater, som nu kræver, at han trækker sig tilbage. »Man ville tro, at det ville være nemt at tage afstand fra voldtægt og incest. Man ville også tro, at det var nemt at tage afstand fra hvide nationalister. Det her er bare endnu et eksempel på, at vi har brug for en tilregnelig repræsentant fra det distrikt,« som Demokraten Pete Buttigieg har sagt. King har tidligere tvivlet på, om kvinder overhovedet kunne blive gravide på grund af voldtægt. De kommentarer trak han dog tilbage. Den republikanske politiker har forbindelser til dele af Europas højrefløj og har blandt andet mødtes med hollænderen Geert Wilders og repræsentanter fra Østrigs Frihedsparti (FPÖ), som befinder sig på den yderste højrefløj.",
        "metadata": {
            "source": "https://www.berlingske.dk/usa/trump-allieret-vaekker-vrede-igen-ville-der-overhovedet-vaere-en-befolkning",
            "image_url": "https://berlingske.bmcdn.dk/media/cache/resolve/image_x_large_vertical/image/118/1186604/23067131-us-republican-rep-steve-king-holds-town-hall-meeting-in-boone.jpg",
            "publication_time": "Torsdag d. 15. august 2019, kl. 06.31",
            "author": "Mikkel Danielsen",
            "related_links": [],
            "attachments": []
        }
    }
}