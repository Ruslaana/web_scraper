{
    "version": "1.0",
    "document": {
        "id": "https://www_berlingske_dk/internationalt/soulkonge-erklaeret-doed-i-lufthavn",
        "title": "Soulkonge erklæret død i lufthavn",
        "content": "Den prisvindende amerikanske soulsanger Solomon Burke, der er blevet kronet som \"kongen af rock og soul\" i en karriere over fem årtier, er død. Den 70-årige Burke blev erklæret død i Amsterdam lufthavn søndag. En talskvinde for Schipol-lufthavnen bekræfter, at sangeren er død, men det fremgik ikke, om han var død på flyrejsen fra Los Angeles, eller om han døde efter ankomsten. Burke, hvis sange fandt deres publikum gennem film som \"The Blues Brothers\" og \"Dirty Dancing\", skulle have givet koncert i Amsterdam tirsdag. Den præsteviede Burke gjorde det for nylig klart, at han ingen planer havde om at trække sig tilbage, selv om han var fyldt 70 år. Far til 21Burke, der blev født den 21. marts 1940 i Philadelphia, blev mest berømt for sin \"Everybody Needs Somebody to Love\", der blev indspillet af Rolling Stones og blev hittet i \"The Blues Brothers\" fra 1980. Hans stil er blevet sammenlignet med den afdøde soullegende James Browns. Burke var far til 21 børn og havde 90 børnebørn og 19 oldebørn. Ud over at være sanger var Burke også præst og havde en bedemandsforretning. /ritzau/AFP",
        "metadata": {
            "source": "https://www.berlingske.dk/internationalt/soulkonge-erklaeret-doed-i-lufthavn",
            "image_url": "https://berlingske.bmcdn.dk/media/cache/resolve/image_x_large/image/82/826471/3161997-entertainment-us-netherlands-music-burke.jpg",
            "publication_time": "Søndag d. 10. oktober 2010, kl. 12.59",
            "author": null,
            "related_links": [],
            "attachments": []
        }
    }
}