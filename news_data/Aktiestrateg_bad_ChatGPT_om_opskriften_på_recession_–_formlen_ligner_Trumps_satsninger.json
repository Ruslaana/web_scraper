{
    "version": "1.0",
    "document": {
        "id": "https://www_berlingske_dk/oekonomi/aktiestrateg-bad-chatgpt-om-opskriften-paa-recession-formlen-ligner",
        "title": "Aktiestrateg bad ChatGPT om opskriften på recession – formlen ligner Trumps satsninger",
        "content": "I Rosenhaven foran Det Hvide Hus bedyrede Donald Trump, at dagen vil blive husket for evigt: Onsdag den 2 april. Den såkaldte »befrielsesdag«, der ifølge præsidenten markerer en økonomisk revolution, som gør en ende på den uretfærdige behandling, USA har fået af andre nationer. Få dage efter den af Trump selvproklamerede mærkedag, synes de globale markeder imidlertid ikke særligt frigjorte. Det påpeger Saxo Banks chef for global investeringsstrategi, Jacob Falkencrone,i en analyse. Siden Donald Trump viftede med en papplanche med påtrykte toldsatser har investorer verden over været vidne tilen nedsmeltning på aktiemarkedet. Mere end 45.000 milliarder er forsvundet fra de amerikanske aktier. Samtidig nedjusterer analytikere ifølge Bloomberg på stribe deres forventninger til både økonomien og indtjeningen hos de amerikanske selskaber. Og den amerikanske storbank JPMorgan Chase forventer, at Trumps beslutninger om toldsatser kan udløse en amerikansk recession. Imens er præsidenten at finde på golfbanen Trump National Golf Club i Florida. Han har dog skråsikkert erklæret, at USA vil »vinde«. Hans finansminister, Scott Bessent, har derudover afvist, at der er en sammenhæng mellem Trumps politik og de blodrøde aktiemarkeder. Situationen har fået Jacob Falkencrone til at undersøge et efter eget udsagn »foruroligende tankeeksperiment«. Han ville gerne vide, hvordan en præsident for en blomstrende økonomi bygget på frie markedskræfter kan få landet ud i recession. Til det formål spurgte han ChatGPT om fem tiltag og fik dette svar tilbage: 1. Start en handelskrig. 2. Hæv renterne. 3. Skær voldsomt i statsbudgetterne. 4. Ødelæg forbrugertilliden. 5. Skab et geopolitisk kaos. »Ironisk nok – og bekymrende – ser Donald Trump ud til at være opsat på at tjekke næsten hver boks,« skriver Jacob Falkencrone og påpeger, at med undtagelse af højere renter følger Trump øjensynligt opskriften på en økonomisk deroute. For handelskrigen er utvivlsomt startet. Tusindvis af offentligt ansatte amerikanere er blevet fyret, og blandt andet forskningsbudgetter er blevet skåret ind til benet af Trump-administrationen. Samtidig er forbrugertilliden i marts faldet til det laveste niveau i flere år. Renterne vil Trump dog ikke have op. Tværtimod. Han har ved flere lejligheder – senest fredag – opfordret chefen for Den Amerikanske Centralbank, Jerome Powell, til at sænke renten. De amerikanske renters vogteradvarede samme fredag præsidentenom, at straftolden har øget risikoen for højere arbejdsløshed og sandsynligvis vil forårsage højere inflation og langsommere vækst. Jacob Falkencrone vurderer, at netop de konsekvenser, straftolden fremprovokerer, kan betyde, at centralbanken må »tage vanskelige beslutninger«. Det betyder ifølge aktiestrategen, at risikoen for recession er intensiveret. Han henviser også til de dystre meldinger fra JPMorgan – særligt efter Kinas markante modsvar, hvor der pålægges 34 procent told på al amerikansk import, hvilket fik markederne til at reagere kraftigt.",
        "metadata": {
            "source": "https://www.berlingske.dk/oekonomi/aktiestrateg-bad-chatgpt-om-opskriften-paa-recession-formlen-ligner",
            "image_url": "https://berlingske.bmcdn.dk/media/cache/resolve/image_x_large_vertical/image/190/1908675/24926224-saxo-banks-chef-for-global-investeringsstrategi-j.jpg",
            "publication_time": "Lørdag d. 05. april 2025, kl. 18.26",
            "author": "Tobias Lind Larsen",
            "related_links": [],
            "attachments": []
        }
    }
}