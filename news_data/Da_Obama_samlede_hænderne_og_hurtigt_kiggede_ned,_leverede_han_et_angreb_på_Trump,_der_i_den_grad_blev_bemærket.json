{
    "version": "1.0",
    "document": {
        "id": "https://www_berlingske_dk/internationalt/da-obama-samlede-haenderne-og-hurtigt-kiggede-ned-leverede-han-et",
        "title": "Da Obama samlede hænderne og hurtigt kiggede ned, leverede han et angreb på Trump, der i den grad blev bemærket",
        "content": "Barack Obama var egentlig i gang med at fortælle, hvordan Donald Trump gennem årene har brokket og beklaget sig over sine egne problemer i en lind strøm. Ifølge Obama, der natten til onsdag stod på talerstolen ved Demokraternes konvent i Chicago, var Trumps opførsel kun gået fra slem til værre nu, hvor han var »blevet bange for at tabe« valget til Kamala Harris. Han remsede op: »Der er de barnlige øgenavne, de skøre konspirationsteorier. Den her underlige besættelse af størrelsen på folkemængder,« sagde Obama med tydelig henvisning til de efterhånden mange gange, Trump har talt om –og overdrevet– antallet af tilskuere til sine valgmøder. Imens Obama leverede netop den pointe, førte han sine hænder mod hinanden, og da afstanden var mindst, kiggede han kortvarigt ned på dem og derefter ud på publikum. Han holdt en kort kunstpause, og alene bedømt på jublen i salen fangede de demokratiske tilhørere straks, at Obamas hænder – og afstanden mellem dem – ikke henviste til størrelsen på folkemængderne ved den tidligere republikanske præsidentsrallies. Nej, det var størrelsen på noget ganske andet hos Trump, der blev talt om. Som en overskrift iThe Wall Street Journalefterfølgende lød: »Obama går under bæltestedet.« Klippet fra Barack Obamas tale er ikke gået ubemærket hen. Det er gået viralt, som man siger i disse tider. Det er blevet beskrevet i seriøse medier som føromtalte The Wall Street Journal,The IndependentogForbes, ligesom amerikanske comedyshows somThe Daily Shownaturligvis ikke har kunnet lade det ligge.  After Obama's joke at the DNC, Trump isn't just being called weird.pic.twitter.com/lj4mC9SIsz Offeret for slaget under bæltestedet har skam også bemærket det, og han synes ikke tilfreds. Da Donald Trump onsdag talte ved et vælgermøde i North Carolina, langede han ud efter både Barack og Michelle Obamas taler ved konventet i Chicago og brugte deres »personlige« angreb mod ham til at retfærdiggøre sine egne mod dem. »De siger altid, ‘Sir, hold dig venligst til politik, lad nu være med at blive personlig’, men alligevel bliver de selv personlige hele natten, de her mennesker,« sagde Trump ifølgePolitico. Han spurgte senere sine tilhørere til samme arrangement, hvorvidt han selv skulle blive personlig eller lade være, og lyttede man til jublen i publikum, var der ingen tvivl om, hvad de hældte til. Trump skal fortsætte sine angreb. Historien kunne sagtens være stoppet der. Men ifølge flere amerikanske medier og iagttagere gemmer der sig i både Barack og Michelle Obamas optrædener ved konventet også en større historie. Om en strategi hos Det Demokratiske Parti, der har ændret sig. En strategi, hvor man øjensynligt ikke er bange for at slå under bæltestedet og både tirre og gøre grin med den tidligere præsident. IfølgePoliticohar Michelle Obama givet afkald på den talelinje og strategi, hun ellers gjorde berømt under præsidentvalget i 2016. »When they go low, we go high,«erklærede hun dengangmed henvisning til, at Demokraterne ikke skulle synke til Republikanernes debatniveau. Man skulle være bedre end dem. Det var dengang. I den igangværende valgkamp er Trump ikke blevet sparet. Både Michelle Obama og Barack Obama var på scenen under konventet i Chicago.Fold sammenLæs mereFoto: Alyssa Pointer/Reuters/Ritzau Scanpix. Men i stedet for at belære vælgerne om, at Donald Trump er farlig for demokratiet, sådan som partiet har gjort det længe, er man tilsyneladende gået i en ny retning. Sommagasinet Vanity Fairfor nylig skrev, handler strategien nu om at »være smålig« og om at karakterisere sin modstander som decideret unormal for på den måde at skræmme vælgerne væk. Demokraterne harved flere lejlighederbetegnet den republikanske præsidentkandidat og hans vicepræsidentkandidat, J.D. Vance, som decideret »weird« – altså underlige. Kamala Harris har talrige gange fremhævet, hvordan Trump blev kendt skyldig i sagen omtys-tys-penge betalt til pornostjernen Stormy Daniels. Og Harris’ vicepræsidentkandidat, Tim Walz, har beskrevet Trump som både »træt« og som en »fyr, der har brug for at hvile i weekenden«. Strategien blev også opsummeret således af Peter Nicholas,som dækker Det Hvide Hus for NBC News, og som har fulgt konventet i Chicago. »Harris-kampagnen og hendes demokratiske allierede har sat sig for at nedskalere Trump og fortælle en historie om, at han er en forvirret, tegneserieagtig figur, der ikke er så frygtindgydende, som han er til grin.« IThe New York Timeshar en analyse været enslydende. Demokraterne er ude på at »skrumpe« og »tage luften ud« af Trump, så Kamala Harris kan hæve sig over ham. Natten til fredag dansk tid blev Kamala Harris officielt valgt til sit partis præsidentkandidat.Fold sammenLæs mereFoto: Caroline Brehman/EPA/Ritzau Scanpix. Vi slutter historien, hvor den begyndte. Ved Barack Obamas virale håndbevægelse. Ifølge ekspræsidentens tidligere taleskriver Jon Favreau var det nemlig slet ikke planlagt, at Obama skulle gøre grin med størrelsen på Trumps ædlere dele, da han stod på talerstolen. Favreau, der hjalp til med at skrive Obamas tale til konventet, forklarede i denne uge tilCNN: »Han ville have den linje (om størrelsen på publikum,red.) med i talen, men vi havde ingen idé om, at han ville gøre det der.« Da de øvede talen igennem, havde Obama – forklarede Favreau – »bare hænderne på podiet«.",
        "metadata": {
            "source": "https://www.berlingske.dk/internationalt/da-obama-samlede-haenderne-og-hurtigt-kiggede-ned-leverede-han-et",
            "image_url": null,
            "publication_time": "Fredag d. 23. august 2024, kl. 21.32",
            "author": "Thomas Søgaard Rohde",
            "related_links": [],
            "attachments": []
        }
    }
}