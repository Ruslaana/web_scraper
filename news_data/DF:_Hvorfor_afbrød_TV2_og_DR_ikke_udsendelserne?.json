{
    "version": "1.0",
    "document": {
        "id": "https://www_berlingske_dk/samfund/df-hvorfor-afbroed-tv2-og-dr-ikke-udsendelserne",
        "title": "DF: Hvorfor afbrød TV2 og DR ikke udsendelserne?",
        "content": "Forsvarsminister Gitte Lilleleund Bech (V) skal nu svare på, hvornår de landsdækkende tv-stationer, DR og TV2, er forpligtede til at udsende  beredskabsmeddelelser til befolkningen. Ordren kommer fra Dansk Folkeparti efter det voldsomme regnvejr i går aftes i hovedstadsområdet. - Det undrer mig meget, at beredskabet ikke i sådan en situation træder i kraft – og DR og TV2 får underretning om, at udsendelserne skal afbrydes med det formål at underrette borgerne om oversvømmelsesfare – ikke alene i kældre men også på vejstrækninger og lignende. Det er jo et farligt vejrfænomen, vi har observeret, siger Dansk Folkepartis beredskabsordfører, Hans Kristian Skibby. Han vil samtidig vide, om DMI oprindeligt undervurderede omfanget af skybruddet for at finde forklaringen på de manglende beredskabsmeddelelser. - En femtedel af landets befolkning bor i hovedstadsområdet, så det er klart, at når et vejrfænomen, som det i går optræder, så bør beredskabsaftalen træde i kraft, så borgerne bliver informeret om, hvilke forholdsregler de skal tage, siger Hans Kristian Skibby,",
        "metadata": {
            "source": "https://www.berlingske.dk/samfund/df-hvorfor-afbroed-tv2-og-dr-ikke-udsendelserne",
            "image_url": "https://berlingske.bmcdn.dk/media/cache/resolve/image_x_large_vertical/image/72/724287/4332964-til-bt-skybrud-flying-a.jpg",
            "publication_time": "Søndag d. 03. juli 2011, kl. 14.13",
            "author": "Søs Lykke Sloth",
            "related_links": [],
            "attachments": []
        }
    }
}