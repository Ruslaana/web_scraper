{
    "version": "1.0",
    "document": {
        "id": "https://www_berlingske_dk/samfund/rene-er-kongen-af-julelys",
        "title": "René er kongen af julelys",
        "content": "Beldringe er svær at finde i det fynske mørke. Men så tænder elektriker René L. Andersen for de 50.000 LED-pærer og lyskæder på sit hus. Et lyschok for den tilrejsende. Lufthavnvej 71 forvandles til et lille stykke juleudsmykket Las Vegas med blinkende og funklende og pulserende julelys, så de tre vise mænd, ville være gået forkert. Har man tilmed stillet ind på hans egen meget lokale lokalradio på 88,3 MHz, der kun kan tages udenfor huset, så oplyses natten af et bizart og næsten komisk julediskolysshow til lyden af »The Støvledans«. Julen er hjerternes fest og lysets fest. Vi gør, hvad vi kan for at fejre det så gennemført som muligt. René L. Andersen går hele vejen med det hele. Siden 2008 har han år for år sat flere og flere lyskæder på sit tag og på husets vægge og hække, så han i dag er verdensberømt i området. Da Berlingske lægger vejen forbi, stopper adskillige undrende bilister ved det sære skue. Plejehjemmet har arrangeret tur ud til det blinkende hus. En mor med sit barn på bagsædet ruller vinduet ned. Hun bliver slemt skuffet, da hun får at vide, at musikken først starter senere. En veninde havde mailet til hende, at det ville være lige noget for børn. Minibusser stopper med nysgerrige, der vil fotografere. Og et ældre ægtepar kommer hvert år og sidder en halv times tid for at se lysene blinke i takt til musikken. Så kører de og kommer igen lidt efter. »Julen ville være kedelig uden mine lyskæder,« fortæller René L. Andersen over en kop kaffe med kæresten ved sin side. »For hvad skulle man ellers få tiden til at gå med? Jeg bruger en del tid på det, og hvis der ikke er noget lys på huset, så er det bare en standard jul. Stille, rolig og kedelig. Det sætter gang i det. Der er mere at se på.« Husets lysshow styres af René L. Andersen fra hans »kontroltårn«. Et lille rum, hvor han som en lyskonge styrer det lille DMX-styrede print-system. Her regerer han over sine relæer, krydsfelter og printplader. Sit oxyloskop og frekvenstæller og lydkort og skærme. Det hele forbundet med et – for den uvidende – spaghetti-virvar af ledninger og kabler. »Jeg bliver både kaldt Kongen af Julelys og Julelystossen,« smiler den underspillede elektriker. »Og det er jo ikke meget galt. Vi er jo lidt tossede med julelyset herude... Men det er jo også bare et stort lysshow.« Mildt sagt. Hans hobby er gennemført til mindste detalje. Den perfekte julestemning, hvis man er til den slags. Lige dele kitsch og lige dele elektriker-blær. Det sidste lader René L. Andersen sig ikke drille af. »Alle folk kan gøre det, hvis de har snilden til det.« Kæresten bryder ind: »Det er ikke blær. Det er jo fordi, du er så vild med teknik.« Da René mødte sin kæreste, og hun hørte om hans juleblinkende hus, mente hun, som så mange andre, at han måtte have en skrue løs. »Men da jeg så det i virkeligheden og hørte og så, at han kunne få det til at blinke i takt til musikken, der blev jeg imponeret,« fortæller hun stolt. Der er flere, der, om ikke er imponerede, så i hvert fald respektfulde overfor René L. Andersens talent. Det er f.eks. ham, Odense Teater ringer efter, når der er noget med lyset, der ikke fungerer. Han har været i elektrikerland, siden han var dreng og lavede lyskasser med store pærer og forbandt dem til stereoanlægget på drengeværelset og fik de små kvadratmeter til at bimle og bamle og blinke og dunke som et diskotek. Når han tager lysene ned efter nytår, starter planlægningen af næste juls lysshow. Han får nye ideer til »lysbilleder«, og bestiller varer hjem fra Kina. Om sommeren tegner han dem op på plastplader og finplanlægger. Tre weekender i november tager det at sætte hele herligheden på huset, så han og kæresten i slutningen af november kan lave en forpremiere for venner og familie og hans to drenge på syv og fjorten. Alle får gløgg og æbleskiver og beundrer årets musik og lamper og ser lysene sprede julehygge over Beldringe. René L. Andersen ændrer lidt på lyskæderne og musikken hvert år. »Til julebal i Nisseland« med Discofil. »Wizzards of Winter«. Kalle Pimp. En reklame-jingle fra Nybolig, som han ikke får penge for, »Jeg synes bare, den er rigtig god,« siger René. Champagnegaloppen kommer på efter jul som tegn på, at man nærmer sig nytår. Fem-seks musiknumre kører i ring på 88,3. Men først hører man en præsentation af ophavsmanden selv: »Velkommen til Beldringe Julelys...« Så noget musik. »Så opfordrer jeg folk til at opfører sig pænt og ikke træde ind i folks haver og holde ind til siden og lade være med at spærre på sidevejen,« repeterer René. »Jeg går efter musik, der er lidt gang i. Sidste år havde jeg »Gangnam Style.« Kæresten supplerer: »Der stod børn og unge mennesker og dansede derude foran.« I år har René L. Andersen indset, at der ikke kan være flere lyskæder på taget. Fremtiden ser på den anden side lys ud for elektrikeren og hans julehobby. »Den ældste regner med, at han skal overtage en gang med tiden. Den mindste på syv er »kun« på oprykningsholdet. Foreløbig har den store fået lov til at finde et musiknummer og så programmere lys, der blinker i takt til.« ",
        "metadata": {
            "source": "https://www.berlingske.dk/samfund/rene-er-kongen-af-julelys",
            "image_url": "https://berlingske.bmcdn.dk/media/cache/resolve/image_x_large/image/17/177845/7046455-elgiganten.jpg",
            "publication_time": "Onsdag d. 18. december 2013, kl. 17.00",
            "author": "Jens Rebensdorff",
            "related_links": [],
            "attachments": []
        }
    }
}