{
    "version": "1.0",
    "document": {
        "id": "https://www_berlingske_dk/kommentatorer/efter-at-vaere-blevet-fortalt-i-aartier-at-det-smaaborgerlige-liv-er",
        "title": "Efter at være blevet fortalt i årtier, at det småborgerlige liv er pinligt og provinsielt, begyndte middelklassen at skamme sig",
        "content": "Engang var det sådan, at man kunne se folks sociale status blot ved at kigge på dem. Deres tøj alene afslørede, hvilken klasse de tilhørte. For ikke at tale om transportmidler, bolig, husdyr og andet materiel. Som sociologen Thorstein Veblen beskrev det i »Teorien om den arbejdsfrie klasse« fra 1899, var overklassens forbrug ikke mindst rettet mod at vise dens status frem for omverdenen. Sådan er det ikke helt længere. Der er sket et skifte fra genstandenes verden og over mod det immaterielle. I dag bor det, der giver status, i højere grad i det indre. I viden, perspektiv, dannelse og, mest udbredt, i holdninger. Genstande, der afspejler noget eksklusivt holdningsmæssigt, får ekstra stor værdi. Vi ser ned på den nyrige, der drøner rundt i indre by i en dyr bil, mens vi andægtigt lytter til den venstreorienterede, ubemidlede kunstnerinde. Hvilket understreger et pudsigt fænomen: at overklassen er delt i to. En økonomisk og en kulturel. Og den sidstnævnte vil meget nødig associeres med den førstnævnte. Den eneste måde, den nyrige i dollargrinet kan gøre sig håb om at entrere den kulturelle del af overklassen på, er ved at annamme de rette holdninger, og så håbe på det bedste. Han vil aldrig blive fuldgyldigt medlem, men ved at mime det, »man« mener i kultiverede kredse – hvilket altid er venstreorienterede luksusholdninger – kan han måske få del i kulturens stråleglans. Om ikke andet, så kan han med sådanne holdninger sende et tydeligt signal nedad mod de mere kulturelt og økonomisk lavtstående om, at han befinder sig over dem. Og lige dette element; at de øvre lag distancerer sig fra de nedre ved hjælp af holdninger, er afgørende for at forstå, hvad det er, der sker i middelklassen i disse år. Efter at være blevet fortalt gennem film, musik, bøger, øvrig kultur og politik i årtier, at det småborgerlige liv er pinligt og provinsielt, begyndte middelklassen at skamme sig. Man ville ikke længere »bare« være far til to søde piger og aktiv i det lokale foreningsliv i Husum. Nej, man måtte også få en masse tatoveringer, der kunne understrege ens unikhed, begynde at samle på LP'er, have et mikrobryggeri og dyrke ekstremsport for at undslippe den gennemsnitlighed, den kulturelle overklasse så så meget ned på. Men når alle i den lille forstad efterhånden gør præcis det samme, må der skrappere midler til. At adskille sig fra de nedre er nøglen til opad-drift. Og her kommer de venstreorienterede luksusholdninger, som tidligere mest boede i den kulturelle overklasse, ind i billedet. Det gælder nemlig for disse holdninger, at de, for at kunne skabe den nødvendige kontrast til masserne, må være noget, der går imod massernes ønsker, interesser, og måske endda velbefindende. I sin bog »WASPS« (White Anglo Saxon Protestants, red.) bemærker Michael Knox Beran det følgende: »Det er et åbent spørgsmål, hvorvidt et medlem af overklassen nogensinde har støttet en moderigtig sag uden i hemmelighed at nyde visheden om, at denne sag ville frastøde pøblen.« Dette alene er primærforklaring på, hvorfor frastødende moderne kunst ikke for længst er blevet dømt ude for sin prætentiøse destruktivitet. Middelklassen går på museum i dag, ser kunst, den ikke forstår – hvis substans som regel er had til netop den vestlige middelklasse – og bruger handlingen til at generere status med. »Sussi og jeg var lige på Charlottenborg forleden. Installationskunst kan virkelig noget.« Man behøver ikke at vide det fjerneste om kunst, så længe man udtrykker den nødvendige ærbødighed. Det ser kulturmagten med milde øjne på, også selvom den foragter Lars og Lene fra Husum for deres husumhed og aldrig kommer til at lukke dem ind i sit indre. Men andre sager kan også bruges. Støtte til indvandring er det måske mest oplagte. Derved kan man sige til omverdenen, at man er villig til at »ofre« sig for humanismen, mens det selvfølgelig ikke er én selv, men de dårligere stillede landsmænd, man ofrer. Regnbueideologi er også et forrygende område at afgrænse sig fra dem, man ser som laverestående, med. Eller klima. Og generelt alle former for normbrud. Overklassen har nemlig ikke brug for normer – dens børn klarer sig alligevel. Fælles for alle sagerne er, at ytreren af holdningen får status, mens de negative omkostninger bliver båret af nogle andre, som er længere nede af den sociale rangstige. Og at de signalerer overskud. Underklassen har ikke noget overskud. Den opbyggelige del af middelklassen bruger sit overskud på familien, børnene, hunden, lokalsamfundet, kirken. Mens den komplekserede del, der skammer sig over småborgerlivet, bruger sit overskud på at søge status og anerkendelse ovenfra. Hele det plumpe kredsløb forekommer mig temmelig gyseligt. Men intet varer evigt – heldigvis. Eva Selsing er filosof og forfatter ",
        "metadata": {
            "source": "https://www.berlingske.dk/kommentatorer/efter-at-vaere-blevet-fortalt-i-aartier-at-det-smaaborgerlige-liv-er",
            "image_url": "https://berlingske.bmcdn.dk/media/cache/resolve/image_x_large/image/184/1846891/24813107-portrtter-til-debatredaktionens-brevkasse-af-eva.jpg",
            "publication_time": "Torsdag d. 17. oktober 2024, kl. 06.48",
            "author": "Eva Selsing",
            "related_links": [],
            "attachments": []
        }
    }
}