{
    "version": "1.0",
    "document": {
        "id": "https://www_berlingske_dk/internationalt/gaddafi-soen-taget-til-fange-i-sirte-0",
        "title": "Gaddafi-søn taget til fange i Sirte",
        "content": "En søn af den afsatte libyske leder Muammar Gaddafi er taget til fange i byen Sirte. Det oplyser tre kilder inden for de libyske oprøreres overgangsråd, TNC, til Reuters. Motassim Bilal Gaddafi blev fanget af oprørsstyrker tirsdag aften, da han forsøgte at flygte ud af Sirte sammen med en familie i en bil. I de seneste dage har de libyske oprørere kæmpet mod de sidste tilbageværende Gaddafi-loyale styrke i Sirte, som er den flygtede leders fødeby. Onsdag morgen blev Motassim bragt til oprørernes tidligere hovedby, Benghazi i det østlige Libyen. Her er han blevet afhørt og er nu tilbageholdt, siger de tre embedsmænd fra TNC, der ikke umiddelbart oplyser flere detaljer. De tre embedsmænd, der befinder sig i Sirte og Benghazi, vil være anonyme, men de har tidligere givet Reuters korrekte oplysninger, skriver nyhedsbureauet. /ritzau/Reuters",
        "metadata": {
            "source": "https://www.berlingske.dk/internationalt/gaddafi-soen-taget-til-fange-i-sirte-0",
            "image_url": "https://berlingske.bmcdn.dk/media/cache/resolve/image_x_large/image/49/491905/4580894-libya-unrest.jpg",
            "publication_time": "Onsdag d. 12. oktober 2011, kl. 22.34",
            "author": null,
            "related_links": [],
            "attachments": []
        }
    }
}