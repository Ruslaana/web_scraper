{
    "version": "1.0",
    "document": {
        "id": "https://www_berlingske_dk/internationalt/selvudnaevnt-sharia-politi-skaber-stor-vrede-i-tyskland",
        "title": "Selvudnævnt »sharia-politi« skaber stor vrede i Tyskland",
        "content": "BERLIN: Det kan godt være, det var en provokation, men reaktionen blev nok voldsommere, end den muslimske konvertit Sven Lau havde regnet med. I sidste uge gik Lau, der nu kalder sig Abu Adam, sammen med en gruppe islamister på gaden i byen Wuppertal. De langskæggede mænd var iklædt orange veste, hvor der på ryggen stod »Shariah Police«. På en video, de selv lagde på nettet, kan man se dem opsøge unge muslimer på gaden og uddele visitkort. Den selvudnævnte sædelighedspatrulje erklærede området »Shariah Controlled Zone« med radikale regler: Ingen alkohol, ingen gambling, ingen musik, ingen pornografi og ingen stoffer.  Det fik en storm af fordømmelse til at rejse sig. Indenrigsminister Thomas de Maizière (CDU) sagde, at sharia ikke bliver tolereret på tysk jord, og at »ingen skal vove at misbruge politiets gode navn«. Justitsminister Haiko Maas (SPD) understregede, at staten alene står for at gennemtrumfe lov og ret. »En illegal paralleljustits vil vi ikke tolerere,« sagde han. Også kristne og muslimske foreninger har fordømt »sharia-politiet«. Formanden for muslimernes centralråd i Tyskland, Aiman Mazyek, har sagt, at islamisterne forvansker formålet med islam og med deres hysteriske og forvrøvlede aktion skader muslimer generelt. Han opfordrer til, at man ikke ofrer aktionen for meget opmærksomhed. Efter et par dages hård kritik lagde Sven Lau søndag en ny video på nettet. Navnet »Shariah Police« var uheldigt valgt, erkendte han. Det handler ikke om at indføre sharia i Tyskland, men om at redde »de kære søskende« fra alkohol og spillehaller, forklarede han.  Det har dog på ingen måde fået fordømmelsen til at stoppe. Det tyske politiforbund advarer om, at der kan være tale om en prøveballon. SPDs generalsekretær Yasmin Fahimi har erklæret, at »sharia-politiet« skal bekæmpes med alle »retsstatslige midler«. Mandag aften gik kansler Angela Merkel ind i sagen. Staten har voldsmonopol, og ingen andre må give sig ud for at være politi, sagde hun til TV-stationen Sat1. Det er imidlertid et åbent spørgsmål, om Sven Lau og hans støtter har gjort noget ulovligt. Politiet efterforsker 11 mistænkte, men der er ikke tegn på, at de har brugt magt eller vold. »Den blotte anbefaling af religiøse regler er ikke strafbart,« påpeger Wolf-Tilmann Baumert fra anklagemyndigheden i Wuppertal ifølge avisen Tagesspiegel. De 11 efterforskes for brud på forsamlingsfriheden. Vestene blev ikke konfiskeret, men efterforskes også som mulige ulovlige uniformer. Spørgsmålet er, hvad der sker, hvis de ikke straffes. Her differentierer holdningerne. Flere CDU-politikere vil i givet fald have strammet loven. Joachim Herr-mann fra CDUs bayerske søsterparti CSU kalder det i avisen Bild Zeitung »et direkte angreb fra salafisterne på vores retsstat« og en »krigserklæring«, og han vil diskutere sagen på et specielt topmøde for delstaternes indenrigsministre og forbundsregeringens Thomas de Maizière.  Hans konservative partifælle Stephan Mayer vil ligefrem gøre det ulovligt at reklamere for en ubetinget overholdelse af Sharia. Staten skal ikke tolerere, at et radikalt islamistisk mindretal laver propaganda for et opførselskodeks, der står over tysk lov, siger han ifølge Tagesspiegel. I indvandringsmagasinet Migazin skriver Sindyan Qasem fra organisationen ufuq.de, at sharia ikke er en muslimsk lov, men et »individuelt fortolket adfærdskodeks«, som langt de fleste muslimer udlægger helt anderledes end ekstremisterne. Han kalder den generelle fordømmelse af sharia for »overdrevet« og »farlig«. Samtidig peger han på, at myndighederne i delstaten Brandenburg tolererer selvbestaltede »borgerværn« ved den polsk-tyske grænse. Indenrigsminister Ralf Jäger (SPD) fra Nordrhein-Westfalen, hvor Wuppertal ligger, mener, at retsstaten har tilstrækkelig med redskaber. Det egentlige problem er ifølge ham, at unge mænd tiltrækkes af den salafistiske scene og rejser til Syrien eller Irak som jihadister.",
        "metadata": {
            "source": "https://www.berlingske.dk/internationalt/selvudnaevnt-sharia-politi-skaber-stor-vrede-i-tyskland",
            "image_url": "https://berlingske.bmcdn.dk/media/cache/resolve/image_x_large/image/17/171741/7646160-10udlgermany-islamist-preacjpg.jpeg",
            "publication_time": "Tirsdag d. 09. september 2014, kl. 22.13",
            "author": "Jesper Thobo-Carlsen",
            "related_links": [],
            "attachments": []
        }
    }
}