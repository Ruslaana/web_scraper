{
    "version": "1.0",
    "document": {
        "id": "https://www_berlingske_dk/samfund/flere-unge-goer-som-clinton",
        "title": "Flere unge gør som Clinton",
        "content": "Bill Clintoner sprunget ud som vegetar- eller rettere veganer, som er betegnelsen for vegetarer, der også undgår æg, mælk, ost og andre fødevarer, der stammer fra dyr. Og ifølge formanden fra Dansk Vegetarforening vælger stadig flere danskere at gå forbi supermarkedets køledisk med kød, når de køber ind. Især er antallet af unge vegetarer stigende. De vælger oftest den mest vidtgående form for vegetarisme og bliver veganere som Bill Clinton. Læs hvorforBill Clinton har spist sin sidste steak. - Vi oplever en stigning af både yngre og ældre vegetarer. Især et stigende antal unge prøver en vegansk livsstil af. Det er meget tydeligt, når man møder unge, der netop er blevet vegetarer, at de bliver veganere af etiske grunde; af hensyn til dyrenes velfærd og for at modvirke den påvirkning dyrebrug har på klimaet, siger Sune Borkfelt, som er formand for Dansk Vegetarforening. Foreningen oplever en stigning i antallet af vegetarer og veganere og regner med at runde medlem nummer 1000 i år mod kun 300 medlemmer i 2003. I alt betegnede 3,9 procent af danskerne – eller omtrent 160.000 - sig som vegetarer, da FDB i 2010 lavede en analyse for Dansk Vegetarforening. Man har hidtil antaget at omkring 1 procent af Danmarks befolkning aldrig spiste kød. - Fra at man selv betegner sig som vegetar og til at leve 100 procent vegetarisk er et spring, fordi det at være vegetar er blevet acceptabelt og fashionabelt og et positivt signal om, at man kerer sig om sin sundhed og om dyrevelfærd og klimaforandringer. Derfor er det en betegnelse mange gerne vil smykke sig med, selvom de måske spiser flæskesteg juleaften, eller spiser fisk i ny og næ, hvilket vegetarer ikke gør, forklarer Sune Borkfelt fra Dansk Vegetarforening. Han oplever en stigning i henvendelser og efterspørgsel på foreningens materiale om at leve vegetarisk. Grundene er flere til at antallet af vegetarer og veganere i er stigende i Danmark, hvor forbruget af kød ellers ifølge Sune Borkfelt er større per indbygger end i Bill Clintons USA, og dobbelt så stort som i vores naboland Sverige. En af grundene er, at grøntsagerne spiller hovedrollen på tallerkenerne på de mest toneangivende gourmet-restauranter i København. - Når Noma og Rasmus Kofoed (fra Geranium og vinder af DM for kokke, red.) sætter fokus på grøntsager og urter, er det med til at bearbejde fordommene om, at vegetarmad er kedeligt og en tendens, som toppede i 1970’erne, og stjernekokkene er med til at ændre holdningen til vegetarmad, mener Sune Borkfelt fra Dansk Vegetarforening, der også giver raw food-bølgen en del af æren. - Også raw food-tendensen har påvirket folks opfattelse af vegetarmad, blandt andet fordi den har betydet, at der er dukket en stribe veganske spisesteder op i Danmark, siger han. Koncentrationen af både raw barer og vegetarer og veganere er størst i de større byer. Mens de unge har etiske og miljømæssige grunde til at droppe kødet til fordel for spidskål, borlotti-bønner og hummus, er det en forventning om et bedre helbred og et sundere liv, der får de midaldrende og de ældre nye vegetarers motivation til at gå fra chili con carne til chili uden kød. - Ligesom Bill Clinton har en del taget for sig af livets retter og begynder at mærke alderen trykke og livsstilssygdommene rykke nærmere og vælger derfor en grøn livsstil, siger Sune Borkfelt fra Dansk Vegetarforening. Formanden for Dansk Vegetarforening spår, at antallet af danske vegetarer om 10 år vil være fordoblet, hvis udviklingen følger samme stigning som i vores naboland Sverige. At leve sundt uden kød kræver viden om, hvordan man varierer sin kost, så kroppen får proteiner nok. - Jo flere fødevarer, du udelukker, jo mere viden kræver det at sørge for at kroppen får, hvad den har brug for. Proteiner fra animalske fødevarer er opbygget af aminosyrer, som i højere grad ligner kroppens egne i forhold til de vegetariske, men man kan sagtens få gode proteiner nok, hvis man er bevidst om, hvordan man sætter sin kost sammen, siger Helle Køngerskov, ernærigsfaglig medarbejder i Fødevarestyrelsen, som anbefaler, at børn under 3 år ikke får vegansk kost, da helt små børn har særlige ernæringsbehov. Omkring 1. september lancerer Fødevarestyrelsen et vegetar-univers på sit websitewww.altomkost.dk, hvor vegetarer og veganere vil kunne finde opskrifter på sunde retter uden kød og konkrete anbefalinger til hvordan man spiser i løbet af en dag, så kroppen får, hvad den har brug for. Mere grøn mad KilderFDBs analyse fra 2010",
        "metadata": {
            "source": "https://www.berlingske.dk/samfund/flere-unge-goer-som-clinton",
            "image_url": "https://berlingske.bmcdn.dk/media/cache/resolve/image_x_large/image/20/204728/4407674-grnt.jpg",
            "publication_time": "Fredag d. 19. august 2011, kl. 20.03",
            "author": null,
            "related_links": [],
            "attachments": []
        }
    }
}