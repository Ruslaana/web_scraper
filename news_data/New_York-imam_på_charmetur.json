{
    "version": "1.0",
    "document": {
        "id": "https://www_berlingske_dk/internationalt/new-york-imam-paa-charmetur",
        "title": "New York-imam på charmetur",
        "content": "Den kuwaitiske fødte amerikanske imam Faisal Abdul Rauf, der står bag planer om at bygge et islamisk troscenter ikke langt fra det såkaldte Ground Zero på Manhattan, har netop indledt 14 dages rundrejse i Mellemøsten finansieret af det amerikanske udenrigsministerium. Abdul Rauf har i flere år - også under George W. Bush - haft et tæt samarbejde med det amerikanske udenrigsministerium, der har brugt ham som en af mange udsendinge, der skal bidrage til at styrke USAs image blandt muslimer rundt om i verden. Debat er tegn på succes Faisal Abdul Rauf står bag det omstridte 13 etager høje islamiske kulturcenter, som skal bygges knap 200 meter fra det sted, hvor islamistiske terrorister i september 2001 dræbte næsten 3.000 mennesker. Faisal Abdul Rauf mener, at den megen debat om projektet er 'et tegn på succes'. - Jeg håber, at folk vil forstå mere, sagde Faisal Abdul Rauf søndag under en sammenkomst hos den amerikanske ambassadør i Bahrain. Demonstration og moddemonstration I New York var der søndag hidsige protester mod projektet til knap 600 mio. kr., som imam Rauf og hans tilhængere vil bygge. Billedserie:Moske-modstandere går på gaden Ifølge amerikanske medier deltog omkring 500 mennesker i protesterne, mens omkring 200 tilhængere stod for en moddemonstration. Imam Raufs projekt - Cordoba-initiativet - har fået støtte fra New Yorks borgmester Michael Bloomberg og fra USAs præsident Barack Obama, men striden om projektet synes i øjeblikket at rejse sig med stor styrke. Kan påvirke midtvejsvalgets resultat Politiske eksperter i USA mener, at sagen om det omstridte center kan komme til at påvirke midtvejsvalget til Kongressen til november. Imam Rauf sagde i weekenden i Bahrain, at den amerikanske forfatning sikrer amerikanske muslimer deres ret til at praktisere deres religion. Og dét i højere grad, end det er tilfældet i mange 'af de aktuelt muslimske lande'. Det er imidlertid ikke alle muslimer - hverken i USA eller i resten af verden - der støtter imam Raufs byggeprojekt i New York. - Det vil øge hadet mellem muslimer og ikke-muslimer i Vesten, fordi det vil styrke forbindelsen mellem islam og en frygtelig begivenhed, siger Gamal Awad fra Al Ashar-universitetet i Cairo til den amerikanske avis Los Angeles Times. Rima Fakih, 24-årig Miss USA og muslim af libanesisk oprindelse, siger, at hun er helt enig med præsident Barack Obama i, at der skal være religiøs frihed i USA. - Men moskéen bør ikke bygges så tæt på World Trade Center, siger hun.",
        "metadata": {
            "source": "https://www.berlingske.dk/internationalt/new-york-imam-paa-charmetur",
            "image_url": "https://berlingske.bmcdn.dk/media/cache/resolve/image_x_large/image/36/369436/2981062-usa-mosque.jpg",
            "publication_time": "Mandag d. 23. august 2010, kl. 12.01",
            "author": "Claus Kragh",
            "related_links": [],
            "attachments": []
        }
    }
}