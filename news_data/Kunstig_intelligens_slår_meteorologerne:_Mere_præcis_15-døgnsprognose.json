{
    "version": "1.0",
    "document": {
        "id": "https://www_berlingske_dk/virksomheder/kunstig-intelligens-slaar-meteorologerne-mere-praecis-15",
        "title": "Kunstig intelligens slår meteorologerne: Mere præcis 15-døgnsprognose",
        "content": "Kunstig intelligens har vundet halvlegen i kampen mod ægte meteorologer om mest præcist at kunne levere en 15-døgnsprognose og bedre forudse ekstreme vejrbegivenheder. Det er internetgigantenGoogles udviklings- og forskningslaboratorium, DeepMind, som det ifølge den britiske finansavis Financial Times er lykkedes at runde denne milepæl. Vejrforudsigelsesmodellen GenCast måler sandsynligheden for flere scenarier for nøjagtigt at kunne anslå tendenser, fra vindkraftproduktion til hvordan tropiske cykloner bevæger sig. Målet er bedre og hurtigere vejrudsigter. GenCast konkurrerede med organisationen European Centre for Medium-Range Weather Forecasting (ECMWF), der bredt anses som verdens bedste til langtidsprognoser, om mest nøjagtigt at kunne forudse vejret 15 døgn frem i tiden.Den kunstige intelligensklarede sig op til 20 procent bedre end ECMWFs vejrprognose, udført med Ensemble Prediction System (ENS), der anvendes af 35 nationer til egne vejrudsigter. Ud fra 1.320 forskellige variabler – herunder temperatur, vindhastighed og luftfugtighed – ramte GenCast rigtigt med 97,2 procents nøjagtighed, fremgår det af en artikel bragt i det videnskabelige tidsskrift Nature. »At udkonkurrere ENS markerer noget af et vendepunkt for, hvor langt kunstig intelligens er kommet inden for vejrudsigter. I det mindste på kort sigt vil disse modeller ledsage og fungere sideløbende med nuværende, traditionelle tilgange,« siger Ilan Price, forsker ved Google DeepMind, til det britiske dagblad The Guardian. Han beskriver GenCast som langt hurtigere og mere præcis end traditionelle metoder. De traditionelle vejrudsigter bygger på omfattende beregninger, men GenCast har lært, hvordan vejret udvikler sig globalt ved at blivefodret med 40 års historiske datasamlet ind mellem 1979 og 2018. Blandt dem er vindhastigheder, temperaturer, lufttryk, luftfugtighed samt flere håndfulde andre former for oplysninger. På baggrund af den viden og med de nyeste vejrdata lagt oveni forudsiger GenCast, hvordan vejret vil ændre sig rundt omkring på kloden i firkanter på op til 28 gange 28 kilometer over de næste 15 dage i 12-timersintervaller. GenCast fungerer i kraft af en særligt designet chip, Google Cloud TPU, og er derfor blot otte minutter om at foretage de omfattende beregninger og vurderinger. Med en traditionel langtidsprognose skal der bruges timer på en supercomputer medtitusinder af processorer på arbejde. I 2023 offentliggjorde Google DeepMind værktøjet GraphCast, der kan lave en enkelt vejrudsigt ad gangen ti dage frem i tiden ud fra bedste gæt. GenCast bygger oven på GraphCast og laver 50 eller flere vejrudsigter med angivelse af sandsynligheden for forskellige vejrforhold ude i fremtiden. Reaktionen fra meteorologer er umiddelbart, at de finder GenCast »spændende«, og ECMWF kalder det »en betydeligt milepæl i udviklingen af forudsigelse af vejret«. Organisationen har allerede lagt »nøglekomponenter« fra GenCast ind i sit eget system med kunstig intelligens. GenCasts forudsigelser om ekstreme vejrforhold skal dog testes langt grundigere, siger ECMWF, og mange forskere mener, at den bedste løsning på nøjagtige langtidsprognoser er en kombination af de nuværende metoder og kunstig intelligens. Danmarks Meteorologiske Institut (DMI) er blandt de første, som har fået adgang tilsupercomputeren Gefion, som kong Frederik indviede23. oktober. DMI vil netop udvikle en dansk vejrmodelmed hjælp fra den kunstige intelligens, så man på få minutter i stedet for timer vil kunne lave mere præcise vejrprognoser. Det sker ved at fodre Gefion med omfattende danske vejrdata for 33 år. I april 2023 lagde Google sine to divisioner DeepMind og Google Brain AI sammen for at sætte fut i udviklingen af kunstig intelligens. Google købte i 2014 britiske DeepMind, som blandt andet står bag spillerobotten AlphaGo. ",
        "metadata": {
            "source": "https://www.berlingske.dk/virksomheder/kunstig-intelligens-slaar-meteorologerne-mere-praecis-15",
            "image_url": "https://berlingske.bmcdn.dk/media/cache/resolve/image_x_large_vertical/image/186/1865015/24846388-behovet-for-njagtige-vejrudsigter-mange-dage-ude.jpg",
            "publication_time": "Torsdag d. 05. december 2024, kl. 13.18",
            "author": "Thomas Breinstrup",
            "related_links": [],
            "attachments": []
        }
    }
}