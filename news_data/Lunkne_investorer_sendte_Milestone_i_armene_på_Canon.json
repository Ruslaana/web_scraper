{
    "version": "1.0",
    "document": {
        "id": "https://www_berlingske_dk/aktier/lunkne-investorer-sendte-milestone-i-armene-paa-canon",
        "title": "Lunkne investorer sendte Milestone i armene på Canon",
        "content": "Flere investorer, som mødte Milestones ledelse til indledende møder om børsplanerne her i foråret, fortæller i dag, at de var interesserede i at købe aktier i Milestone, men ikke til den pris, som selskabet og dets ejere, heriblandt venturefonden Index Ventures, gik efter. »Den ligger lige til højrebenet, at de har fået en højere pris ved at sælge til Canon, end de havde fået ved en børsintroduktion,« siger en investor, som på et tidspunkt er blevet præsenteret for Milestone Systems som børs-aspirant.  Milestone gik sammen med rådgiverne i Carnegie og J.P. Morgan angiveligt efter en børsværdi på selskabet på godt en milliard kroner. Men investorerne krævede et nedslag, den såkaldte IPO-rabat, som var for stor og sendte selskabets værdi under en milliard kroner. Så da japanske Canon kom og var klar til at betale op mod to milliarder kroner for selskabet, blev børsdrømmene skrinlagt. Claus Gregersen, administrerende direktør for Carnegie, har få kommentarer til, hvorfor Milestone Systems ikke blev børs-noteret. Men han siger, at prisen så fornuftig ud. »Det var vores klare opfattelse, at den ville være blevet prissat vældig fornuftigt, hvis den var blevet børsnoteret,« siger Claus Gregersen.  Lars Thingaard, administrerende direktør for Milestone Systems, mener, at det var bedst for selskabet at holde sig fra børsen. »Vi har vurderet mulighederne for en børsnotering, men valgte denne vej i stedet, da vi ser den som mere gavnlig for vores forretning og vores partnere på langt sigt. Så vores beslutning er snarere et tilvalg af et opkøb af Canon end et fravalg af en børsnotering,« siger Lars Thingaard. Aftalen med japanerne er, at Milestone bevarer en stor del af uafhængigheden inden for den store elektronikkoncern. »Et vigtigt element i forhandlingerne med Canon har været at sikre, at Milestone fortsætter som uafhængigt selskab i Canon-koncernen. Det har også været afgørende for Canon at sikre og fastholde Milestones eksisterende forretning, da den er en væsentlig del af baggrunden for at købe Milestone,« siger Thinggaard.  Virksomheden blev stiftet i 1998 af de to ingeniører John Blem og Henrik Friborg Jacobsen. Selskabet leverer blandt andet den digitale videoovervågningsløsning på et af de brasilianske stadioner ved sommerens VM-slutrunde i fodbold. Milestone har også kontrakten på at stå for overvågning af Frihedsgudinden ved New Yorks indsejling.",
        "metadata": {
            "source": "https://www.berlingske.dk/aktier/lunkne-investorer-sendte-milestone-i-armene-paa-canon",
            "image_url": "https://berlingske.bmcdn.dk/media/cache/resolve/image_x_large/image/44/444860/7468144-26busmilestonejpg.jpeg",
            "publication_time": "Onsdag d. 25. juni 2014, kl. 22.30",
            "author": "Jesper Kongskov",
            "related_links": [],
            "attachments": []
        }
    }
}