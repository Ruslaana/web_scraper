{
    "version": "1.0",
    "document": {
        "id": "https://www_berlingske_dk/virksomheder/100-fleksjobbere-risikerer-at-miste-deres-arbejde-grundet-tre-fire",
        "title": "100 fleksjobbere risikerer at miste deres arbejde grundet »tre-fire« utilfredse ansatte: »Det er nok,« siger 3F",
        "content": "Det handler om principperne. Det understreger Brian Tollak Nielsen, lokal 3F-formand i Horsens, hvor fagforeningens konfliktvarsel nu truer med at lukke og slukke den fire år gamle socialøkonomiske virksomhed Social Craft, som beskæftiger cirka 100 fleksjobbere på kanten af arbejdsmarkedet. At det handler om principper bekræftes også, da Brian Tollak Nielsen over for Berlingske siger, at han »måske« har kendskab til tre-fire utilfredse ansatte hos virksomheden. »Jeg tror, det er tre-fire stykker, måske. Det vil jeg ikke hænges op på.« Tre-fire stykker ud af 100 virker som meget få? »Det er rigtigt nok. Men hvorfor er de andre ikke utilfredse?« siger Brian Tollak Nielsen. Social Craft ejes og ledes af Stinne Simonsen fra en hal på 400 kvadratmeter i Horsens, hvor virksomheden især udfører lager- og pakkeopgaver for kæder som Bilka, Normal og emballagevirksomheden Schur. 3F vil have virksomheden til at tegne en overenskomst og har fra 7. marts varslet både konflikt og sympatikonflikt. Men det har virksomheden ikke råd til, siger ejerleder Stinne Simonsen til både Berlingske ogHorsens Folkeblad, som også har beskrevet sagen, og en sympatikonflikt, der omfatter Social Crafts kunder, vil tvinge selskabet til at dreje nøglen om. Både hun og en ansat siger til Berlingske, at 3F opfører sig uretfærdigt over for de mange ansatte, som er glade for virksomheden, og to yderligere ansatte har i en pressemeddelelse langet ud efter 3F, som de mener er ved at lukke et »unikt arbejdsfællesskab« for udsatte borgere.  “3F tager os som gidsler. 3F træffer en beslutning, som ikke bare ødelægger vores arbejdsliv, men også vores privatliv.\"Vild udtalelse fra medarbejderne hos Social Craft, en virksomhed i Horsens med speciale i at ansætte folk på kanten af arbejdsmarkedet.#dkmedierpic.twitter.com/5ZcWiOYIHE Men det giver Brian Tollak Nielsen fra 3F ikke meget for. Brian Tollak Nielsen siger, at Social Craft bryder loven ved at give fleksjobberne 140 kroner i timen, når en ansat på en lagervirksomhed »skal have omkring 190 kroner i timen« med pension og feriepenge oveni. Som eksempelfremhæver han, at virksomheden Normal indimellem benytter sig af Social Crafts ansatte, men til en lavere løn. Og det er blandt andet det, der ikke går. »Det er mennesker, som er på kanten af arbejdsmarkedet og som er ramt i forvejen,« siger han. »Vi har også folk ude på almindelige virksomheder, som er utilfredse med deres arbejdsforhold og mange andre, der er tilfredse. Men hvis de bliver snydt, skal vi nok komme efter arbejdsgiveren.« Hvorfor er det værd at starte en konflikt med 100 ansatte, hvis det kun er tre-fire mennesker, der er utilfredse? Brian Tollak Nielsen, 3F-lokalformand, Horsens og omegn. PR-foto: 3FFold sammenLæs mere »Det er på grund af princippet om, at vi står vagt om de svageste. Det kan godt ske, at der kun er tre-fire stykker, der er utilfredse, men det er nok til, at vi har bedt om en overenskomst og bliver nødt til at sende det her konfliktvarsel.« De tre-fire mennesker, der er utilfredse og gerne vil have bedre vilkår, hvad er det, de savner? »Jeg er slet ikke inde i deres sager og har ikke snakket med dem. De har bedt om at få en overenskomst,« siger Brian Tollak Nielsen, der heller ikke ved, hvor mange af virksomhedens ansatte, der er 3F-medlemmer. »Jeg regner med, at de gerne vil have højere løn og få indbetalt til en pension.« Men du ved det ikke? »Nej, men det er jo det, det handler om.« Til Berlingske siger Stinne Simonsen, at hendes virksomhed ansætter dem, der ikke kan få job andre steder. »Kriteriet for ansættelse hos os er ikke, hvem der har en faglig kompetence til en opgave, men hvem der har allermest brug for at være en del af en arbejdsplads.« Hun siger også, at lønnen til fleksjobberne hos Social Craft ikke underbyder nogen, som 3F siger. »Den virkelighed kan jeg ikke kende, for det er maskiner eller udlandet, vi tager arbejde fra, ikke min nabo i Horsens. Det tror jeg sådan set også, vores kunders medarbejdere er enige i. Jeg har i hvert fald ikke hørt nogen mene, at vi tager noget arbejde fra dem,« siger Stinne Simonsen. Den lokale 3F-formand Brian Tollak Nielsen holder dog fast. Nu risikerer 100 mennesker at blive arbejdsløse, fordi tre-fire mennesker er utilfredse. Synes du, det er det værd? »Jeg vil gerne holde mig til, om vi skal gå på kompromis med det aftalesystem og den lovgivning, vi har, fordi et flertal synes, det er i orden. Hvor er vi så på vej hen?« siger han. Du anerkender ikke, at I prøver at presse medarbejderne ned i en kasse, som ikke passer til dem? »Nej. Det køber jeg ikke ind på,« siger Brian Tollak Nielsen.",
        "metadata": {
            "source": "https://www.berlingske.dk/virksomheder/100-fleksjobbere-risikerer-at-miste-deres-arbejde-grundet-tre-fire",
            "image_url": "https://berlingske.bmcdn.dk/media/cache/resolve/image_x_large/image/176/1768135/24645217-social-craft-i-horsens-fredag-den-23-februar-2024.jpg",
            "publication_time": "Fredag d. 23. februar 2024, kl. 21.20",
            "author": "Jonathan Lundgren Larsen",
            "related_links": [],
            "attachments": []
        }
    }
}