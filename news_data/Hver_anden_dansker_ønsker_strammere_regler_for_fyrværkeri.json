{
    "version": "1.0",
    "document": {
        "id": "https://www_berlingske_dk/danmark/hver-anden-dansker-oensker-strammere-regler-for-fyrvaerkeri",
        "title": "Hver anden dansker ønsker strammere regler for fyrværkeri",
        "content": "Der er igen blevet årstiden for krudt og brag i fejringen af det nye år. Fra i dag, tirsdag 27. december, er det tilladt at skyde fyrværkeri af frem til 1. januar. Hver anden dansker synes dog, at affyringsperioden burde forkortes yderligere ifølge en undersøgelse, som Kantar Gallup har lavet for Gjensidige. Det skyldes blandt andet hensyn til kæledyr, men nu er miljø og klima begyndt at veje tungere. »Selvom det måske er lidt opsigtsvækkende, så siger det også meget om den tid, vi lever i, hvor natur og miljø har fået et langt større fokus,« siger direktør for skade i Gjensidige, Henrik Sagild, i en pressemeddelelse. Andre steder er det personskade, der er i fokus. Sikkerhedsstyrelsen er igen i år ude med en kampagne for at opfordre til sikkert brug af fyrværkeri. Sidste år kom 178 personer til skade med fyrværkeri – 24 alvorligt. Og det er for mange ifølge direktør i Fyrværkeribrancheforeningen Karsten Nielsen. »Det kan godt blive bedre, end det er nu,« siger han. Samtidig skal det dog ses i forhold til, hvor stort forbruget af fyrværkeri egentlig er. »Danskerne tænder på den anden side af 100 millioner lunter i forbindelse med afbrænding af nytårsfyrværkeri. Er det (24 red.) så et højt eller lille tal? Jeg synes, det er et relativt lille tal,« siger Karsten Nielsen. Salget af fyrværkeri begyndte 15. december. Sikkerhedsstyrelsen tester hvert år de fyrværkeriartikler, der kommer i handlen op til nytår. Og årets test viser, at selv om man køber sit fyrværkeri lovligt, kan man ikke forvente, at det fungerer. Faktisk var der ud fra 147 forskellige fyrværkeriartikler fejl på hver tredje. Ifølge Karsten Nielsen er det dog især i bruget af ulovligt fyrværkeri, at der opstår ulykker. »Det er lige så let at få fat på som at klø sig bagi. Jeg kan sende en mail i eftermiddag, og så står det på min adresse torsdag,« siger han. Derfor mener han også, at der skal sættes yderligere ind for at fjerne de ulovlige fyrværkeriartikler fra markedet. /ritzau/ ",
        "metadata": {
            "source": "https://www.berlingske.dk/danmark/hver-anden-dansker-oensker-strammere-regler-for-fyrvaerkeri",
            "image_url": "https://berlingske.bmcdn.dk/media/cache/resolve/image_x_large/image/163/1630503/24302084-rligt-nytr-for-andet-r-i-trk.jpg",
            "publication_time": "Tirsdag d. 27. december 2022, kl. 09.53",
            "author": null,
            "related_links": [],
            "attachments": []
        }
    }
}