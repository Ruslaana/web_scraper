{
    "version": "1.0",
    "document": {
        "id": "https://www_berlingske_dk/rejser/kampsport-fra-morgenstunden-i-singapore",
        "title": "Kampsport fra morgenstunden i Singapore",
        "content": "At dømme efter antallet af de gule kraner, der strækker hals overalt i Singapores gadebillede, er bystaten i rivende udvikling. I løbet af de seneste par år er høje hoteller af stor arkitektonisk værdi skudt op sammen med kasinoer, gallerier, museer, shoppingarkader og swimmingpools. Lokale designere prøver lykken på det internationale marked for ikke at tale om den sydende madkultur, der er et sammenkog af malaysiske, kinesiske og indiske traditioner, der kan smages i såvel gadekøkkener som Michelinrestauranter. Singapore er ikke kun et sted, man mellemlander på vej til mere eksotiske destinationer i Asien og Australien, men en by, der, bevares, tiltrækker forretningsfolk fra hele verden med både sin centrale beliggenhed og fordelagtige skattesystem, men også en destination, der lokker i sig selv. Se også:6 oplevelser i solrige Singapore Mellem de tårnhøje huse og nybyggede hoteller med infinity-pools og roof top terrases har regeringen i Singapore sørger for, at der er grønne områder i øjenhøjde med børnefamilier, joggere og hundeluftere. Og de tusindvis af pensionister, forretningsfolk, skoleelever, husmødre, handelsdrivende og arbejdsløse, der begynder hver eneste dag med at dyrke Tai Chi. I Bishan Park, der er et af byens største og mest populære grønne åndehuller, står Tan Guan Huay – eller blot Madam Tan. Her står hun hver morgen fra kl. 6-7.30 foran en gruppe primært ældre kvinder. Hun er klædt i sorte bukser og en hvid t-shirt med et lille, rundt logo på brystet med ordene: Keep Fit Group. Det er den gruppe, Madam Tan i tretten år har undervist i den ældgamle kampsport Tai Chi, og som mødes samme tid, samme sted, undtaget, hvis det regner. Og det gør det sjældent i Singapore. Madam Tan, der ikke får betaling for sin undervisning, forklarer: »Tai Chi får blodet til at cirkulere frit i kroppen. Når man dyrker Tai Chi, bliver man ikke syg. Man hoster ikke og bliver ikke forkølet.« Madam Tan taler også om, at man gennem træning sætter sindet fri, og at følelsen af frihed holder kroppen ung, og ser man på de 15-20 mennesker på weekendholdet, der i hverdagene vokser til en gruppe på op til halvfjerds personer, har de muligvis lidt år på bagen, men der er ingen, der har problemer med at følge Madam Tans øvelser. Tai Chi, der er en forkortelse af Tai Chi Chuan, er lange sekvenser af bevægelser, som kan bestå af alt fra 24 til 120 forskellige bevægelser, som er sammenkædet i én lang flydende bevægelse. Kendetegnet for Tai Chi er, at det udføres meget langsomt, og netop derfor kan alle, uanset om man aldrig har prøvet det før eller ej, være med. Tai Chi-grupperne findes overalt i Singapore, og man skal bare dukke op. Nogle grupper er mere etablerede end andre, og har, som Keep Fit Group, eget logo og en uniform, der afslører tilhørsforholdet. Andre grupper er knap så organiserede. Fælles for dem er, at man –også som turist – er velkommen til at være med. At det netop er Tai Chi, der dyrkes rundt om i parkerne i Singapore, er ikke så underligt taget i betragtning, at over halvdelen af landets indbyggere har kinesiske rødder. Tai Chi Chuan er et gammelt kinesisk kampsystem, der bygger på harmonien mellem Yin og Yang, der er symbol for den grundlæggende dualitet i universet. Det sort/hvide tegn, man genkender som symbolet for det cirkulære samspil, bærer det kinesiske navn Taiji Tu eller Tai Chi-tegnet, og kampsporten bygger altså på et spirituelt fundament og en filosofi om harmoni og balance. I Tai Chi er det målet, at et hårdt (Yang) angreb modtages med bløde (Yin), perfekt tilpassede bevægelser, og her igennem at opnå harmoni frem for at overvinde modstanderen. I dag trænes Tai Chi hovedsageligt for at styrke sind og krop og er en træningsform, der strækker og styrker muskler og led og er god for de indre organer. Gennem de gentagne serier af langsomme øvelser kan træningen have næsten meditativ karakter og hermed forbedre ens koordination og koncentration. Der findes næsten uendeligt mange variationer af de oprindelige øvelser, og Madam Tans undervisning er baseret på »Lian Gong 18 steps« – et system af øvelser, der fokuserer på stræk, åndedræt og selv-massage. Systemet er udviklet af den kinesiske læge Dr. Zhuang Yuan Ming, der som ung var stjerneelev hos den berømte Kung Fu-mester, Wang Zhiping. De traditionelle og flere hundrede år gamle øvelser inden for de forskellige kampsportsgrene har altid været forbundet med et godt helbred, men som læge satte Dr. Zhuang sig for at undersøge nærmere, hvordan man kunne bruge øvelserne aktivt i forbindelse med helbredelse af f.eks. stressrelaterede sygdomme. Han observerede og eksperimenterede i over 25 år på et prominent hospital i Shanghai, og dokumenterede sine undersøgelser minutiøst i løbet af årene. Undervejs modificerede han flere af øvelserne, og i 1983 konkluderede en række læger omkring ham, at Lian Gong og serien på atten øvelser er effektive i forebyggelsen og lindringen af stressrelaterede smerter ved skuldre, ryg, hofter, ben og led. Hovedtesen i Dr. Zhuangs program er, at massage lindrer smerter i kroppen, men at smerterne ofte vender tilbage, og at man derfor har brug for gentagne behandlinger. Lian Gong er udviklet som en form for bevægelsesbaseret massage, hvor man gennem øvelserne udfører en slags selv-massage, der virker forebyggende og som derfor gør, at man aldrig kommer dertil, hvor man har behov for faktisk massage. Madam Tan rynker panden og ser så alvorlig ud, når hun laver øvelserne, at man skulle tro, hun faktisk stod overfor en modstander i en kampsportsduel. Musikken, der strømmer ud fra en lille, medbragt båndoptager, er instrumental og kinesisk klingende og den tidlige morgenluft er frisk og ren som efter en regnskyl. Selv om her allerede er varmt, er det et godt tidspunkt at få strukket kroppen igennem og trukket vejret helt derned i lungerne, hvor man kan mærke ilten i blodet. Der er langt fra larmende aerobictimer og højrøstede instruktører og træningsformer, hvor sveden hagler. Alle på holdet har tydeligvis en god balance og virker som om, de er i total harmoni med omgivelserne. Man kan se, hvordan folk hiver vejret ind gennem næsen og puster ud gennem munden, og flere udfører periodevis øvelserne med lukkede øjne. Måske er det nogle af dem, der har været med i alle tretten år. Måske er de med for første gang. Måske kommer de igen i morgen, måske kommer de aldrig mere. Her handler det ikke om at vinde, men om at være med. Se også:Dyrk din sundhed i Nordindien",
        "metadata": {
            "source": "https://www.berlingske.dk/rejser/kampsport-fra-morgenstunden-i-singapore",
            "image_url": "https://berlingske.bmcdn.dk/media/cache/resolve/image_x_large_vertical/image/50/508326/6884589-rejseliv-imported-photo.jpeg",
            "publication_time": "Onsdag d. 18. september 2013, kl. 12.03",
            "author": null,
            "related_links": [],
            "attachments": []
        }
    }
}