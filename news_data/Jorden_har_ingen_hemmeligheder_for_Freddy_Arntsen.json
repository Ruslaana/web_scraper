{
    "version": "1.0",
    "document": {
        "id": "https://www_berlingske_dk/kultur/jorden-har-ingen-hemmeligheder-for-freddy-arntsen",
        "title": "Jorden har ingen hemmeligheder for Freddy Arntsen",
        "content": "»Den skal synge,« siger Freddy Arntsen om sin metaldetektor Deus XP. Den har netop udstødt en brægende lyd som reaktion på noget i jorden, men det er ikke den »sang«, Freddy Arntsen vil høre. Den brægende lyd afslører nemlig, at det er jern, der gemmer sig i jorden. Mens sølv og bronze giver udslag med en højere og mere kvidrende tone. Lige netop i området her er de metaller langt mere interessante end jern. »Jern fra jernalderen og vikingetiden er ofte rustet væk, så her i området er det typisk skruer, søm eller andet affald, metaldetektoren reagerer på. Vi graver kun jern op bestemte steder, hvor vi finder meget middelalder og vikingetid,« forklarer Freddy Arntsen, der til daglig arbejder med IT, men som også er formand i Furesø Detektorgruppe, suppleant til bestyrelsen i Sammenslutningen af Danske Amatørarkæologer, en del af redaktionen på det arkæologiske blad Fund & Fortid og endelig en del af styregruppen for DIME – en platform udviklet til at registrere metaldetektor-fund – men mere om det senere. Freddy Arntsen er ikke alene med sin interesse. Flere og flere danskere leder efter genstande fra fortiden med metaldetektorer. Det kan aflæses direkte i det beløb, den danske stat afsætter til »danefægodtgørelse«. I 2018 er går fire millioner kroner til finderne af danefæ. Beløbet er en stigning på 43 procent i forhold til i 2017. For Freddy Arntsen og mange andre amatørarkæologer er der et socialt element i at gå med metaldetektor. Ofte mødes de og går rundt sammen.Fold sammenLæs mereFoto: Anne Bæk. Her på marken i Værløse Vest er der huse på to sider, hvor en del af dem blev bygget i 2007. I forbindelse med byggeriet blev der foretaget forskellige undersøgelser, hvor der blev fundet ting fra stenalderen, jernalderen, bronzealderen, og en smule fra vikingetiden. Freddy Arntsen lader metaldetektoren glide fra side til side. Indtil den synger på en lovende måde. Med en lille spade graver han en portion jord op. Kører metaldetektoren over for at lokalisere genstanden. Han lægger sig på knæ og finder sin »pinpointer« frem. Det er en metaldetektor i håndstørrelse, som han bruger til, ja, at pinpointe, præcis hvad det er, der giver udslag. Nitte. Denne gang er det bare et stykke brændt aluminium, som forræderisk får metaldetektoren til at synge på den rigtige måde. Men det lille stykke affald tager Freddy Arntsen med sig. Den lille manøvre har mange andre metaldetektorfolk også foretaget mange tusind gange. Rent faktisk viser en uvidenskabelig undersøgelse sat i gang af det arkæologiske blad Fund & Fortid, at de omtrent 750 personer, der er aktive med metaldetektorer, hvert år fjerner flere ton metalaffald – blandt andet op mod 4,5 ton bly. Der er stor rutine over Freddy Arntsens bevægelser, når han finder noget i jorden. Det er da også en stor del af hans fritid og energi, der bliver brugt på passionen for arkæologi.Fold sammenLæs mereFoto: Anne Bæk. Han fortsætter med metaldetektoren glidende frem og tilbage foran sig. »Jeg startede med at gå med metaldetektor for 35 år siden. Til at begynde med gik jeg steder, hvor societeter fra slutningen af 1800-tallet holdt picnic og måske havde tabt nogle mønter,« siger Freddy Arntsen, som efter 10 år dog fuldstændig tabte sit hjerte til arkæologien. Metaldetektoren synger igen. Nitte. Denne gang er det en lille karabinhage, som nogen har tabt på et tidspunkt. Freddy Arntsen kalder det sin »genfejl«, at han ikke kan gå ind i noget uden at gøre det 100 procent. I nogle år kastede han sig over golf og nåede ned på 12 i handicap. Golfen nåede dog aldrig på omgangshøjde med passionen for arkæologi. Med det in mente er det ikke en gigantisk overraskelse, at han har brugt tid og energi på at være med til at udvikle DIME – Digitale Metaldetektorfund. En digital platform, hvor amatørarkæologer kan registrere deres fund allerede ude i marken og sende informationer til museerne. Med billede, GPS-koordinater og det hele. En tur ud at lede efter ting i jorden er god afstresning for Freddy Arntsen. Hvis det regner, og han går rundt i mudder, er han beskidt som et »børnehavebarn«, når har kommer hjem.Fold sammenLæs mereFoto: Anne Bæk. Det bliver langt fra kun til affald for Freddy Arntsen. Han bruger meget tid og energi på at gå rundt med metaldetektor, og han har utallige gange fundet de særligt værdifulde genstande fra vores fortid, der kaldes danefæ. Dermed har Freddy Arntsen også mange gange oplevet at få udbetalt danefægodtgørelse. Men han understreger, at pengene ikke er vigtige for ham – og selv med hans store indsats med metaldetektoren er det langt fra noget, han kan leve af. »Det, der er vigtigt for mig, er at søge på kort og finde nye områder, hvor folk har boet langt tilbage i tiden. Vores rødder er vigtige,« konstaterer han. Endnu engang giver metaldetektoren den rigtige lyd fra sig. Freddy Arntsens bevægelser er rutinerede. Men nej. Nitte. Denne gang et stykke sølvpapir. Der er både love og etiske regler, som folk, der går med metaldetektor, skal forholde sig til. Genstande, der kan være danefæ, skal indleveres til lokalmuseet i det område, de er fundet. Det er vigtigt at spørge ejeren af jorden om tilladelse til at gå rundt med sin metaldetektor. Det kan eksempelvis være kommunen eller en landmand. »Det er også vigtigt at tjekke, om andre allerede går rundt på stedet. Hvis vedkommende er i gang med at kortlægge området, så kan man ødelægge arbejdet,« siger Freddy Arntsen. Han kaster sig igen over jagten i mulden. Glidende bevægelser og atter kvidrer metaldetektoren. Det er svært at finde genstanden, men metaldetektoren insisterer – og den bliver muligvis snydt en gang imellem, men den lyver ikke. Halvnitte. Det er en lille dråbe af bronze. Muligvis noget der er faldet på jorden, da en genstand skulle støbes. Videre. En lille dråbe bronze får metaldetektoren til at reagere. Det er muligvis en dråbe, der er faldet ved siden af i forbindelse med støbning af en ting.Fold sammenLæs mereFoto: Anne Bæk. Blandt de største oplevelser med metaldetektoren er, da en af Freddy Arntsens bekendte havde gjort nogle store fund på Omø og spurgte Freddy Arntsen, om han ville være med til at afsøge området. Fundene blev senere døbt Omø-skatten og består af omkring 550 små eller meget små stykker sølv. Blandt andet mange små afklip af arabiske mønter – kaldet Dirham-klip. Men også en del såkaldte Harald Blåtand-mønter – nogle af de første danske mønter. En såkaldt dirham-mønt, som Freddy Arntsen har fundet – men ikke på marken i Værløse. Dirham-mønter er arabiske sølvmønter, der blev bragt til Danmark af vikingerne omkring år 700-1000.Fold sammenLæs mereFoto: Anne Bæk. »Vikingerne tog rav med sig og byttede det til sølv. Det var vægten, der var vigtig, ikke mønten i sig selv. Derfor ser man ofte, at mønter og smykker er klippet i stykker,« siger Freddy Arntsen, der i 2015 gjorde et stort fund på en mark mellem Holbæk og Roskilde. Det var et beslag til noget seletøj fra vikingetiden. Det viste sig at være det eneste af sin slags fundet i Danmark. Ærgrelsen var derfor desto større, da Freddy Arntsen 14 dage efter havde indbrud i sit hus. Beslaget blev stjålet sammen med omtrent 60 andre genstande, han skulle indlevere til forskellige museer. »Jeg havde heldigvis taget billeder af beslaget. Og så har jeg siden fået lavet en kopi af det,« fortæller han. Metaldetektoren synger endnu engang med sin metalliske stemme. Da Freddy Arntsen har fået fjernet lidt af jorden fra sit fund, viser det sig, at her er noget spændende. Det er en lille rund ten-vægt af bly. »Den blev brugt til at spinde sytråd med. Den er sandsynligvis fra middelalderen,« forklarer han. Ten-vægten bliver registreret i DIME og puttet i en lille plastikpose. Ten-vægte er som udgangspunkt danefæ. Men lige den her er måske en tand for ramponeret til, at den ender på Nationalmuseet.Fold sammenLæs mereFoto: Anne Bæk. »Ten-vægte er som udgangspunkt danefæ. Men den her er ret smadret, så jeg ved ikke, omden ender på Nationalmuseet, eller om det i stedet bliver på Nordsjællands Museum, den kommer til at ligge,« siger han og kigger på husene i udkanten af marken. »Er det ikke fantastisk, at folk har boet her lige i det her område i 5.000 år?« spørger Freddy Arntsen. »Det er jo, fordi det både dengang og nu er et godt sted at bo. Se lige udsigten,« siger han og tilføjer: »Folk har så travlt med at fare frem. De glemmer helt at se på det, der var her før.« ",
        "metadata": {
            "source": "https://www.berlingske.dk/kultur/jorden-har-ingen-hemmeligheder-for-freddy-arntsen",
            "image_url": null,
            "publication_time": "Tirsdag d. 20. november 2018, kl. 20.00",
            "author": "Christina Hilstrøm",
            "related_links": [],
            "attachments": []
        }
    }
}