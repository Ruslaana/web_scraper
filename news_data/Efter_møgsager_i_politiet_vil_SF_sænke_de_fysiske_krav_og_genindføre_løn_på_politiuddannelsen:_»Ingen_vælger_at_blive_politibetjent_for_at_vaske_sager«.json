{
    "version": "1.0",
    "document": {
        "id": "https://www_berlingske_dk/kronikker/efter-moegsager-i-politiet-vil-sf-saenke-de-fysiske-krav-og-genindfoere",
        "title": "Efter møgsager i politiet vil SF sænke de fysiske krav og genindføre løn på politiuddannelsen: »Ingen vælger at blive politibetjent for at vaske sager«",
        "content": "Vi er mange forældre i Danmark, der kunne se chokerede med, da TV 2 for nylig bragte dokumentaren »Manden i børneværelset«. Dokumentaren fortæller historien om en ung mand, som i 2019begyndte at snige sig ind på mindreårige pigers værelseri Roskilde. Og hvordan hans forbrydelser ifølge tiltalen mod ham med tiden eskalerede, indtil han angivelig voldtog en kun niårig pige i 2023. Sager som denne er selvsagt forfærdelige og dybt rystende. Men mest beskæmmende for vores opfattelse af Danmark som et trygt og sikkert land – et retssamfund – er det, at politiet ifølge flere af forældrene til de krænkede piger slet ikke tog hændelserne alvorligt nok. Flere gange blev indbruddene slået hen som simple indbrudsforsøg. På trods af at nye computere og dyre tasker altid lå urørte tilbage i de børneværelser, han havde trængt ind i. Og på trods af at der var et tydeligt mønster i, at manden kun brød ind hos familier med døtre. Hos flere familier rykkede politiet ikke engang ud, når der blev ringet efter dem. Fejl og overseelser vil selvsagt altid ske fra tid til anden. Også i politiets efterforskningsarbejde. Men den chokerende sag er desværre en del af en større udvikling, hvor politiet får tiltagende sværere ved at holde trit med deres mange opgaver. Tænk bare på de alvorlige problemer i efterforskningen af 17-årige Emilie Mengs forsvinden i 2016, somTV 2afdækkede i marts. En sag, der først blev opklaret, efter at gerningsmanden havde overfaldet yderligere to mindreårige piger. Samtidig har en gruppe anonyme politibetjentefortalt til DR, at de ofte får besked på at »vaske« sager og altså henlægge dem så hurtigt som muligt for at spare på politiafdelingernes knappe ressourcer. De mange bekymrende enkeltsager afspejles også i statistikken. »Et oplagt sted at starte er i selve optagelsesprocessen.«Fold sammenLæs mereFoto: Ida Marie Odgaard/Ritzau Scanpix. Den netop udgivneofferundersøgelseviser, at andelen af kriminalitetsramte, der er tilfredse med politiets håndtering, er faldet fra 60 til 55 procent. Og for nogle offergrupper er tilfredsheden bekymrende lav. Blandt voldtægtsofre ligger tilfredsheden med politiets håndtering på kun 36 procent. Det er altså tydeligt, at det relevante spørgsmål ikke længere kan være, om politiet forsømmer afgørende skridt i mange efterforskninger, men snarere hvad problemets omfang er. Og allermest afgørende: Hvad kan vi gøre for at løse problemet? Ingen vælger at blive politibetjent for at vaske sager eller med et ønske om at sjuske i efterforskningen af alvorlige forbrydelser. Når det sker alligevel, er det udtryk for manglende handling fra politisk hold. Allerede i 2020 var vi mange partier, der godt kunne se, at politiet havde brug for en hjælpende hånd, hvis de skulle kunne følge med det store arbejdspres. Det år aftalte vi – i enbred aftale, der inkluderede partier helt fra Enhedslisten til Nye Borgerlige – at sikre 450 ekstra betjente over de næste tre år. Den tidsfrist endte vi med at udvide med et år frem til udgangen af 2024. Alligevellykkedes det ikkeat sikre mere end 170 ekstra betjente. Det er et vink med en vognstang til os på Christiansborg om, at vi skal tage nye midler i brug, hvis vi vil løse rekrutteringskrisen. Et oplagt sted at starte er i selve optagelsesprocessen. Selvom Politiskolen har haft held med at øge antallet af ansøgere, der består optagelsesprøven, er det stadig omkring 65 procent af ansøgerne, der ikke består og altså ikke kan forfølge deres ambition om en karriere i politiet. Det er altså to tredjedele af de mange mennesker, der gerne vil gøre Danmark mere trygt, som vi simpelthen afviser i døren. På trods af de stadig flere manglende hænder i politiet og de stadig flere ofre, der oplever at modtage en højst mangelfuld efterforskning af deres sager. En del af optagelsesprøven er fysisk og tester ansøgernes kondition og muskelstyrke. Et vist fysisk niveau er selvfølgelig påkrævet, for at man som betjent kan køre patrulje og om nødvendigt løbe efter mistænkte. Men i mange af de sager, hvor ofrene ikke får den hjælp, de har krav på, er det ikke store lægmuskler eller et højt kondital, der mangler. Det er kapaciteten til at foretage det ofte omfattende efterforskningsarbejde. Med alt hvad det indebærer af vidneafhøring, analyse af overvågningsmateriale og indhentning af dna og andre spor. Her kan vi tage ved lære af den civile efterforskeruddannelse, som vi vedtog i 2020. Den har åbnet døren for, at akademikere med baggrund i politiet kan blive efterforskere. »Tager vi de to løsninger i brug, burde vi kunne komme meget langt i kampen for en kompetent og velfungerende politistyrke.«Fold sammenLæs mereFoto: Ida Marie Odgaard/Ritzau Scanpix. Den har været et skridt i den rigtige retning. Men optagelsestallet har været meget beskedent, og der er derfor brug for, at vi åbner politistyrken for endnu flere gode kræfter. I SF ønsker vi derfor, at man som en forsøgsordning opretter en ny efterforskeruddannelse, som skal være åben for flere – ikke kun den relativt lille gruppe af akademikere med karriere inden for politiet. Optagelsen til den kunne stille ingen eller kun minimale krav til ansøgernes fysiske formåen, men til gengæld ruste de optagne til at håndtere det krævende efterforskningsarbejde, som i dag alt for ofte forsømmes. Et andet nærliggende tiltag er at genindføre lønnen under hele politiuddannelsen. I dag modtager man kun SU i de første 11 måneder, før man kommer ud i sin praktik. Penge er langtfra den eneste grund til at blive politibetjent, men i en tid med et meget stramt arbejdsmarked, er det afgørende, at politiets uddannelser kan konkurrere med det private arbejdsmarked og andre uddannelser. Tager vi de to løsninger i brug, burde vi kunne komme meget langt i kampen for en kompetent og velfungerende politistyrke. Genindførelse af lønnen under uddannelse ville tiltrække flere unge mennesker til en vigtig uddannelse. Og desuden sende et tydeligt signal om, at vi værdsætter dem, der vælger en karriere i politiet. Samtidig ville en ny efterforskeruddannelse give de mange, der i dag har drømmen om at bidrage til et trygt og sikkert Danmark, men dumper den fysiske prøve, en ny chance. Og frigøre de betjente, der er bedst til de mere fysiske aspekter af politiarbejdet, til at bruge deres tid og kræfter, hvor deres styrker ligger. Regeringens nye tryghedspakkebestår fortrinsvis af symbolske bødeforhøjelser og strafskærpelser, der bygger på den tvivlsomme idé, at kriminelle slår en bødes størrelse op, før de vælger at begå kriminalitet. Men sandheden er, at grundig efterforskning og en ordentlig behandling af ofre først og fremmest er et spørgsmål om en stærk og kompetent politistyrke. Hvis regeringen ønsker at sikre det, skal den turde tage de hårde politiske valg, der faktisk kan lukke flere dygtige kræfter ind i politiet. Karina Lorentzen er retsordfører for SF ",
        "metadata": {
            "source": "https://www.berlingske.dk/kronikker/efter-moegsager-i-politiet-vil-sf-saenke-de-fysiske-krav-og-genindfoere",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912608/24933234-karina-lorentzen-sf-udtaler-sig-efter-et-bent-s.jpg",
            "publication_time": "Mandag d. 21. april 2025, kl. 20.32",
            "author": null,
            "related_links": [],
            "attachments": []
        }
    }
}