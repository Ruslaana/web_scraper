{
    "version": "1.0",
    "document": {
        "id": "https://www_berlingske_dk/virksomheder/manden-bag-beroemt-spaadom-om-computerhjerners-fremtid-er-doed",
        "title": "Manden bag berømt spådom om computerhjerners fremtid er død",
        "content": "Han lægger navn til den berømte lov om, at computerkræfterne fordobles hvert eneste år. Nu er han død. Gordon Moore, som er en af de centrale personer i historien bag USAs teknologimekka Silicon Valley, blev 94 år. Han døde fredag på Hawaii. Gordon Moore er medstifter af den amerikanske chipgigant Intel. Det er netop hans arbejde med computerchip, som har fyldt hans liv og gjort ham berømt. Bedst kendt er han som opfinderen af »Moores lov«. I en artikel fra 1965 – altså to årtier, før computerrevolutionen begyndte, og seks år efter opfindelsen af transistoren – forudså han, at antallet af transistorer på mikrochip takket være de teknologiske forbedringer ville blive fordoblet hvert år. Det betød, athukommelseschip blev langt mere effektive og samtidig billigere, fordi artiklen blev så en stor motivation for ingeniørerne og udviklerne. I artiklen beskrev han, hvordan de integrerede kredsløb ville føre til »vidundere som hjemmecomputere – eller i det mindste terminaler forbundet med en central computer – automatiske kontroller til biler og personligt, bærbart kommunikationsudstyr«. Gordon Moore arbejdede først i laboratoriet hos Fairchild Semiconductor, som netop producerede transistorer og integrerede kredsløb, og som var med til at lægge grunden til det, der er blevet til Silicon Valley syd for San Francisco. Her er en stor hob af teknologiselskaber i dag samlet. Han og kollegaen Robert Noyce forlod i 1968 Fairchild for at starteIntel, hvis chip i dag er hjernen i størstedelen af verdens computere. Intels ingeniører blev holdt til ilden og forbedrede konstant de stadig mindre chip som det førende selskab gennem mange årtier, indtil taiwanske TSMC og sydkoreanske Samsung nu har vundet terræn. »Alt, hvad jeg forsøgte at gøre, var at få budskabet ud om, at vi ved at putte mere og mere ind i en chip ville kunne gøre elektronikken billigere,« sagde Gordon Moore i et interview i 2008. I 1975 reviderede han sin berømte forudsigelse, nu med forventningen om, at regnekraften kun vil blive fordoblet hvert andet år. En af de seneste chip fra Intel har flere end 100 milliarder transistorer. Det er omkring 43 millioner gange så mange som den første Intel-chip, som blev udviklet i 1971. Det var Robert Noyce, der blev topchef i Intel, men Gordon Moore sad med i ledelsen og overtog roret i perioden fra 1979 til 1987. Han fortsatte som bestyrelsesformand i endnu næsten ti år, inden han trak sig tilbage i 2006. Gordon Moore stiftede sammen med sin hustru Betty en fond, Gordon and Betty Moore Foundation, som arbejder for miljøet. Blandt andet bistår den med beskyttelsen af Amazonfloden og laksefloder i USA, Canada og Rusland. Fonden har doneret 5,1 milliarder dollar (35,4 milliarder kroner) siden starten i 2000. I 2002 modtog Gordon Moore den højeste civile orden i USA, »Medal of Freedom«, fra daværende præsident George W. Bush.",
        "metadata": {
            "source": "https://www.berlingske.dk/virksomheder/manden-bag-beroemt-spaadom-om-computerhjerners-fremtid-er-doed",
            "image_url": "https://berlingske.bmcdn.dk/media/cache/resolve/image_x_large/image/166/1660623/24385009-pix-gordon-moore.jpg",
            "publication_time": "Mandag d. 27. marts 2023, kl. 09.10",
            "author": "Thomas Breinstrup",
            "related_links": [],
            "attachments": []
        }
    }
}