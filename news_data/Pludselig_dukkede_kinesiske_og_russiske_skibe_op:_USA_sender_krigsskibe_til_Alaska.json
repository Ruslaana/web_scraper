{
    "version": "1.0",
    "document": {
        "id": "https://www_berlingske_dk/usa/pludselig-dukkede-kinesiske-og-russiske-skibe-op-usa-sender-krigsskibe-til",
        "title": "Pludselig dukkede kinesiske og russiske skibe op: USA sender krigsskibe til Alaska",
        "content": "Elleve kinesiske og russiske krigsskibe dukkede i sidste uge op usædvanligt tæt på Alaskas kyst. Aldrig før har så stor en kinesisk-russisk flotille været så tæt på USAs kyst. USA har sendt fire krigsskibe afsted mod Alaska som modsvar. Kina og Rusland iværksatte i sidste uge en flådeøvelse, som har skabt stor bekymring i Washington, D.C. Tæt på Aleuterne – en øgruppe ud for Alaska – gennemførte 11 russiske og kinesiske krigsskibe en større øvelse,skriver avisen The Wall Street Journal  »Det er en historisk milepæl,« siger Brent Sadler, der er pensioneret flådekaptajn og nu forsker hos tænketanken Heritage Foundation, til avisen. Det er den største fælles kinesisk-russiske patrulje, som nogensinde har nærmet sig USAs kyst. »På grund af situationen i Ukraine og spændingerne rundt om Taiwan er deres træk dybt provokerende,« siger Brent Sadler. USA sendte omgående fire krigsskibe og et rekognosceringsfly afsted for at følge de russiske og kinesiske skibes færd. Den amerikanske militærkommando US Northern Command understreger, at de udenlandske skibe ikke har været inde i amerikansk farvand. Det er langtfra første gang, at kinesiske og russiske skibe nærmer sig amerikansk farvand. Men størrelsen på øvelsen vækker opsigt i USA. »Det er endnu en påmindelse om, at vi er gået ind i en ny æra af autoritær aggression fra diktatorerne i Beijing og Moskva,« siger Alaskas republikanske senator, Dan Sullivan,til The Wall Street Journal. I september sidste år spottede en amerikansk kystvagtskutter syv skibe fra de kinesiske og russiske flåder i fælles øvelse. Dengang var USAs respons sparsom. Kina afviser, at øvelsen tæt på den amerikanske kyst skal forstås som en provokation af USA. Det russiske forsvarsministerium oplyste fredag, at Kina og Rusland i fællesskab har holdt øvelser, som involverede »kommunikationstræning« og øvelser i at lette og lande helikoptere fra hinandens skibe. De samme skibe har for kort tiden siden holdt en »anti-ubådsøvelse« i Bering-havet, hvor de trænede at spotte og destruere fjendtlige ubåde. Rusland og Kina har intensiveret deres militære og økonomiske samarbejde, siden Rusland invaderede Ukraine i februar 2022. Den store fælles øvelse skal ses i det lys,skriver The Wall Street Journal: De to lande knytter tættere bånd i et modsvar til USAs styrkede alliance med Japan, Sydkorea og andre asiatiske lande.",
        "metadata": {
            "source": "https://www.berlingske.dk/usa/pludselig-dukkede-kinesiske-og-russiske-skibe-op-usa-sender-krigsskibe-til",
            "image_url": "https://berlingske.bmcdn.dk/media/cache/resolve/image_x_large/image/170/1702339/24493678-.jpg",
            "publication_time": "Mandag d. 07. august 2023, kl. 12.10",
            "author": "Mikkel Danielsen",
            "related_links": [],
            "attachments": []
        }
    }
}