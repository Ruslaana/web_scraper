{
    "version": "1.0",
    "document": {
        "id": "https://www_berlingske_dk/sport/eller-familien-i-ny-ishockey-triumf",
        "title": "Eller-familien i ny ishockey-triumf",
        "content": "Mens storebror kæmper om Stanley Cup, vandt lillebror Memorial Cup, den fornemste titel i canadisk juniorishockey. Få danske familier er tættere knyttet til ishockeyen end dynastiet Eller, og succesen klæber til den. Natten til mandag fejrede 18-årige Mads Eller, Edmonton Oil Kings, karrierens største triumf med sejren i Memorial Cup, en turnering for vinderne af de tre major juniorligaer i Canada. Edmonton Oil Kings fra WHL besejrede i finalen Guelph Storm fra OHL med 6-3, og Mads Eller blev den første danske spiller, som kunne løfte Memorial Cup. Den store og fysisk stærke forward har vist sin klasse i playoff med 12 point (tre mål og ni assist) i 21 kampe. Han var også en værdifuld spiller på det succesrige danske U20-landshold, som rykkede op i VM. Mads Eller har fået sin ishockeyopdragelse i Rødovre og kom til Edmonton sidste år efter to sæsoner i Frölunda. Hans storebror, Lars, er involveret i finalen i NHLs Eastern Conference, hvor Montreal Canadiens er bagud 1-3 i kampe mod New York Rangers. I den fjerde kamp vandt New York Rangers 3-2 efter overtid. De to brødres far, Olaf Eller, har vundet DM-titler som både spiller og træner og er ekspertkommentator for TV3 Sport.",
        "metadata": {
            "source": "https://www.berlingske.dk/sport/eller-familien-i-ny-ishockey-triumf",
            "image_url": "https://berlingske.bmcdn.dk/media/cache/resolve/image_x_large/image/85/850116/7400861-is.jpeg",
            "publication_time": "Mandag d. 26. maj 2014, kl. 18.41",
            "author": null,
            "related_links": [],
            "attachments": []
        }
    }
}