{
    "version": "1.0",
    "document": {
        "id": "https://www_berlingske_dk/rejser/graesk-skildpadde-paradis",
        "title": "Græsk skildpadde paradis",
        "content": "I sommerferien har de fleste lyst til at skrue tempoet ned. Måske helt ned til det rolige tempo, som de fascinerende havskildpadder, der adstadigt svømmer rundt i bugten ved Laganas, i balance og dyb ro, sådan som de har gjort det i århundreder. Skulle der komme en rask dansk dreng forbi med en snorkelmaske, kigger de kun ubekymret på det blege mærkelige menneske et lille øjeblik, og fortsætter så deres fredelige svømning.  Vi valgte at slå os ned på den sydlige del af øen Zakynthos. Fordelene var mange. Blandt andet ligger Laganas kun 10 minutters kørsel fra øens lufthavn. Byen minder lidt om Løkken i Nordjylland – plus høj sommersol. Og har man et ungt menneske med på ferie, er der kun kort til diskotekterne, men alligevel så langt, at de mange familier i byen ikke forstyrres synderligt. Og så er Laganas stedet, hvor havskildpadderne yngler hver sommer. På en del af stranden sættes der små træafspærringer op alle de steder, hvor havskildpadderne i maj og juni graver deres æg ned. Om aftenen er stranden under opsyn indtil september og oktober, hvor æggene udklækkes, og de små skildpadder helst skal kravle så uforstyrret som muligt ned i vandet. Det anslås, at her er et sted mellem 600 og 700 skildpadder, som hvert år lægger æg i sandet, de fleste af dem af den truede art. Mange steder i Laganas lokkes der med sejlture ud for at se skildpadderne. »Glass Bottom Boats« står der over det hele, og den slags sejlture er da også fine. Man vil med stor sandsynlighed se en skildpadde eller to. Vi fik dog den idé at tage en cykelbåd ud i den brede bugt ved Laganas for at komme lidt tættere på dyrene, som vi havde hørt var mest aktive om eftermiddagen. Vi var armeret til tænderne med snorkelgrej og kameraer til brug både over og under vandet. Og en god portion tålmodighed. - Sejl over til højre i bugten, men ikke længere ud end den røde bøje, for så får i en bøde på 500 euro, lød det fra bådudlejeren. Javel. Vi så omkring to håndfulde skildpadder, som svømmede alene rundt, og da børnene først fik taget mod til sig, hoppede de i vandet og svømmede rundt mellem dyrene.  Da min søn på 14 år rørte ved en af skildpaddernes skjold, imod hans fars råd, vendte den sig om imod ham og stirrede direkte ind i øjnene i flere sekunder. - Den frontede mig sgu! jublede han. - Reelt set er det jo en dinosaurus, kommenterede hans storebror. Skildpadde i Grækenland.Fold sammenLæs mereFoto: Yasuyoshi Chiba. Den slags naturoplevelser er uvurderlige og meget mere værd en at se dyr i fangenskab. Men behøver strengt taget ikke bevæge sig ud i bugten for at få et glimt af skildpadderne. Man kan også være heldig eller uheldig, alt efter temperament, at møde dem inde på ret lavt vand. De første 100 meter ud fra stranden er vandet kun godt og vel en meter dybt, og måske tre til fire meter længere ude i det meget klare vand. Hvis man svømmer rimeligt godt og har en dykkermaske med, venter der store oplevelser. Pigen på otte år og undertegnede blev på vandcyklen, men det gjorde ikke oplevelsen mindre.",
        "metadata": {
            "source": "https://www.berlingske.dk/rejser/graesk-skildpadde-paradis",
            "image_url": "https://berlingske.bmcdn.dk/media/cache/resolve/image_x_large/image/32/324097/7175473-grkenland.jpg",
            "publication_time": "Onsdag d. 19. februar 2014, kl. 08.00",
            "author": "Jacob Wendt Jensen",
            "related_links": [],
            "attachments": []
        }
    }
}