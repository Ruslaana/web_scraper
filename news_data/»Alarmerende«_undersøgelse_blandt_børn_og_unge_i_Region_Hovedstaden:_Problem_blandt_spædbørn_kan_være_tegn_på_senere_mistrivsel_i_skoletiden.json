{
    "version": "1.0",
    "document": {
        "id": "https://www_berlingske_dk/indland/alarmerende-undersoegelse-blandt-boern-og-unge-i-region-hovedstaden",
        "title": "»Alarmerende« undersøgelse blandt børn og unge i Region Hovedstaden: Problem blandt spædbørn kan være tegn på senere mistrivsel i skoletiden",
        "content": "Nogle af dem kan ikke lide at gå i skole. Nogle har problemer med kammeraterne eller manglen på samme. Andre har det ikke godt i hjemmet. Blandt udskolingseleverne i Region Hovedstaden udviser 10,8 procent af børnene mindst ét tegn på mistrivsel. Det er en af konklusionerne i enny rapport, udarbejdet af Statens Institut for Folkesundhedsvidenskab, der bygger på sundhedsplejerskernes journaler fra regionens 17 kommuner og omfatter 23.835 børn og unge. Her fremgår det også, at en stor andel børn og unge har en psykiatrisk diagnose, inden de fylder 16 år. Næsten 12 procent, fortæller rapportens hovedforfatter, videnskabelig assistent Lis Marie Pommerencke, i en pressemeddelelse. »Det kan være adhd, mental retardering eller en adfærds- eller en følelsesmæssig forstyrrelse, såsom angst, spiseforstyrrelse eller ocd,« siger hun. Resultaterne er alarmerende og kalder på handling, mener Peter Westermann (SF), formand for Region Hovedstadens Social- og Psykiatriudvalg. »Desværre bekræfter rapporten indtrykket fra vores børne- og ungepsykiatri af, at rigtig mange børn og unge er ramt af mistrivsel og psykisk lidelse,« siger han. »Rapporten viser med al tydelighed, at vi allerede fra en meget tidlig alder kan og skal gøre endnu mere for at sætte tidligt ind med støtte og behandling til de børn og unge, der mistrives, og også med hjælp til deres familier.« At mistrivslen viser sig tidligt, understreges også i rapporten. Børn, der i indskolingsalderen havde problemer i forhold til deres jævnaldrende, har fire gange så høj risiko for at blive diagnosticeret med en psykisk udviklingsforstyrrelse senere. Rapporten viser også, at tidlige spiseproblemer kan være et tegn på mistrivsel senere. Børn, hos hvem sundhedsplejersken har noteret problemer med ernæring og spisning inden for det første leveår, har øget risiko for at mistrives i skolen i udskolingsalderen, lyder det. »Resultaterne viser, at sundhedsplejersken spiller en vigtig rolle i at opspore de børn, der ikke trives, og som er i risiko for senere psykisk mistrivsel eller psykisk sygdom,« siger forskningsleder ved Institut for Folkesundhedsvidenskab Katrine Rich Madsen. »Sundhedsplejersken møder barnet og dets familie i første leveår og ved ind- og udskolingsundersøgelsen og er derfor med til give de mest sårbare børn og deres familier den støtte og vejledning, der er nødvendig for at forebygge yderligere udvikling af psykisk mistrivsel og psykisk sygdom.« Dermed håber forskningslederen, at den nye rapport kan bruges til at sætte fokus på, at man bør styrke og systematisere tidlig hjælp til sårbare børn og unge.",
        "metadata": {
            "source": "https://www.berlingske.dk/indland/alarmerende-undersoegelse-blandt-boern-og-unge-i-region-hovedstaden",
            "image_url": "https://berlingske.bmcdn.dk/media/cache/resolve/image_x_large/image/163/1633687/24311284-skolegrd.jpg",
            "publication_time": "Søndag d. 08. januar 2023, kl. 08.32",
            "author": "Anne Baungaard",
            "related_links": [],
            "attachments": []
        }
    }
}