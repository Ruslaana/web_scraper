{
    "version": "1.0",
    "document": {
        "id": "https://www_berlingske_dk/synspunkter/kunstig-intelligens-til-eksamen-skal-hjaelpe-de-svageste-studerende",
        "title": "Kunstig intelligens til eksamen skal hjælpe de svageste studerende: Universitetet bliver en »børnehave«, advarer tidligere lektor",
        "content": "For tiden pågår der store diskussioner, om hvorvidt – og i bekræftende fald i hvilket format – kunstig intelligens (ai) skal spille en rolle på landets uddannelsesinstitutioner. Det er en stor diskussion. I det følgende vil jeg pege på et konkret eksempel, hvor man nu indfører ai med en række – efter min opfattelse – problematiske begrundelser. På Aarhus Universitet havde man faktisk først forbudt brug af ai ved eksamener, men nu har man skiftet synspunkt, så brug af ai nu i stedet fremmes. Prodekan for uddannelse ved fakultetet ARTS Niels Lehmann, som har været en af de ledende kræfter i universitetets pædagogiske deroute,har 8. februar forklaretsig til universitetets avis, Omnibus.dk. Lehmann angiver fire begrundelser for universitetets nye holdning. Tre af dem er samlet i dette citat: »Hovedrationalet for at åbne for brugen er, at kandidaterne får brug for GAI-kompetencer (generative kunstigt intelligente værktøjer, red.) på arbejdsmarkedet. Men den anden årsag er, at det kan bruges som et læringsredskab, som – hvis det bruges rigtigt – bidrager anseligt til at forbedre læringsprocesserne. I arbejdsgruppen har vi kigget på nogle undersøgelser, som prøvede at afgøre, hvem der vinder mest ved at anvende det. Og det ser ud til, at de studerende, der normalt klarer sig på niveau med den nederste halvdel, bliver løftet mere end den øverste halvdel. Det vil sige, at der faktisk også er et demokratiseringspotentiale i at bruge det.« Lad os se på de fire begrundelser: For det første siger Lehmann, at arbejdsgiverne efterspørger ai, og at arbejdsmarkedet har brug for ai-kompetencer. Men universitetet skal ikke indrette sig efter »arbejdsgivere« eller »arbejdsmarkedet«. Med sin begrundelse bekræfter Lehmann det universitetsfilosofiske kollaps, som Aarhus Universitet har gennemgået siden omkring 2011, og som allerede lå i universitetsloven fra 2003. For det andet mener Lehmann, at ai forbedrer læreprocesserne. Men der tager han fejl. Kunstig intelligens forværrer snarere læreprocesserne, fordi den tager den direkte vekselvirkning mellem selvet og verden, dvs. dannelsen, ud af pædagogik og videnskab. Dermed forfalder tænkningen, og det er jo ikke så lidt. Et ledsagende problem er, at ai-tekster jo ikke har en forfatter, og at dens tekst skifter fra minut til minut. Robottens svar er helt individualiserede og umulig at genfinde. Desuden vrimler de nye chatbots med intimiderende anklager, falske citater og oplysninger, som ikke kan kontrolleres af en borgerlig og videnskabelig offentlighed, som normale internetartikler trods alt kan. De studerende bør derimod møde en bog eller en artikel, der har en forfatter, som selv har tænkt, og som alle andre også kan studere, og som den studerende derpå selv skriver om til sin lærer eller andre steder. For det tredje mener Lehmann, hvilket står et andet sted i interviewet end i ovenstående citat, at en god konsekvens af universitetets nye regler er, at også den almindelige undervisning dermed tvinges til at inddrage ai. Med dette tredje punkt udbredes ai-logikken til hele universitetspædagogikken som sådan, som dermed kollapser. Denne mekanisme forstærkes på AU, hvor det – i overensstemmelse med skolereformens læringssyn – er læring frem for dannelse, der svinger den pædagogiske taktstok. For det fjerde mener Lehmann, at ai gør de svage studerende bedre, og at indførelsen af ai derfor er et demokratisk tiltag. Dette punkt er meget pinligt for universitetet. Jeg er faktisk målløs. Lehmann satser på en »hurtig indfasning«. Det kaldes også for en »inkluderende tankegang«! Vi er i skolereformens børnehave. Lehmann og Aarhus Universitet understøtter med deres udmelding aktivt en hel ideologi, som vel at mærke meget hurtigt får afledte effekter rundt omkring i det øvrige uddannelsessystem og i samfundet mere bredt. Universitetet er ikke sit ansvar voksent. Lehmanns chef, den helt nye dekan Maja Horst, delte straks artiklen på mediet X.  Vi har tænkt rigtig meget over hvordan vi skal integrere kunstig intelligens i vores undervisning og eksamen på@AarhusUniNu kommer første skridt i retning af at gå fra  en ”forbudt, hvis ikke tilladt” til en ”tilladt, hvis ikke forbudt”-logik.https://t.co/2c4z5U4Ugo Horst har selv skrevet en hel bog om universiteter, der bekræfter Lehmanns linje til fulde. Hendes første handling som ny dekan var at genansætte den i pædagogiske kredse meget kontroversielle konkurrencestatstilhænger Claus Holm, som leder af DPU. Holm har været en centralt placeret ideolog i læringsideologiens udbredelse siden 2008. Det er »kunstig intelligens«. Thomas Aastrup Rømer er forfatter, ph.d. i læringsteori og seniorrådgiver ved Tænketanken Prospekt ",
        "metadata": {
            "source": "https://www.berlingske.dk/synspunkter/kunstig-intelligens-til-eksamen-skal-hjaelpe-de-svageste-studerende",
            "image_url": "https://berlingske.bmcdn.dk/media/cache/resolve/image_x_large/image/177/1771382/24652329-dette-punkt-er-meget-pinligt-for-universitetet-j.jpg",
            "publication_time": "Onsdag d. 06. marts 2024, kl. 13.03",
            "author": null,
            "related_links": [],
            "attachments": []
        }
    }
}