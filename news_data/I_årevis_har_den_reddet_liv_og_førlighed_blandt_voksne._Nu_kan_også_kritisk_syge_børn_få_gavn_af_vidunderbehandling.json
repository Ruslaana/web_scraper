{
    "version": "1.0",
    "document": {
        "id": "https://www_berlingske_dk/indland/i-aarevis-har-den-reddet-liv-og-foerlighed-blandt-voksne-nu-kan-ogsaa",
        "title": "I årevis har den reddet liv og førlighed blandt voksne. Nu kan også kritisk syge børn få gavn af vidunderbehandling",
        "content": "Den har i årevis reddet liv blandt voksne patienter, som rammes af en livstruende hjerneblødning eller blodprop i hjernen. Nu kan også kritisk syge børn i Danmark få tilbudt en opsigtsvækkende behandling, der betegnes som et af de største fremskridt i den medicinske verden meget længe. Det oplyser Rigshospitalet, der i en undersøgelse nu har påvist, at også børn, som rammes af apopleksi, vil have gavn af en stor akut operation, en såkaldt trombektomi. Ved indgrebet fører læger et plastikrør gennem lysken og op til hjernen og opløser eller »suger« blodproppen ud, så den kun anretter minimal eller slet ingen skade. Behandlingen har hidtil primært været anvendt på voksne patienter, mens børn med en apopleksi har modtaget medicinsk behandling med aspirin. Men det vil ændre sig nu og kan blive et betydeligt fremskridt i behandlingen af blodpropper og blødning i hjernen, som er en hyppig årsag til død og alvorlige senfølger og handicap. Resultaterne i undersøgelsen indikerer således, at prognosen ser ud til at være bedre for børn, der behandles med trombektomi, end dem, som modtager konservativ behandling med aspirin, oplyser en af forskerne bag undersøgelsen, Julie Brix Bindslev, i en pressemeddelelse. I alt 133 børn med blodprop i hjernen har været inkluderet istudiet. Heraf havde 21 procent såkaldte storkarsokklusioner – tilstopning af hjernens store kar – og blandt dem blev den ene halvdel behandlet med trombektomi og den anden halvdel med aspirin. I studiet fik 50 procent af børnene i aspiringruppen alvorlige senfølger, mens det tal kun var 35 procent for børn behandlet med trombektomi, og det er vigtig viden, understreges det. Børn har således konsekvent været udelukket fra de store lodtrækningsstudier, som har undersøgt effekten og sikkerheden af behandling med trombektomi, påpeger forskerne. »Der har derfor været en tilbageholdenhed med at tilbyde trombektomi til børn, som dermed er blevet afskåret muligheden for en potentielt livreddende behandling,« siger Julie Brix Bindslev. 12.500 danskere bliver hvert år ramt af en blødning eller blodprop i hjernen, der i 25-30 procent af tilfældene er »stor«. Syv procent af alle dødstilfælde herhjemme skyldes en apopleksi, og selvom sygdommen altovervejende forekommer hos voksne, er der også børn, som rammes. Det anslås, at der i Danmark hvert år er mellem 30 og 60 børn, som får en apopleksi, der kan give alvorlige mén og koste dem livet. Sådan foregår trombektomi.Fold sammenLæs mereFoto: Poul Malling. Trombektomibehandlingen har eksisteret i en årrække, men fik for alvor vind i sejlene herhjemme omkring 2015, hvor flere studier dokumenterede, at det markant reducerede risikoen for handicap, hvis behandlingen gives inden for seks timer, og i nogle tilfælde helt op til 24 timer efter at symptomerne havde vist sig i form af for eksempel lammelser og talebesvær. Resultaterne har været opsigtsvækkende. Før var det blot en ud af fem, som blev ramt af en stor blodprop i hjernen, der endte med at blive i stand til at klare sig selv og bo i egen bolig, sørge for mad, indkøb, personlig hygiejne og så videre. Ved brug af trombektomi er det nu cirka hver anden, der kommer til at kunne klare sig selv, og hver tredje får slet ingen eller kun få mén. Samlet har det betydet, at antallet af trombektomier i Danmark er vokset fra omkring 300 i 2016 til op mod750i dag. Behandlingen vurderes blandt andet at være blevet brugt, daprins Joachimi 2018 blev ramt af en blodprop i hjernen og efterfølgende gennemgik en operation på et hospital i Toulouse. De gode danske resultater i behandling af børn understøttes også af et internationalt studie, hvor tendensen ligeledes var, at de børn, der modtog trombektomi, klarede sig bedre på den anden side. »Den type forskning viser, at når børn kommer ind med symptomer på blodprop i hjernen, er det vigtigt med en akut vurdering af, om trombektomi er den rette behandling. Begge studier bidrager med evidens til, at behandlingen med trombektomi er sikker og øger sandsynligheden for, at barnet får færre mén,« siger seniorforfatter på studiet Thomas Clement Truelsen. Studiet har modtaget støtte fra Novo Nordisk Fonden, Elsass Fonden og Institut for Klinisk Medicin ved Københavns Universitet.",
        "metadata": {
            "source": "https://www.berlingske.dk/indland/i-aarevis-har-den-reddet-liv-og-foerlighed-blandt-voksne-nu-kan-ogsaa",
            "image_url": "https://berlingske.bmcdn.dk/media/cache/resolve/image_x_large/image/187/1874965/24863774-brn-bliver-kan-ogs-blive-ramt-af-en-hjernebldni.jpg",
            "publication_time": "Lørdag d. 04. januar 2025, kl. 18.39",
            "author": "Flemming Steen Pedersen",
            "related_links": [],
            "attachments": []
        }
    }
}