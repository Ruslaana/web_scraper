{
    "version": "1.0",
    "document": {
        "id": "https://www_berlingske_dk/eksistens/ofte-er-det-kaerlighed-som-goer-kvinder-kriminelle-en-daarlig-kaereste",
        "title": "Ofte er det kærlighed, som gør kvinder kriminelle: »En dårlig kæreste er farlig – og det er en dårlig ekskæreste også«",
        "content": "Hun havde bedt ham om at pakke sine ting og flytte. Relationen var kuldsejlet, og hun var træt af det rend af mennesker, som kom i hjemmet for at købe stoffer. Han, der var misbruger og pusher, var rasende over at blive smidt ud og låste hende inde på toilettet, mens han travede frem og tilbage foran badeværelsesdøren med en kniv og på truende vis klargjorde, at hvis ikke han fik lov at blive i lejligheden, ville han stikke hende. Så tog fanden ved hende, beskriver hun. Hun sparkede døren op og for imod ham. Han blev overrasket, fægtede med kniven, snittede hende i armen og tabte den så. »Inden jeg nåede at tænke over, hvad jeg gjorde, samlede jeg kniven op fra gulvet og stak ham en gang i maven,« fortæller hun og erindrer, at der var meget blod, og at hun instinktivt blev bange for, at han, som på det tidspunkt var hendes kæreste, ville dø. Hun ringede selv 112 og fortalte om sin ugerning. Malene hedder kvinden, og trods sine kun 31 år har hun brugt seks af dem på at afsone en dom for drabsforsøg på sin nu ekskæreste, som med nød og næppe overlevede knivstikket. I dag er det knap fire år siden, at Malene blev løsladt, og hun er blandt de syv dømte kvinder, hvis historie læseren præsenteres for i den nye bog »Kriminelle kvinder«, som journalist Kristina Antivakis, rets- og chefpsykolog Tine Wøbbe og retspsykiater Mette Brandt-Christensen har skrevet i fællesskab, efter tidligere at have skrevet om kriminelle mænd. Bogen er på mange måder en sjældenhed, fordi netop kvinder er et særsyn i den kriminelle verden. Især den del, der handler om personfarlig kriminalitet. Kvinder fylder således forsvindende lidt i kriminalitetsstatistikkerne sammenlignet med mænd, og som fænomen gør det dem fascinerende såvel som uhyggelige. Hvem er de, spørger bogen – og hvordan endte de med at bryde loven?  Mette Brandt-Christensen er en af landets førende og mest erfarne retspsykiatere, og det er vigtigt for hende at understrege, at »Kriminelle kvinder« ikke er en lærebog. »I stedet er det en bog, som skal åbne et lille vindue ind til den her særlige og normalvis lukkede verden. De kriminelle kvinder er så få, især ved alvorlig kriminalitet, så vi syntes, at det var spændende at se, om der var nogle fælles kendetegn, og på den måde pege på nogle opmærksomhedspunkter,« siger Mette Brandt-Christensen. Og opmærksomhedspunkter er der rigeligt af, viser det sig. En belastet opvækst går – ikke overraskende – igen i mange af kvindernes historier, ligesom flere af de dømte kvinder har diagnoser eller misbrug inde på livet, men det mest iøjnefaldende er på mange måder betydningen af deres romantiske relation til en mand. Hvem de har valgt som partner så at sige: »En dårlig kæreste er farlig – og det er en dårlig ekskæreste også,« som Mette Brandt-Christensen meget præcist opsummerer det. Hvad er dårlig? »Det er en, som har kontrollerende, isolerende, truende og voldelige karaktertræk, og som kan spinde den enkelte kvinde ind i et psykologisk net, hun ikke kan bryde ud af. Og så er der mange, som har en dejlig forestilling om, at den slags ikke rammer velfungerende kvinder, men det er desværre ikke rigtigt. Der bliver bare ikke talt så meget om det,« siger hun. Det meste af kvinders personfarlige kriminalitet sker således i de helt nære relationer: »Vi kan se, at de kvinder, som ender med at begå den form for kriminalitet, typisk har været under pres fra en kæreste eller ekskæreste, som eksempelvis overfalder dem, hvorfor de handler i, hvad der kan forstås som selvforsvar eller forsvar for børnene, i et forsøg på ikke selv at blive slået ihjel,« siger Mette Brandt-Christensen og henviser til, at det suverænt mest almindelige er, at kvinder og børn bliver dræbt af mænd, og ikke omvendt. Faktisk er de pågældende kriminelle kvinder ofte overraskede over, at tingene endte, som de gjorde, for det var sjældent intentionen: »De undrer sig over sig selv og forstår nærmest ikke, at det kom helt derud. Hvordan kunne det ske? Det er jo ikke mig, siger de. Og vi kan også se, at det ofte er relationelle omstændigheder, der driver dem. Den drabsdømte kvinde har sjældent planlagt drabet på forhånd,« siger hun. Bogen »Kriminelle kvinder« er ikke en lærebog. Til gengæld er den et indblik ind i en verden, som få kender til, fordi de kriminelle kvinder er så lille en gruppe sammenlignet med de kriminelle mænd.Fold sammenLæs mereFoto: Niels Ahlmann Olesen. »Ved du godt, at du er gravid, og at du er otte uger henne,« spurgte lægen Malene forud for den skæbnesvangre dag, hvor hun stak sin kæreste med kniv og siden blev idømt seks års fængsel. Det vidste hun ikke, men endte med at føde barnet, en dreng, og give ham fra sig: »Jeg havde indset, at jeg ikke kunne passe på ham. Jeg kunne ikke engang passe på mig selv, så jeg vidste, at jeg skulle aflevere ham til plejeforældrene,« siger Malene i bogen. Netop graviditet og forældreskab fylder mere hos de dømte kvinder, end det gør for mange af de dømte mænd, opdagede Mette Brandt-Christensen og hendes to medskribenter ligeledes i mødet med kvindernes fortællinger. De talte mere om og bekymrede sig mere for de børn, der skulle undvære deres fængslede mor, end mændene på noget tidspunkt gjorde. »De har allesammen lyst til at tage sig af deres børn, og nogle af dem erkender ovenikøbet også, at de ikke kan. Fem af de syv kvinder i bogen er mødre, og de har alle fem kontakt til børnene, ligesom børnene fylder meget i kvindernes bevidsthed, også mere end tilfældet var for de kriminelle mænd,« siger Mette Brandt-Christensen. Det er svært ikke at læse bogen og tænke, at meget af dårligdommen er nedarvet, og at de dømte kvinders børn også risikerer at gå en svær fremtid i møde. Ikke mindst fordi det fremgår, hvordan flere af deres børn allerede kæmper med problemer. Den læsning er Mette Brandt-Christensen enig i: »Man kan virkelig blive nedtrykt over indsatsernes effekt,« siger hun, hvis håb imidlertid er, at bogens casehistorier bringer os nærmere kvindens bevæggrunde for at begå kriminalitet, så den rette hjælp kan tilbydes, også når hun igen skal begå sig i en hverdag væk fra fængslet. For Malenes vedkommende udspiller den hverdag sig i dag på et bosted i Nordjylland, hvor hun er mandsopdækket af to pædagoger, der skal hjælpe hende til at leve et liv uden misbrug og kriminalitet. Hun er ked af sit liv, som det har været indtil nu, fortæller hun, men finder glæde ved naturen, styrketræning og vinterbadning. Hun ønsker sig »brændende« at få sin søn hjem. Indtil det måtte ske, gentager hun hver dag den samme sætning foran spejlet på sit værelse i et forsøg på at holde humøret højt. Hun siger: »Det skal blive en god dag i dag.«",
        "metadata": {
            "source": "https://www.berlingske.dk/eksistens/ofte-er-det-kaerlighed-som-goer-kvinder-kriminelle-en-daarlig-kaereste",
            "image_url": "https://berlingske.bmcdn.dk/media/cache/resolve/image_x_large_vertical/image/190/1905217/24920269-retspsykiater-mette-brandt-christensen.jpg",
            "publication_time": "Søndag d. 30. marts 2025, kl. 19.07",
            "author": "Pernille Dreyer",
            "related_links": [],
            "attachments": []
        }
    }
}