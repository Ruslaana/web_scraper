{
    "version": "1.0",
    "document": {
        "id": "https://www_berlingske_dk/kommentar/hvorfor-opfoerer-imf-sig-som-en-noedhjaelpsorganisation",
        "title": "Hvorfor opfører IMF sig som en nødhjælpsorganisation?",
        "content": "Hvem skal rydde op i det uundgåelige økonomiske kaos i vækstmarkedslandene, hvis inflationen bider sig fast og tvinger USAs centralbank, Federal Reserve, til at begynde at sætte renten kraftigt op? Normalt er det Den Internationale Valutafond, IMF, der har til opgave at redde lande væk fra afgrundens rand. Men det synes fonden lige nu ikke at være tilfreds med. Frem for at følge sin traditionelle rolle med at hjælpe kriseramte gældslande til at hjælpe sig selv, har IMF i stedet forsøgt at forvandle sig til en nødhjælpsorganisation. Det er selvfølgelig sjovere at være julemanden end Dickens’ nærige Scrooge, og de rige lande giver alt for lidt i ulandsbistand. Jeg har længe talt for at etablere en global CO2-bank, som kan kanalisere bistand og teknologi videre. Der er også et overbevisende argument for at omstrukturere sundhedsorganisationen WHO og give den midler til at bekæmpe pandemier. Men i en verden, hvor de private kapitalstrømme langt overgår officielle ulandslån, har IMFs traditionelle låneordninger stadig en kritisk rolle at spille i at afbøde og styre gennem finanskriser. Den rolle har IMF opgivet under pandemien, og det bliver svært at få den tilbage igen. I starten af coronakrisen gav det god mening at dele penge ud uden nogen særlige betingelser. Men da IMF stadig har struktur af en låneorganisation, bliver fonden i sidste ende nødt til at få pengene tilbage, hvis ikke den selv skal gå bankerot. For at få en idé om, hvordan det scenario kunne se ud, behøver man blot kigge på situationen med Argentina, der i 2018 fik et massivt lån på 57 milliarder dollar fra IMF på usædvanlig lempelige vilkår og nu vægrer sig ved at betale pengene tilbage. Der er flere nyere tilfælde, hvor fraværet af betingelser har stukket i øjnene. Bør IMF virkelig give lån stort set uden betingelser til en regering, der begrænser importen af fødevarer, selvom befolkningen er underernæret, hvis det bare forværrer problemer, som regeringen selv har skabt med sine valutarestriktioner? Det har IMF faktisk gjort medNigeriai 2020. I andre tilfælde har fonden været ekstraordinært generøs i sine normalt forsigtige landevurderinger og givet det gyldne stempel til lande med eksploderende gældsbyrder, som kun under de mest optimistiske scenarier har udsigt til at stabilisere sig. Et sådant eksempel er2021-rapporten for Ghana. Og fonden har været endnu mere velvillig i forhold til store vækstlande som Brasilien og Sydafrika – igen ud fra det argument, at den absolut vigtigste prioritet er at håndtere pandemien, selvom deres gæld vokser kraftigt, inflationen er på vej op, og der er voksende problemer i banksektoren. De manglende betingelser for lån er bevidste. Under pandemien har IMF kraftigt udvidet brugen af sit særlige instrument for hurtig finansiering,Rapid Financing Instrument, hvor lande kan få lån uden at gå med til et »fuldt« tilpasningsprogram (i praksis med kun få eller slet ingen betingelser). Endnu mere synligt har IMF overtalt sine medlemslande til at godkende en kriseudstedelse på 650 milliarder dollar i særlige trækningsrettigheder, fondens reservevaluta, der stort set heller ikke indebærer nogen betingelser. De særlige trækningsrettigheder er i bund og grund direkte bistand til alle IMFs medlemslande inklusive Rusland og Iran. Men da trækningsrettighederne har en forældet struktur, får udviklingslande kun en lille bid af kagen. Der er stærke argumenter for at omlægge hele den finansielle struktur i både IMF og søsterorganisationen Verdensbanken, så de primært deler midler ud i form af direkte tilskud frem for lån. Jeg har netoptalt for en sådan omlægningi årtier, og på det seneste er ideen begyndt at fåseriøs opmærksomhed. Med sin nuværende struktur vil IMF hurtigt løbe tør for penge, hvis den bare eftergiver alle sine lån, hvilket er, hvad nogle ngo'er jævnligt beder fonden gøre. Det kan kun undgås, hvis de rige lande går med til at skyde nye penge i fonden, og det virker de ikke optændt på. En helt afgørende betingelse bør være, at penge fra IMF ikke bare bruges til at betale private kreditorer. Analyser har vist, at det netop er, hvad der sketei 1980erne– og igen er sket for nylig. Samtidig er statsejede kinesiske banker, der låner ud til private markedsrenter, også blevet en faktor at holde øje med. Det bør derfor være muligt at sikre, at IMF-lån ikke går til at betale kinesiske lån tilbage. Der er slående paralleller mellem et velmenende IMF og et velmenende Fed, der nu også ønsker at skabe større lighed. Efter længe at have vurderet, at den skarpt stigende inflation blot er forbigående, står Fed nu med et dilemma. Hvis ikke Fed strammer sin pengepolitik nok i det kommende år (og risikoen for det er langt større, end man erkender i den officielle retorik), så kan inflationen bide sig fast. Men hvis Fed strammer for hurtigt op, bliver resultatet en recession. Der er også reel mulighed for stagflation. På samme måde er IMF nu nødt til at træffe nogle valg i forhold til sine kerneopgaver med at overvåge de enkelte lande. Den grumme situation i vækstmarkeds- og udviklingslandene kalder bestemt på stor sympati, men IMF er ikke Verdensbanken, der netop er en nødhjælpsorganisation. Tværtimod er bestemte betingelser for IMF-lån afgørende for at sikre et stabilt finanssystem og undgå, at pengene ikke ender med at finansiere kapitalflugt, tilbagebetaling af lån til udenlandske kreditorer eller korruption. Pandemien vil ikke forsvinde uden lige, og det bør IMFs traditionelle rolle heller ikke. Kenneth Rogoff er tidligere cheføkonom i Den Internationale Valutafond (IMF) og professor i økonomi og offentlig politik ved Harvard University. Copyright: Project Syndicate, 2021.www.project-syndicate.org Oversat af Bibi Christensen ",
        "metadata": {
            "source": "https://www.berlingske.dk/kommentar/hvorfor-opfoerer-imf-sig-som-en-noedhjaelpsorganisation",
            "image_url": "https://berlingske.bmcdn.dk/media/cache/resolve/image_x_large/image/150/1503134/23974088-imf-belarus.jpg",
            "publication_time": "Lørdag d. 15. januar 2022, kl. 12.48",
            "author": null,
            "related_links": [],
            "attachments": []
        }
    }
}