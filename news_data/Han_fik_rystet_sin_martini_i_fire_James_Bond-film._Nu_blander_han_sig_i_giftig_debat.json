{
    "version": "1.0",
    "document": {
        "id": "https://www_berlingske_dk/kultur/han-fik-rystet-sin-martini-i-fire-james-bond-film-nu-blander-han-sig-i",
        "title": "Han fik rystet sin martini i fire James Bond-film. Nu blander han sig i giftig debat",
        "content": "Der er få konstanter i en urolig verden. En af dem er Bond. James Bond. Eller hvad? Nu skal legenden 007 i en ny retning efter 25 film, som er produceret af den berømte Broccoli-familie. Filmserien er overtaget af den amerikanske gigant Amazon, der vil modernisere den. Men hvordan? Indtil videre er intet på tapetet endnu, men snakken om en ny James Bond-film er mere aktuel, end den har været i flere år. Siden den første filmatisering i 1962 med Sean Connery i hovedrollen har James Bond været blandt de mest ikoniske helte på det hvide lærred, men den amerikanske overtagelse vækker nu bekymring hos fans af den populære filmserie. »Fansene er bange for, at Amazon gør det samme, som da Disney overtog »Star Wars«. Man er simpelthen bange for, at der kommer så mange tv-serier og spinoffs om James Bond, at man dermed oversvømmer markedet og udhuler kerneproduktet,« fortæller Casper Nielsen, journalist og indehaver afbond-bloggen.dk. Amazon, der er ledet af den ultrarige Jeff Bezos, har betalt770 millioner pund– eller næsten syv milliarder kroner – for rettighederne til James Bond. Nu spekulerer både fans og filmnørder i,  om vi kommer til at se en mere amerikaniseret og woke James Bond, eller om Amazon holder fast i dogmet om, hvordan en »rigtig« James Bond skal være. Den legendariske figur James Bond – eller agent 007 – blev skabt af den britiske forfatter Ian Fleming, der udkom med sin første roman om den flotte og handlekraftige efterretningsagent i 1953. Den første bog var i øvrigt »Casino Royale«, der senere blev indspillet som film med vores egen Mads Mikkelsen i en stor birolle.  James Bond har igennem alle årene været en hvid britisk mand med en forkærlighed for martinier (»shaken, not stirred«), og sådan bør det blive ved med at være, mener en af dem, der rent faktisk har spillet rollen. Pierce Brosnan, der spillede James Bond i fire film op igennem 1990erne og 00erne, har blandet sig i debatten og udtrykt et klart ønske om, at agent 007 forbliver britisk, og at Amazon behandler overtagelsen med respekt. »Det har krævet mod for dem at give slip,« siger stjerneskuespilleren med henvisning til den berømte producerfamilie, anført af Barbara Broccoli, der har ejet rettighederne til James Bond-universet i årtier. »De vil stadig have noget at skulle have sagt, og jeg håber, at Amazon behandler arbejdet og karakteren med værdighed, fantasi og respekt,«fortæller Pierce Brosnan til The Telegraph. Pierce Brosnan er ganske vist selv irer, men hans britiske forlangende bliver nu mødt, tyder alt på. Pierce Brosnan er irer, men er kendt som det mest berømte britiske filmikon af dem alle: James Bond.Fold sammenLæs mereFoto: Angela Weiss/AFP/Ritzau Scanpix. Det fremgår afDaily Mail, som har været i kontakt med en intern kilde hos Amazon. »Der har været så mange fejlagtige rygter om Bonds fremtid. Amazon er forpligtet til at holde Bonds ånd i live, og det betyder, at han skal være britisk eller fra Commonwealth – og han skal være mand,« konstaterer kilden. Følger man bookmakerne, er skuespillere som Aaron Taylor-Johnson, James Norton og Theo James favoritter til at skulle have deres martini rystet i rollen som agent 007. Den danske Bond-blogger Casper Nielsen mener, at der er brug for at nytænke, hvad James Bond skal kunne i 2025, hvor en spiritus- og dameglad agent i en dyr og modificeret sportsvogn ikke er lige så populær som for 20 år siden. Han mener dog, at det vil være forkert at ændre James Bonds grundkarakter: »Man bør sige: Vi tør godt lave en politisk ukorrekt film, fordi vi filmatiserer en mand, som er politisk ukorrekt. Så kan der laves nogle stærke modkarakterer, der smækker hans mandschauvinisme tilbage i hovedet på ham.« Han hæfter sig også ved, at James Bond skal på en mission, der er potentielt farligere end nogensinde. Verden i opbrud, USA flytter sig med hastige skridt væk fra Europa, og Storbritannien står som mange andre lande et sårbart sted i den nye verdensorden. Aston Martin DB5 er blandt de mest ikoniske biler, som James Bond har kørt rundt i, og den har altid været kendt for sine mange gadgets, som kunne være alt fra skjulte maskingeværer til roterende nummerplader.Fold sammenLæs mereFoto: Mandel Ngan/AFP/Ritzau Scanpix. Da James Bond blev skabt af forfatteren Ian Fleming, var det også i en tid, hvor det britiske imperium var i forfald. På samme måde har 2025 givet os et nyt verdensbillede, og derfor skal vi tilbage til de gamle dyder fra Flemings bøger, mener Casper Nielsen. »Man kan jo se, hvad der sker i Det Hvide Hus i USA, hvad der sker i Rusland, og hvad der sker i Kina. Det er svært at sige, hvem skurkene er, medmindre du ligesom i gamle dage siger, at England og James Bond er en eventyrprins, der beskytter os allesammen,« mener Casper Nielsen. Casper Nielsen peger på, at det er oplagt at kigge tilbage på gamle film og på det verdensbillede, vi har i 2025, og derfra danne sig en ny heltefortælling. Det er det, der bliver Amazons største opgave. »Kigger vi på de gamle Bond-film med Roger Moore, handler det for skurkene om at forandre verden, hvilket kunne flugte lidt med den aktuelle verdensorden – eller uorden, fordi vi jo har folk som Jeff Bezos, der selv har rumprojekter.« Mulighederne er altså mange. Casper Nielsen og resten af verdens Bond-entusiaster venter i spænding på næste runde med Bond. James Bond.",
        "metadata": {
            "source": "https://www.berlingske.dk/kultur/han-fik-rystet-sin-martini-i-fire-james-bond-film-nu-blander-han-sig-i",
            "image_url": null,
            "publication_time": "Tirsdag d. 11. marts 2025, kl. 14.05",
            "author": "Christoffer Løntoft Baun",
            "related_links": [],
            "attachments": []
        }
    }
}