{
    "version": "1.0",
    "document": {
        "id": "https://www_berlingske_dk/kommentarer/konservativ-eksminister-bakker-op-om-saudi-arabien-som-vm-vaerter",
        "title": "Konservativ eksminister bakker op om Saudi-Arabien som VM-værter: Boykot har aldrig løst problemer",
        "content": "FIFAs beslutning om at tildele Saudi-Arabien værtskabet for VM i 2034 har rejst skarpe debatter om menneskerettigheder, etik og sportens rolle i samfundet. Det er godt, at debatten sættes i gang nu, og vi vil gerne bidrage. Saudi-Arabien har de seneste år trukket overskrifter for sin brug af sport som en strategi for at fremme sit image. Der er dokumenteret menneskerettighedskrænkelser, undertrykkelse af kvinder og lgbtq+-personer samt mangel på arbejdstagerrettigheder som centrale problemer. Disse udfordringer er reelle og skal adresseres. Det store spørgsmål er, hvordan vi bedst bidrager til at skabe forandring. Vi er nødt til at sige det. Det er ikke realistisk at forvente, at alle VM-værtslande er fuldendte demokratier. Særligt nu, hvor VM-slutrunden er udvidet til 48 deltagende hold, kommer kravene til infrastruktur, stadions og meget mere til at begrænse mulige værtsnationer. Men det er afgørende, at FIFA sikrer transparens og åbenhed i sine beslutningsprocesser, og det bør være sådan, at der altid er mindst to bud før valget af værtsland. Over halvdelen af verdens befolkning lever ikke i demokratier. Under ti procent af os lever i det, man ville kalde fuldendte demokratier. Fodbolden skal bygge bro og skabe dialog, ikke lukke døre. Saudi-Arabien er et land, som både Danmark og EU har almindelige diplomatiske relationer med, og som utallige danske virksomheder handler med dagligt, og man kan derfor undre sig over, at det lige netop er fodbolden, der forventes at tage det store ideologiske opgør med Saudi-Arabien. Det er positivt, at mange mennesker og organisationer engagerer sig i debatten om VM i Saudi-Arabien. Menneskerettigheder, bæredygtighed og fodboldens rolle i samfundet er vigtige emner. Når mange aktører – fra menneskerettighedsorganisationer til fodboldfans – tager del i diskussionen, får vi en levende debat, hvor vigtige spørgsmål om etik og ansvar kommer på dagsordenen. Men når nogen taler om at stemme nej (og ovenikøbet boykot), så skylder de svar på, hvordan det at sætte sig over i hjørne med armene over kors skulle bringe mere forandring. FIFA er et verdensforbund med 211 deltagere. En, seks eller ni, der stemmer nej, gør ingen forskel og stækker vores mulighed for dialogbåde i FIFA og med Saudi-Arabien. Fodbold er en meget speciel sport. Den har en unik evne til at samle mennesker på tværs af kulturer og skabe dialog, hvor det ellers kan være vanskeligt. At afholde VM i Saudi-Arabien giver det internationale samfund en platform til at engagere sig direkte med landet og fremme positive forandringer. Dette er dog kun muligt, hvis FIFA stiller klare krav til værtslandet. Vi forventer, at FIFA tager sit ansvar alvorligt og holder Saudi-Arabien op på de løfter, der er givet i forbindelse med buddet. Det indebærer overholdelse af krav om menneskerettigheder, arbejdstagerrettigheder og faninklusion, som både fremgår af VM-kriterierne og af det saudiske VM-budmateriale. Vi har set, hvordan presset under VM i Qatar førte til forbedringer for migrantarbejdere. Det viser, at engagement kan skabe forandring – men kun hvis det følges op af handling og i samarbejde med internationale organisationer og ngo'er. Vi anerkender den frustration og bekymring, mange føler i forhold til beslutningen om Saudi-Arabien som vært. Men vi mener, at dialog og engagement er vejen frem. At boykotte eller lukke døren for samarbejde har aldrig løst problemer. Det har regeringen, Folketinget og DIF slået fast utallige gange. Vores opgave er at sikre, at vi konstant holder FIFA ansvarlig i sit valg af VM-værtslande – og dermed også de pågældende værter. Hvis vi gør det, kan VM i Saudi-Arabien blive mere end en sportsbegivenhed – det kan blive en katalysator for varige forbedringer. Fodbolden har unik mulighed til at skabe forandringer og påvirke verden positivt. Lad os bruge det til at fremme dialog, forståelse og ansvarlighed. Kun gennem deltagelse og dialog kan sporten fortsat være en drivkraft for positive forandringer. Helle Thorning-Schmidt er tidligere statsminister og formand for DBU's Governance- og Udviklingskomité, og Lene Espersen er tidligere udenrigsminister og medlem af DBU’s Governance- og Udviklingskomité ",
        "metadata": {
            "source": "https://www.berlingske.dk/kommentarer/konservativ-eksminister-bakker-op-om-saudi-arabien-som-vm-vaerter",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867528/24850854-fodbolden-skal-bygge-bro-og-skabe-dialog-ikke-luk.jpg",
            "publication_time": "Onsdag d. 11. december 2024, kl. 18.08",
            "author": null,
            "related_links": [],
            "attachments": []
        }
    }
}