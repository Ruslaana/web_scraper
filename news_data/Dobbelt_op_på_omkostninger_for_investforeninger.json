{
    "version": "1.0",
    "document": {
        "id": "https://www_berlingske_dk/aktier/dobbelt-op-paa-omkostninger-for-investforeninger",
        "title": "Dobbelt op på omkostninger for investforeninger",
        "content": "De samlede omkostninger i investeringsforeninger har i flere år været under mistanke for at være en pengemaskine for bankerne. Tilsyneladende går både den årlige formidlingsprovision og det såkaldte emissionstillæg til at betale for bankernes distribution, det vil sige salg af investeringsbeviser til danskerne. Hidtil har investeringsforeninger ellers forklaret, at formidlingsprovisionen gik til rådgivning af kunderne. Men nu har de skiftet synspunkt: Nu går formidlingsprovisionen ikke længere til betaling for rådgivning – med altså for distribution, lød meldingen fra Investeringsforeningsrådet i Berlingske. Men det rejser et nyt spørgsmål: Betaler kunderne så flere gange for distribution til bankerne, da den såkaldte emissionsprovision også dækker for distribution? Professor Carsten Tanggaard fra Aarhus Universitet undrer sig: »Det er interessant, at investeringsforeningerne har opgivet det mangeårige synspunkt, at formidlingsprovision er betaling for rådgivning i bankerne. Investeringsforeningsrådet (IFR) siger nu offentligt, at formidlingsprovision alene er en betaling for distribution, hvilket selvfølgelig er helt korrekt. Men udsagnet er ikke desto mindre lidt af en sensation, når det kommer fra investeringsforeningerne,« siger Carsten Tanggaard og fortsætter: »eg ved ikke, hvorfor de tager betaling for distribution to gange. Det naturlige ville være kun at betale til investeringsforeningen, når distributionen sker, det vil sige ved købet og som en tegningsprovision.« Carsten Tanggaard ser mulighed for, at bankerne både opkræver en årlig formidlingsprovision og et emissionstillæg, fordi de ønsker at sprede omkostningerne til tegning ud over flere år. »Hvis banken skulle tjene det samme som i dag, ville tegningsprovisionen som en engangsbetaling blive meget større end i dag. Min fortolkning er, at betalingen bare er splittet op, så den bliver mindre synlig, og virker mindre end den i virkeligheden er. Det glider nemmere ned hos kunderne, når man tager det år efter år,« siger Carsten Tanggaard. Også direktør og partner Rune Wagenitz Sørensen fra investeringsrådgiverne Miranova undrer sig. »Min fornemmelse er, at kunderne i investeringsforeningerne betaler to gange for den samme ydelse. Det undrer jeg mig over. For mig at se er det høje emissionstillæg endnu et stort skjult gebyr på investeringsbeviserne, hvis vi både betaler for distribution, når vi kommer ind, og hvert år efterfølgende i form af formidlingsprovision. Jeg kan ikke se, hvad man som investor får for de penge,« siger Rune Wagenitz Sørensen. Han undrer sig over, hvorfor det er så dyrt at komme ind i en investeringsforening, mens det næsten er gratis at komme ind i udenlandske ETF-investeringsfonde. Når foreningerne så siger, at kunderne også betaler for distribution løbende hvert år, mener han, det er helt uforklarligt: »Vi tror, at de færreste investorer er klar over, at gebyrerne overhovedet findes. Vi ser det på møder med kunder, der kommer til os fra de store banker. De har ingen anelse om, at de kan komme til at betale tre-fire gange så meget for at købe som for at sælge – og altså derudover også en løbende omkostning for samme ydelse. Det bekræfter efter vores opfattelse, at de høje gebyrer bare er til for at skabe ekstra indtægter til bankerne – frem for at stå mål med det, som investor får som modydelse. Bankerne har her et stort incitament til, at investeringsbeviserne bliver cyklet godt rundt i folks depoter. Men det udløser også store omkostninger og giver lavere afkast. Når vi handler ETF’er og indeksfonde for vores kunder, er prisen for at træde ind og ud markant lavere – helt ned til en 25.-del af danske investeringsbeviser. Derudover er der ikke tilnærmelsesvist så store forskelle på prisen for at købe og sælge,« siger Rune Wagenitz Sørensen. Partner i Bedstpension Gert Nielsen har også svært ved at forstå, hvorfor kunderne skal betale for distribution flere gange, og han har sin egen løsning: »Når foreningerne nu selv siger, at både tegningsprovisionen og formidlingsprovisionen er en betaling for distribution, så kunne man jo fjerne det uhensigtsmæssige incitament, bankerne har til at råde folk til at skifte deres investeringsforeninger ud så ofte som muligt. Bankerne og andre distributører er dem, der tjener på de høje tegningsprovisioner, hver gang folk skifter til en ny investeringsforening.« Ifølge IFR er der intet odiøst i, at kunderne betaler omkostninger til distribution flere gange. For det handler om forskellige former: »Formidlingsprovision er en del af de løbende omkostninger i en investeringsforening og er en løbende betaling til distributørerne for distributionen af fondene. Herved får foreningen nem adgang til et stort kundepotentiale. Tegningsprovisionen er en engangsbetaling til den bank, der gennemfører emissionsaktiviteterne, når der udstedes nye investeringsbeviser,« forklarer direktør i IFR Jens Jørgen Holm Møller.",
        "metadata": {
            "source": "https://www.berlingske.dk/aktier/dobbelt-op-paa-omkostninger-for-investforeninger",
            "image_url": "https://berlingske.bmcdn.dk/media/cache/resolve/image_x_large/image/33/335132/7055661-ifr_gebyrer_business.jpg",
            "publication_time": "Mandag d. 23. december 2013, kl. 06.21",
            "author": null,
            "related_links": [],
            "attachments": []
        }
    }
}