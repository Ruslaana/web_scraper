{
    "version": "1.0",
    "document": {
        "id": "https://www_berlingske_dk/politik/forfalskede-underskrifter-upassende-beskeder-og-et-forhold-til-en",
        "title": "Forfalskede underskrifter, upassende beskeder og et forhold til en mindreårig: Fire medlemmer har forladt Moderaterne",
        "content": "Med Jeppe Søes exit fra Moderaterne tilslutter han sig en flok folketingsmedlemmer, der, efter at de var blevet valgt for Moderaterne, valgte at forlade partiet igen. Berlingske giver dig her et overblik over de frafaldne moderater. Bare en uge efter at Moderaternes nyvalgte folketingsmedlem Kristian Klarskov havde sat sin underskrift på Grundloven, valgte han at forlade Folketinget. Det skete, efter at flere medier havde beskrevet, hvordan han ikke reelt var den succesfulde forretningsmand, han havde udgivet sig for at være. Blandt andet indrømmede Kristian Klarskov selv i et interview medJyllands-Posten, at han ikke kunne nævne én eneste succesfuld virksomhed, som han havde startet. Kristian Klarskov valgte helt at forlade Folketinget og overlod dermed sit mandat til Mohammed Rona. Allerede i august 2023 valgte Jon Stephensen at forlade Moderaterne og i stedet blive løsgænger. Beslutningen kom på baggrund af en lang række møgsager om forfalskede underskrifter i hans tid som direktør på teatret Aveny-T, dårlig ledelse i kulturlivet og upassende beskeder til et 19-årigt medlem af Moderaternes ungdomsparti. Jon Stephensen hævdede selv, at han havde valgt at trække sig efter gensidig aftale med Moderaterne, men i partiet fastholder man, at Jon Stephensen fik at vide, at han ikke kunne vende tilbage fra sin orlov som folketingsmedlem for Moderaterne. Stephensen besluttede sig for at beholde sit mandat som løsgænger i Folketinget. Han har dog indgået en uofficiel alliance med regeringen om at stemme for regeringens politik. Mere eller mindre præcis et år efter valget blev også Mike Fonseca smidt ud af Moderaterne. Fonseca, der erkendte at have et romantisk forhold til en 15-årig pige, fik at vide, at han ikke længere var velkommen i Moderaterne, fordi forholdet var et brud på partiets adfærdskodeks. Mike Fonseca var selv 28 år gammel, da det kom frem, at han havde et forhold til den unge pige. Ligesom Jon Stephensen valgte Mike Fonseca at beholde sit mandat som løsgænger i Folketinget. Torsdag sluttede så også medstifter af Moderaterne Jeppe Søe sig til flokken af forhenværende folketingsmedlemmer for Moderaterne. På baggrund af en lang række historier primært fremført i B.T. valgte Jeppe Søe selv at melde sig ud af Moderaterne, fordi han ikke mente, at ledelsen i partiet håndterede beskyldningerne om et dårligt arbejdsmiljø i partiets sekretariat på en hensigtsfuld måde. Søe mener fortsat, at man bør igangsætte en undersøgelse af problemerne i sekretariatet, men den øvrige ledelse med Lars Løkke Rasmussen i spidsen mener ikke, at der er behov for en sådan. Moderaterne blev valgt ind med 16 mandater. I dag har partiet 13 mandater, fordi Kristian Klarskov som nævnt overlod sit mandat til Mohammed Rona. ",
        "metadata": {
            "source": "https://www.berlingske.dk/politik/forfalskede-underskrifter-upassende-beskeder-og-et-forhold-til-en",
            "image_url": "https://berlingske.bmcdn.dk/media/cache/resolve/image_x_large/image/183/1833528/24787440-moderaternes-jeppe-se-og-mike-villa-fonseca-under.jpg",
            "publication_time": "Fredag d. 06. september 2024, kl. 12.17",
            "author": "Mads Hørkilde",
            "related_links": [],
            "attachments": []
        }
    }
}