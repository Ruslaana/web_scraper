{
    "version": "1.0",
    "document": {
        "id": "https://www_berlingske_dk/scene/4-stjerner-en-munter-time-midt-i-koebenhavn-og-saa-er-det-gratis",
        "title": "4 stjerner: En munter time midt i København – og så er det gratis",
        "content": "Borte med blæsten. Eller medstormenfor nu at tage forestillingens titel på ordet. Den storm, publikum selv er med til at piske op med anvisning fra de insisterende medvirkende, selvom sommeraftenen er nok så vinddovent fredsommelig. Det meste af Shakespeares svanesang, eventyrkomedien »Stormen«, er i hvert fald blæst væk og forsvundet ud over søen i Ørstedsparken. Det tilcyklende, ukuelige frilufts- og fjællebodsteater Shakes koger også denne sommer et af Shakespeares værker ned. De får os lige akkurat nødtørftigt og nogenlunde igennem det basale plot som en undskyldning for fis og ballade, løjer og langkål, spex og spas, gøgl og gakgak. Hele det hårdtarbejdende, uforfængelige skuespillerhold: Anders Budde Christensen, Ari Alexander, Sophie Marie Jeppesen, og Marie Dalsgaard. PR-foto: Gudmund ThaiFold sammenLæs mere I denne omgang altså historien om den eksilerede hertug af Milano, Prospero, der sammen med sin datter slår sig ned på en øde ø, der viser sig ikke at være så øde endda. Han underlægger sig dens oprindelige beboere, det laverestående væsen Caliban og luftånden Ariel, hvis magiske kræfter bliver brugt i hans hævnplan. Den gengældelse, Prospero er besat af, og som involverer en række fornemme gæster, som skyller i land, herunder den onde bror, Antonio, der i sin tid ranede hans trone. Her med efternavnet Banderas! Inden alt ender, som det skal. Ikke mindst fordi Prospero lærer at lade nåde gå for ret og finde tilgivelsen frem til lejligheden. Den ikke specielt ophidsende handling har aldrig været det fascinerende ved »Stormen«, selv om det er lige før, man med Shakes grovmelerede skitse føler, man for første gang har forstået den. Derimod er det temaerne – hævnen, tilgivelsen, at byde verden ret farvel – som er det stof, drømme gøres af. Og så naturligvis det sprog, som kun helt undtagelsesvis dukker op i mundene på Shakes aktører som en hilsen til den pænt fjerne onkel Shakespeare. Alt det er der strengt taget ikke meget tilbage af hos Shakes. Det er ellers helt forløsende, når poesien ultrakort bryder med de gakkede gangarter, de store armbevægelser, de moderne popsange, alle de hoftevrikkende danse, de kulørte og fantasifulde skrammelkostumer, de lavtflyvende vittigheder og den smarte slangjargon, som fyger over grønsværen i et frenetisk tempo. Alle Hamlets råd til skuespillerne om mådehold er gemt væk, for her er det alles kamp mod alle. Det meste har det med at forsvinde under åben himmel, så der bliver savet med armene, råbt af lungers fulde kraft, spillet op og spillet over. Her bliver der ingen gidsler taget, for der er ikke plads til fine fornemmelser eller mellemregninger i Shakes' univers, hvor alt kan ske og sker. Hvor alle indfald i parodikomedien kan bruges – jo galere jo bedre – i en nærmest skamløs offensiv gadespillestil, hvor det at underholde er alfa og omega. Hvilket er en del af charmen og selvfølgelig også en strategi for at fravriste også unge en flig af deres gennemhullede opmærksomhedsevne. cccFold sammenLæs mereFoto: Gudmund Thai Gudmund Thai. Marie Dalsgaard, Anders Budde Christensen, Sophie Marie Jeppesen og Ari Alexander, villige til alt forefaldende, holder i det hele taget dampen imponerende oppe fra start til slut, akkompagneret af Kiki Skovmand på lidt af hvert. Det er sjovt, så længe det varer. Hvilket er en munter time. Men det er også en verden, hvor ingenting tages rigtigt alvorligt. Og skulle man ønske noget for Shakes ville det være, at teatret ville udfordre sig selv og sit glade vanvid lidt mere, nu, hvor det har oparbejdet både en hårdhændet, men effektiv studentikos stil og et taknemmeligt publikum. Mon ikke kunstnerkollektivet godt kan bevare sig selv og stadig udvikle sin formel? Og mon ikke det skønt hæmningsløse gøglerteater ville finde ud af, at det kan slippe afsted med meget mere, end det tror, nu, hvor de har publikum i deres hule hånd? »Stormen« Manuskript: Thomas Markmann frit efter Shakespeare. Instruktør: Kristoffer Lundberg Scenografi: Julie Forchhammer. Koreografi: Simon Glæsel. Spiller under åben himmel i Ørstedsparken kl. 18.30 tirsdage til 28. juni. Gratis. Efterfølgende turné",
        "metadata": {
            "source": "https://www.berlingske.dk/scene/4-stjerner-en-munter-time-midt-i-koebenhavn-og-saa-er-det-gratis",
            "image_url": "https://berlingske.bmcdn.dk/media/cache/resolve/image_x_large_vertical/image/168/1682483/24444588-bmr.jpg",
            "publication_time": "Torsdag d. 01. juni 2023, kl. 16.31",
            "author": "Jakob Steen Olsen",
            "related_links": [],
            "attachments": []
        }
    }
}