{
    "version": "1.0",
    "document": {
        "id": "https://www_berlingske_dk/samfund/russisk-sejlskib-saenker-slaebebaad",
        "title": "Russisk sejlskib sænker slæbebåd",
        "content": "Det, der skulle have været en festlig afslutning på det internationale sejlskibsevent Tall Ships Races i Esbjerg, fik mandag eftermiddag en ganske anden slutning, da en slæbebåd med tre personer om bord kæntrede. To slæbebåde var ved at hjælpe verdens næststørste sejlskib, russiske Kruzenshtern, ud fra havnen, da den ene slæbebåd pludselig begyndte at synke. Ifølge Syd- og Sønderjyllands Politi har den ene slæbebåd øjensynligt sluppet trossen til sejlskibet, hvilket den anden ikke gjorde. Det bevirkede, at den anden slæbebåd blev trukket ned og ind mod sejlskibet. Og da slæbebåden så tog vand ind, kæntrede den. Der var tre mennesker om bord. To kunne stort set springe direkte over i en tililende redningsbåd, mens en tredje person faldt i vandet. Trods en stærk understrøm lykkedes det dog at få ham sikret med en line, så han ikke blev trukket ned, og derefter kunne han trækkes op. Politiets maritime enhed, MARSIKPOL, der består af personale fra Marinehjemmeværnet og specialuddannede politifolk, lå heldigvis i nærheden med en gummibåd for at sikre sikkerheden under arrangementet til søs. Fra gummibåden så de situationen udvikle sig og sejlede derfor gummibåden helt op mod den synkende slæbebåd. Den firemastede russiske Kruzenshtern fik senere lov at sejle videre. Syd- og Sønderjyllands Politi efterforsker nu ulykken, og Esbjerg Havn varetager bjærgningen af slæbebåden, der ligger på ti meters dybde. Det vil sandsynligvis ske i løbet af en uge. Samtidig holder Esbjerg Kommunes miljøvagt øje med, om der skulle ske udslip af de cirka 3.000 liter brændstof, som slæbebåden har i tankene.",
        "metadata": {
            "source": "https://www.berlingske.dk/samfund/russisk-sejlskib-saenker-slaebebaad",
            "image_url": "https://berlingske.bmcdn.dk/media/cache/resolve/image_x_large/image/82/821314/7549646-kruzenshtern.jpg",
            "publication_time": "Tirsdag d. 05. august 2014, kl. 15.56",
            "author": null,
            "related_links": [],
            "attachments": []
        }
    }
}