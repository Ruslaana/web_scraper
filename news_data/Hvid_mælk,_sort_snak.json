{
    "version": "1.0",
    "document": {
        "id": "https://www_berlingske_dk/kommentarer/hvid-maelk-sort-snak",
        "title": "Hvid mælk, sort snak",
        "content": "Er mælk et marginaliserende symbol på danskhed og hvidhed? Den slags spørgsmål beskæftiger man sig faktisk med i visse dele af dansk og international forskning. Bla. i artiklen»Hvid mælk«, som man kan læse i tidsskriftet »Kvinder, Køn & Forskning« fra Københavns Universitet. Her lærer vi, at den hvide mælk er et symbol på danskhed og »hvidhed«, hvilket placerer »hvide« (specifikt adopterende forældre) i en dominansposition ift. laktoseintolerante »brune« (specifikt adoptivbørn). F.eks. når laktoseintolerance omtales som en sygdom, der giver dårlig mave og eksem, ses det som en svageliggørelse af brune kroppe. Eller når en adoptivmor beskriver forårsruller som et »alternativ« til rugbrød, må vi forstå, at danskheden indtager en dominansposition, fordi ordet »alternativ« er fremmedgørende. Med andre ord er der tale om en rigtig fin stiløvelse i at finde »hvid« undertrykkelse, hvor der ingen er. Og det er mit problem med den her slags forskning. Når en forsker begynder at fabulere om hvid mælk som kulturbærende for en undertrykkende hvid befolkning, er vi simpelthen kørt af sporet. Vi mister fokus på virkelige problemer. En adoptivmor skal ikke bekymre sig om, hvilken mad hun skal servere for sit barn for ikke at undertrykke barnet med sin hvidhed. Hun skal bekymre sig om at ruste sit barn til at tackle den hverdagsracisme, som barnet desværre kommer til at løbe ind i. Og omvendt til ikke at se racisme og krænkelser overalt. Ironisk nok kunneen biolog fortælle mig, at laktosetolerance netop bruges i biologiundervisningen som et eksempel på en genetisk egenskab, somgår på tværs af racer.For mens det er rigtigt, at hvide mennesker oftere er laktosetolerante, er flertallet af sorte og brune i lande som Niger og Saudi-Arabien fint laktosetolerante, mens hvide i Ukraine og Tjekkiet ikke er det. Og hvem undertrykker så dem? Det er altså ikke en biologisk nødvendighed – men et ideologisk valg – når forskningen insisterer på at rammesætte det her som et race- og hudfarveproblem. Det handler om at udbrede et identitetspolitisk verdenssyn, hvor hvidhed smager lidt af undertrykkelse. I den forbindelse er det illustrativt, hvordan min egen satiriske omtale af »Hvid mælk« på Facebook blev mødt med stor interesse for min hudfarve fra forfatterens side. Min gengivelse af indholdet i hendes artikel var i hendes optik et racistisk angreb, som skulle undertrykke en »woman of color« og »genetablere et hvidt, mandligt overherredømme«. Det er selvfølgelig en fuldstændig proportionsløs og absurd anklage, al den stund at jeg ikke anede, at forfatteren med det danske navn havde asiatiske rødder. Ligesom hendes køn og hudfarve interesserede mig lige så lidt, som den slags gør i al almindelighed. Jeg interesserer mig for idéer. Og idéerne om, at man ikke kan udtrykke skepsis over for forskning uden hensyntagen til forfatterens etnicitet, eller at hvid mælk skulle undertrykke brune mennesker, er for mig at se identitetspolitisk sort snak. Christian Marcussen er kommunikatør og debattør",
        "metadata": {
            "source": "https://www.berlingske.dk/kommentarer/hvid-maelk-sort-snak",
            "image_url": "https://berlingske.bmcdn.dk/media/cache/resolve/image_x_large/image/130/1302800/23443580-germany-us-politics-race-protest.jpg",
            "publication_time": "Fredag d. 12. juni 2020, kl. 11.00",
            "author": null,
            "related_links": [],
            "attachments": []
        }
    }
}