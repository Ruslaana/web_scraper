{
    "version": "1.0",
    "document": {
        "id": "https://www_berlingske_dk/politik/800000-gange-ringede-borgere-forgaeves-til-skat-politisk-ordfoerer-stod",
        "title": "800.000 gange ringede borgere forgæves til Skat. Politisk ordfører stod selv for et dusin af opkaldene: »Enormt frustrerende«",
        "content": "Reaktionen fra politisk ordfører Mette Abildgaard (K) emmer af vantro og stor skepsis. »Du har ikke byttet rundt på tallene?« spørger hun Berlingskes journalist i en sms, da Berlingske henvender sig for en kommentar. Anledningen er en ny opgørelse over, hvor ofte borgere ringer forgæves til Skattestyrelsen i tiden omkring årsopgørelsen. Cirka 820.000 opkald fra borgere til Skattestyrelsen er blevet mistet hen over syv uger, viseropgørelsen, som dækker opkald i perioden 26. februar-12. april. Et mistet opkald betyder, at opkaldet ikke blev besvaret, og at borgeren ikke kom i telefonkø, men i stedet modtog en indtalt besked, hvori borgeren blev opfordret til at ringe igen senere. Samtidig viser opgørelsen til sammenligning, at Skattestyrelsen besvarede cirka 205.000 opkald i perioden. Samlet set mistes altså omtrent 80 procent ud af den million opkald, som Skattestyrelsen modtager i perioden. Mette Abildgaard har for en måned siden gennem Folketingets Skatteudvalg stillet et spørgsmål til skatteminister Jeppe Bruus (S), hvori hun har bedt om svar på, hvor ofte borgere ringer og får at vide, at Skattestyrelsen har travlt, og at de skal ringe på et andet tidspunkt. Det skete, efter at hun selv havde ringet forgæves. Nu er der kommet svar. Skattestyrelsen skriver i folketingssvaret, at tallet 820.000 ikke dækker over unikke borgere. Opkaldene kan derfor komme fra en langt mindre gruppe borgere. Styrelsen vurderer, at størstedelen af de mistede opkald er genkald. Tallene tyder ifølge Mette Abildgaard på, at der er mange frustrerede borgere, som ikke kan få svar på deres spørgsmål. Og det kan hun selv genkende. Hun anslår, at hun hen over fire dage ringede et dusin gange forgæves. »Det er enormt frustrerende. Og det var altså ikke det første døgn eller to, efter at årsopgørelsen var blevet frigivet, at jeg ringede. Det var flere uger efter,« siger Mette Abildgaard. Hun er ikke overrasket over, at mange ringer, når man tænker på skattesystemets indretning. »Vi har udviklet så kompliceret et skattesystem i det her land. Vi er et af de lande, hvor det er sværest at forstå sin årsopgørelse. Så siger det sig selv, at vi har brug for at komme i kontakt med de offentlige myndigheder,« siger ordføreren og tilføjer: »Der synes jeg, at det er en ekstremt ringe service, som vi tilbyder danske skatteborgere, som afleverer en stor del af deres penge i skat, at de ikke kan komme til at tale med et levende menneske.« Mette Abildgaard føler sig overbevist om, at langt de fleste borgere ringer, fordi de vil være sikker på, at de betaler den skat, de skal. Konkret savnede hun selv et svar på, hvor meget hun helt præcis skulle betale i skat, i forbindelse med at hun har udlejet sit sommerhus på Airbnb. Hun ville være tilfreds med at blive tildelt nummer 28 i en telefonkø, og at der var 40 minutters ventetid, men bare at blive smidt af linjen går hende på. I folketingssvaret skriver Skattestyrelsen, at »begrænsninger på telefonkøen har til formål at sikre, at telefonsystemet ikke overbelastes og i yderste tilfælde risikerer at bryde sammen«. Mette Abildgaard søgte på Skattestyrelsens hjemmeside, som efterlod hende med nogle spørgsmål, og hun chattede forgæves med en chatbot, som hun mildest talt ikke er imponeret over. »Chatbotten kunne ikke svare mig på noget som helst,« siger hun og kalder den »totalt ubrugelig«. Chatbotten har modtaget 100.000 »chats« ifølge folketingssvaret, men hvor mange af dem der rent faktisk får svar på deres spørgsmål, er ikke oplyst. Skattestyrelsen har besvaret 205.000 opkald i løbet af de her syv uger. Det kræver vel en hel del arbejdstimer. I jeres parti er jo ikke så begejstrede for bare at sætte flere ressourcer af til det offentlige, så hvad skal der gøres? »Denne her opgørelse kalder på flere ting. Det er en sindssygt vigtig påmindelse til os politikere om, at vi har udviklet et så kompliceret skattesystem, at danskerne dybest set ikke forstår deres skat eller ikke føler sig sikre på, hvordan den bliver udregnet. Det er jo vigtigt at huske på, når vi sidder og opfinder et endnu mere besværligt skattesystem en gang imellem. Så det er en løftet pegefinger til politikerne,« siger Mette Abildgaard. »Men det kan selvfølgelig også kalde på, at Skat gør mere for at gøre deres hjemmeside mere brugervenlig for at svare på så mange spørgsmål som overhovedet muligt,« siger Mette Abildgaard, som også fortæller, at hun omsider kom igennem til en medarbejder, som kunne hjælpe med at sørge for, at der blev betalt den korrekte skat af sommerhusudlejningen. Kunne du have gjort andet for at få svar på dine spørgsmål, for eksempel søgt mere på hjemmesiden eller taget fat i en skatteekspert? »Jeg synes ikke, at det kan være rigtigt, at almindelige borgere skal henvende sig til en skatteadvokat eller andre for at få svar på simple spørgsmål om et mellemværende, som angår det offentlige og personen selv. Jeg synes, at jeg personligt har gjort alt, hvad jeg kunne,« siger Mette Abildgaard. Skattestyrelsen har besvaret cirka ti procent flere opkald end i samme periode i 2023, oplyses det i folketingssvaret. Til Berlingske udtaler underdirektør Søren Bork Hansen i et skriftligt svar: »Vi ved, at det kan være frustrerende, hvis det er svært at komme igennem til os på telefonen, når årsopgørelsen for 4,8 millioner borgere lander midt i marts. Derfor kalder vi alle medarbejdere ind og tilkalder vikarer og pensionerede medarbejdere, der kan tage telefoner. I alt sidder omkring 450 medarbejdere klar til at tage telefoner i marts,« skriver han. »Vi ved samtidigt, at det kan være frustrerende, hvis man skal sidde i en telefonkø i flere timer. Når mange ringer ind på én gang, beder vi derfor om at ringe igen senere, når køen ikke er så lang. Det vurderer vi er en bedre borgeroplevelse, end hvis man skal sidde i kø i flere timer.«  ",
        "metadata": {
            "source": "https://www.berlingske.dk/politik/800000-gange-ringede-borgere-forgaeves-til-skat-politisk-ordfoerer-stod",
            "image_url": "https://berlingske.bmcdn.dk/media/cache/resolve/image_x_large/image/179/1794567/24702724-mette-abildgaard-k-har-ringet-forgves-til-skatt.jpg",
            "publication_time": "Mandag d. 13. maj 2024, kl. 16.04",
            "author": "Philip Sune Dam",
            "related_links": [],
            "attachments": []
        }
    }
}