{
    "version": "1.0",
    "document": {
        "id": "https://www_berlingske_dk/virksomheder/gigantisk-nederlag-til-revisionskaempes-ledelse",
        "title": "Gigantisk nederlag til revisionskæmpes ledelse",
        "content": "Et halvt år efter at en af verdens revisionsgiganter annoncerede at ville splitte selskabet op, bliver der nu trukket i nødbremsen. EY (Ernst & Young), som er en af de fire store i den branche, vil alligevel ikke splitte sin revisions- og konsulentforretning,sådan som ledelsen ellers meldte ud i september 2022. Her havde konkurrencemyndigheder påpeget, at revisionsforretningen ikke ville kunne gøre sit arbejde på en fair måde for kunderne, hvis EY også var hyret som konsulenter. Der er tale om et dramatisk og dyrt tilbagetog, som ifølge den amerikanske finansavis The Wall Street Journal var tænkt at skulle ændre på revisionsbranchen, men endte i en bitter, intern strid i selskabet. Det er ledelsen i EYs amerikanske afdeling, som er den største i det globale netværk af EY-selskaber, som har sagt nej til at være med. Derfor har den globale EY-ledelse nu skrevet til de 13.000 partnere, at man »stopper arbejdet med projektet«. Det gik under det interne kodenavn »Projekt Everest« med henvisning til verdens højeste bjerg. I stedet for at skabe to dynamiske virksomheder står EY nu tilbage med et muligt vakuum i den øverste ledelse, tusinder af vrede partnere, en strid mellem den amerikanske og alle øvrige afdelinger og forvirrede kunder. EY har allerede brugt mere end et år og over 100 millioner dollar (683 millioner kroner) på at få selskaberne splittet op. Det er et stort nederlag for EYs topchef, Carmine Di Sibio, som stod bag planen. Han stod oprindelig til at skulle gå på pension til juni men fik en toårig forlængelse, således at opsplitningen kunne gennemføres, og han stod til at skulle stå i spidsen for det selvstændige konsulentfirma. EY har 390.000 ansatte på verdensplan. Hvis opsplitningen var blevet gennemført, ville det have været den største forandring i revisionsbranchen, siden selskabet Arthur Andersen kollapsede i 2002 oven på den såkaldte Enron-skandale – en stor, amerikansk svindelsag med sminkede regnskaber i elhandelsbranchen. Det nedbragte de fem store til blot fire. Foruden Ernst & Young er det Deloitte, KPMG og PricewaterhouseCoopers (PwC). Det britiske finanstilsyn bad i 2020 alle fire store selskaber om at skille revisionsforretningen ud i en selvstændig virksomhed i Storbritannien inden juni 2024.",
        "metadata": {
            "source": "https://www.berlingske.dk/virksomheder/gigantisk-nederlag-til-revisionskaempes-ledelse",
            "image_url": "https://berlingske.bmcdn.dk/media/cache/resolve/image_x_large/image/166/1665418/24398415-pix-carmine-di-sibio.jpg",
            "publication_time": "Onsdag d. 12. april 2023, kl. 08.05",
            "author": "Thomas Breinstrup",
            "related_links": [],
            "attachments": []
        }
    }
}