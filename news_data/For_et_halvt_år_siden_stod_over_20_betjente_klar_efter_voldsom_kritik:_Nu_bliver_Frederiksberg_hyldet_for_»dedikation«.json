{
    "version": "1.0",
    "document": {
        "id": "https://www_berlingske_dk/indland/for-et-halvt-aar-siden-stod-over-20-betjente-klar-efter-voldsom-kritik-nu",
        "title": "For et halvt år siden stod over 20 betjente klar efter voldsom kritik: Nu bliver Frederiksberg hyldet for »dedikation«",
        "content": "To mandskabsvogne og flere end 20 betjente stod klar, da Biblioteket Frederiksberg efter flere dages kritik i marts endelig kunne præsentere dets omdiskuterede show: »Drag-underholdning i børnehøjde« som en del af programmetlød på. Men da spotlyset igen ramte dragartisterne og Frederiksbergs borgmester, Michael Vindfeldt (S), onsdag aften i Cirkusbygningen, var anledningen en helt anden. Og så alligevel ikke. Biblioteket Frederiksberg blev nemlig udråbt til vinder af »årets ally« ved Danish Rainbow Awards 2023. Prisen fik det netop for »dedikation til diversitet, særligt fremvist under et arrangement til Den Lille Kulturnat i marts,« skriver Frederiksberg Kommune ien pressemeddelelse. Altså den samme begivenhed, som i marts fik politiet til at være til stede med flere end 20 betjente. Og derfor betyder prisen også en hel del. For Frederiksberg er nemlig en by, »hvor alle skal kunne leve og færdes trygt, og vi skal insistere på at være en mangfoldig by, med en mangfoldig kulturformidling«, siger Michael Vindfeldt i en pressemeddelelse: »Jeg er glad for, at alle stod fast i de meget turbulente dage, og jeg er dybt taknemmelig for alle de mange Frederiksbergborgere, som ikke lod sig skræmme.« På scenen for at modtage prisen stod Michael Vindfeldt, Lotte Kofoed, der er formand for Kultur og Fritid på Frederiksberg, og de to dragartister Diana Diamond og Di Di Cancerella. Det var en række meget »turbulente dage« for Biblioteket på Frederiksberg i marts måned. Her inviterede biblioteket6-12-årige børn på dragqueenshow. Børnene fik også mulighed for at gå på opdagelse i en dragqueens klædeskab og sminke sig. Men det ventede show fik folketingsmedlem Mette Thiesen (DF) til at råbe op. Hun mente, at arrangementet »er så woke, at det skriger til himlen«. »Dragshows er ikke for børn, og børn skal bestemt ikke være dragqueens. Børn skal have lov til at være børn. Med et arrangement som dette risikerer man desværre også at seksualisere børnene i en grad, som er dybt upassende,« sagde hun. Biblioteket Frederiksberg var dog ikke enige i kritikken. Herfra skrev man til Berlingske, at arrangementet handler om at »udfolde litteraturen og dens budskab om kærlighed, rummelighed og tryghed.« Biblioteket understregede desuden, at »hverken bogen »Børnene fra Sølvgade« eller bibliotekets formidling af den handler om seksualisering af børn.« Inden selve arrangementet, som fremkaldte den store debat, blev der anmeldt to demonstrationer. Det viste sig dog, at langt den største af de to demonstrationer ikke var imod dragshowet. Tværtimod mødte den op med regnbueflag og dansede til høj musik og bakkede op om det arrangement til Den Lille Kulturnat, der skulle hylde mangfoldighed. Den anden gruppe voksede sig i løbet af aftenen til omkring 50 personer. De mente, at drag-underholdningen skadede børnene og var en del af en identitetspolitisk kamp.",
        "metadata": {
            "source": "https://www.berlingske.dk/indland/for-et-halvt-aar-siden-stod-over-20-betjente-klar-efter-voldsom-kritik-nu",
            "image_url": "https://berlingske.bmcdn.dk/media/cache/resolve/image_x_large_vertical/image/172/1720786/24536949-i-gr-aftes-modtog-frederiks-bibliotekerne-prisen.jpg",
            "publication_time": "Torsdag d. 28. september 2023, kl. 15.08",
            "author": "Malte Møller Madsen",
            "related_links": [],
            "attachments": []
        }
    }
}