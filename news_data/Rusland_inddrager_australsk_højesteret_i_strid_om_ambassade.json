{
    "version": "1.0",
    "document": {
        "id": "https://www_berlingske_dk/internationalt/rusland-inddrager-australsk-hoejesteret-i-strid-om-ambassade",
        "title": "Rusland inddrager australsk højesteret i strid om ambassade",
        "content": "Ruslands ambassade i Australien har mandag inddraget den australske højesteret i en opsigtsvækkende sag om en ny lovgivning, der skal forhindre, at russernes nye ambassade bliver opført tæt på Australiens parlament i regeringsbyen Canberra. Det skriver det russiske nyhedsbureau RIA, som henviser til oplysninger fra Ruslands diplomatiske mission i Australien. Her har man anmodet den australske højesteret om at fastholde den tidligere godkendelse af ambassadebyggeriet på stedet. Australiens parlament vedtog tidligere i denne måned en ny lovgivning, så det kan opsige russernes lejekontrakt på byggegrunden tæt på parlamentet. Dagbladet The Australian vakte torsdag opsigt med en artikel om en russisk diplomat, der nægtet at forlade byggegrunden, hvor Rusland havde planlagt at få opført den nye ambassade. Den russiske diplomat nægter at forlade grunden trods den nye lovgivning, som indebærer, at russerne er sat på gaden på stedet. Under bevogtning af føderale, australske politibetjente har diplomaten afvist at forlade lejemålet, der er genstand for den diplomatiske krise. På grund af mandens diplomatiske immunitet har australske betjente ikke myndighed til at anholde eller fjerne manden fra grunden, skriver avisen. »De kan faktisk ikke anholde diplomaten. De kan selvfølgelig forsøge at starte en dialog med ham og bede ham om at flytte sig, men det har han ret til at nægte,« siger ekspert i folkeret ved Australiens Nationale Universitet Don Rothwell til The Australian. Rusland har i 14 år haft råderet over grunden uden at bygge de planlagte ambassade. Det skabte utilfredshed hos hovedstadens administrerende myndighed, National Capital Authority (NCA), der mente, at den tomme grund negativt påvirkede æstetikken i området, der i øvrigt også huser den amerikanske, britiske og canadiske ambassade. Da The Australian henvendte sig til manden, nægtede han på engelsk med en tyk russisk accent at identificere sig selv, hvorefter han gik tilbage i et ensomt, skur på grunden. En talsmand for Australiens indenrigsminister Clare O'Neil udtaler til avisen, at regeringen forbereder sig på at indtage grunden uden at oplyse hvordan. Premierminister Anthony Albanese sagde i sidste uge, at regeringen har fået at vide, at en ambassade klos op ad parlamentet udgør en klar sikkerhedsrisiko. Vi handler hurtigt for at sikre os, at lejemålet ikke bliver en formel diplomatisk tilstedeværelse, sagde han til mediet ABC med henvisning til den nye lov uden at uddybe baggrunden yderligere. Ifølge The Australian har visse medier og eksperter spekuleret i, at det handler om en frygt for aflytning eller det såkaldte »Havana-syndrom«. Det er en mystisk sygdom, der ifølge The Australian har ramt over 1000 ansatte på den amerikanske ambassade i Cuba, og som af nogle eksperter og ofre menes at skyldes målrettede, avancerede energivåben. /ritzau/Reuters ",
        "metadata": {
            "source": "https://www.berlingske.dk/internationalt/rusland-inddrager-australsk-hoejesteret-i-strid-om-ambassade",
            "image_url": "https://berlingske.bmcdn.dk/media/cache/resolve/image_x_large/image/168/1689663/24462171-australia-russia-diplomacy---2.jpeg",
            "publication_time": "Fredag d. 23. juni 2023, kl. 04.51",
            "author": null,
            "related_links": [],
            "attachments": []
        }
    }
}