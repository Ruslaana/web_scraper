{
    "version": "1.0",
    "document": {
        "id": "https://www_berlingske_dk/samfund/snevejret-lokker-danskerne-paa-ski",
        "title": "Snevejret lokker danskerne på ski",
        "content": "Stramme, sporty gamachebukser og strømlinede ski blandede sig med gammeldags Østerdalssokker, wire-bindinger og stave af bambus i Gribskov. Mange københavnere og nordsjællændere spændte denne søndag eftermiddag skiene på og bevægede sig ud i snelandskabet ved Kagerup Station. - Det er fantastisk, at der erpræparerede løjperher oppe, og stilheden spreder sig så skønt, når sneen ligger på træerne, siger Anne Marie Møller, mens hun venter i snedriverne på Kagerup station. Se billedseriePå langrend i Gribskov Langrendsski og farverige anorakker lyser op allerede i toget på vej nord på, hvor ægteparret Helga og Jørgen Nielsen er med. - Jørgen løber normalt for hurtigt, så jeg plejer at stå på ski med pigegruppen. Men nu er han blevet opereret i håndleddet, så med hans handikap kan vi følges ad, siger Helga Nielsen og griner. Københavns Skiklub og Skov- og Naturstyrelsen har i fællesskab spærret en del af Gribskov af og præpareret35 kilometer langrendsløjper. På vej ind i skoven gør skilte opmærksom på, at folk til fods ikke er velkomne her. - Og det ville jeg ønske, at folk respekterede lidt mere. For det er så lækkert at være ude, men vinterstøvler ødelægger sporene, siger Benjamin Bomholtz, der venter på resten af familien ved starten af sporet. Københavns Skiklub udsender en nyhedsmail med seneste nyt fra løjperne, så skientusiasterne får besked, så snart der er glid i sporene. Og i år har skiklubben indgået samarbejde med firmaet Tractrac omlive-opdaterede løjpekort.  Inden Benjamin Bomholtz og den øvrige familie glider ind i skoven med de klassiske to-takts bevægelser, siger han: - Vi plejer at være i Norge, men med så skønt skivejr her er det spørgsmålet, om vi behøver det i år.",
        "metadata": {
            "source": "https://www.berlingske.dk/samfund/snevejret-lokker-danskerne-paa-ski",
            "image_url": "https://berlingske.bmcdn.dk/media/cache/resolve/image_x_large/image/80/809186/3371996-ski.jpg",
            "publication_time": "Søndag d. 05. december 2010, kl. 17.50",
            "author": "Johan Winther",
            "related_links": [],
            "attachments": []
        }
    }
}