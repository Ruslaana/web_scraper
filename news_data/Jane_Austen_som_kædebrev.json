{
    "version": "1.0",
    "document": {
        "id": "https://www_berlingske_dk/filmanmeldelser/jane-austen-som-kaedebrev",
        "title": "Jane Austen som kædebrev",
        "content": "Jane Austen skrev fire romaner plus det løse i årene lige før og efter 1800. Bøgerne er berømmede for at beskrive kærlighed og passion på en facon, så det står udenfor epokerne. Derfor er især »Stolthed of fordom« og »Fornuft og følelse« brugt som forlæg til film utallige gange og med god grund. Det går desværre ikke lige så let med »Lady Susan«, der er en roman skrevet i de tidlige år, som Austens nevø gjorde færdig og fik ud­givet efter hendes død. Filmen lyder således bedre på papiret, end den er i biografen. Den smukke enkefrue Lady Susan Vernon (Kate Beckinsale) ligner en engel, og hun er god til at manipulere mandfolk med ridebukser og bakkenbarter. Under den tilforladelige overflade skyr hun intet i jagten på at finde en mand til hende selv og hendes datter Frederica, selv om hun hele tiden ser venlig og smilende ud. Hovedproblemet med »Love & Friend­ship« er, at der ikke er blevet sorteret i person­galleriet. Vi skal på kun halvanden time møde mere end 20 navngivne karakterer. De bliver alle introduceret med deres navne og titler trykt på lærredet, hvilket virker ret omstændeligt. Helt galt går det så oven i købet rent teknisk, fordi man på særdeles klodset vis har valgt at klistre de danske undertekster næsten direkte ovenpå den engelske baggrundstekst.  Indholdsmæssigt giver de mange alle meget verbalt orienterede karakterer lidt af et ordræs for at nå at aflevere deres tekst. Det betyder, at hele filmen virker som ét langt brev, der bliver læst op. De taler næsten alle sammen ens, og selv om der kan være en pointe i, at man dengang skulle af med alvorligt mange ord for at aflevere en subtil pointe om kærlighed, bliver det samlede udtryk meget monotont. Resultatet er, at »Love & Friend­ship« ender som en parade af mennesker, der taler i tunger i blegt oplyste rum på gamle engelske herresæder. Eneste opløftende moment er, når man fornemmer, at en af skuespiller er opmuntret til overspil, og det er en særdeles ringe trøst.  Hvad: »Love & Friendship«. Hvem: Instruktør: Whit Stillman. Medvirkende: Kate Beckinsale, Chloë Sevigny, Morfydd Clark. Hvor: Premiere over hele landet. ",
        "metadata": {
            "source": "https://www.berlingske.dk/filmanmeldelser/jane-austen-som-kaedebrev",
            "image_url": "https://berlingske.bmcdn.dk/media/cache/resolve/image_x_large/image/18/188751/14324408-billede.jpeg",
            "publication_time": "Onsdag d. 10. august 2016, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}