{
    "version": "1.0",
    "document": {
        "id": "https://www_berlingske_dk/kultur/han-er-forfatter-til-monsterhittet-game-of-thrones-nu-revser-han-populaer",
        "title": "Han er forfatter til monsterhittet »Game of Thrones«. Nu revser han populær serie",
        "content": "Den evige diskussion om, hvorvidt bogen er bedre end filmen, har endnu en gang bevæget sig ind i »Game of Thrones«-universet. Denne gang er det forfatteren selv, George R.R. Martin, der tager bladet fra munden. I et opslag påsin personlige blog– som senere blev slettet – kritiserer forfatteren filmatiseringen af anden sæson af »House of the Dragon«, som er forløberen til den oprindelige »Game of Thrones«-serie, der kørte fra 2011-2019. Ifølge R.R. Martin forsøgte han at argumentere imod ændringer i »House of the Dragon«, som den øverste leder i tv-produktionen af serien, Ryan Condal, ønskede at implementere. I sit nu slettede blogindlæg skriver han, at det først og fremmest skyldes »sommerfugleeffekten«: Selv små hændelser kan få store konsekvenser. »Der er større og mere giftige sommerfugle på vej,« skrev han blandt andet. Det hele drejer sig om én enkelt karakter, som i sig selv ikke har en særlig stor rolle: Ryan Condal valgte nemlig helt at fjerne en karakter i serien ved navn Prins Maelor. En karakter, som George R.R. Martin forsøgte at advare om vil have fremtidige konsekvenser for selve fortællingen. Prins Maelor er i bogen »Fire and Blood«, som »House of The Dragon« er baseret på, et af de tre børn af Aegon og Helaena Targaryen. I sæson to af serien, som fik premiere i maj, ville Maelor være to år gammel Her skriver R.R. Martin, at ønsket om at fjerne Maelor alene skyldtes praktiske årsager. Produktionsselskabet og Ryan Condal ønskede angiveligt ikke at kaste sig ud i at filme og instruere et så ungt barn, fordi det i sig selv kan have en effekt på, hvor hurtigt serien kan produceres. Ud over at bremse og forlænge produktionen af serien ville det ifølge R.R. Martins udlægning også have budgetmæssige konsekvenser. Condal havde dog forsøgt at forsikre forfatteren om, at karakteren Prins Maelor ikke ville fjernes helt, men blot udsættes til den kommende tredje sæson. Det takkede R.R. Martin ja til. Hvad han nu er vred over er, at Condal tilsyneladende har lavet en U-vending: Karakteren får slet ikke lov at optræde i serien alligevel. Forfatteren fortsatte efterfølgende i blogindlægget med at forklare, hvordan den radikale ændring kan have en effekt på resten af seriens historie. »Det er mere enkelt, ja, og kan give mening i forhold til budget og filmning. Men enkelt er ikke bedre. Maelor i sig selv betyder lidt. Han er et lille barn, har ingen dialog og gør intet andet end at dø. Men hvor, hvornår og hvordan han dør, dét har betydning,« skrev George R.R. Martin. Han hentydede angiveligt også til andre uenigheder bag kulisserne og skrev, at der kan være påvirkninger af fortællingen på vej, hvis produktionen overvejer ændringer, som de har luftet for R.R. Martin til de kommende sæsoner. HBO selv har været ude og kommentere på forfatterens blogindlæg og forsvarer produktionsholdet bag tv-seriens valg: »Når man tilpasser en bog til en skærm, så er den øverste leder i tv-produktionen af serien i sidste ende forpligtet til at træffe svære valg om karakterer og historier. Vi tror på, at Ryan Condal og hans hold har gjort et ekstraordinært stykke arbejde,« udtaler en talsmand for HBO ifølgeThe Guardian.",
        "metadata": {
            "source": "https://www.berlingske.dk/kultur/han-er-forfatter-til-monsterhittet-game-of-thrones-nu-revser-han-populaer",
            "image_url": "https://berlingske.bmcdn.dk/media/cache/resolve/image_x_large/image/183/1833356/24787105-den-bedst-slgende-forfatter-george-rr-martin.jpg",
            "publication_time": "Fredag d. 06. september 2024, kl. 18.45",
            "author": "Ines Kajkus",
            "related_links": [],
            "attachments": []
        }
    }
}