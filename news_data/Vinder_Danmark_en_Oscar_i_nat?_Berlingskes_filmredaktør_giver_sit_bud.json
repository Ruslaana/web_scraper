{
    "version": "1.0",
    "document": {
        "id": "https://www_berlingske_dk/skaerm/vinder-danmark-en-oscar-i-nat-berlingskes-filmredaktoer-giver-sit-bud",
        "title": "Vinder Danmark en Oscar i nat? Berlingskes filmredaktør giver sit bud",
        "content": "Det skulle handle om film, men som altid handler det om alt muligt andet. Sjældent har slutspurten op mod Oscar-uddelingen været så kaotisk som i år, hvor favoritten, musicalen »Emilia Peréz«, faldt pladask i diversitetssuppen, en ukendt kvinde overtog føringen, og et brasiliansk familiedrama stjal hele scenen. Hollywoods største aften er blevet en magtkamp, ikke om film, men om strategi. Præcis som i en valgkamp, hvor det handler mindre om substans og mere om spin. Men det begyndte så roligt. Med 13 nomineringer lignede »Emilia Perez« en sikker vinder i det eksklusive reservat for internationale film, hvor også Danmarks officielle Oscar-kandidat, »Pigen med nålen«, befinder sig. Hvis Magnus von Horns historie om den fattige fabriksarbejderske, der ryger i kløerne på en barnemorderske,  skulle udkonkurrere den, ville det kræve en katastrofe. Og katastrofen indtraf. Tessa Hoder, Trine Dyrholm, instruktøren Magnus von Horn, Vic Carmen Sonne og Besir Zeciri repræsenterede »Pigen med nålen« under filmfestivalen i Cannes sidste sommer. Søndag nat ved vi, om filmen også får en Oscar i kategorien Bedste internationale film.Fold sammenLæs mereFoto: Andre Pain/EPA/Ritzau Scanpix. I slutningen af januar kom det frem, at Karla Sofia Gascon, der spiller hovedrollen i »Emilia Peréz«, havde en fortid som aggressiv internettrold, der skrev negative beskeder om muslimer, den politidræbte George Floyd og – ikke mindst – Oscar-akademiets forsøg på at rumme diversitet. En opskrift på selvdestruktion for en skuespiller, der kunne have skrevet historie som den første transkvinde, der kunne vinde en Oscar for bedste kvindelige hovedrolle. Når man selv tilhører et mindretal, er det sjældent smart at sparke nedad. På få uger mistede filmen sin favoritværdighed. Til gengæld kom en anden film frem i feltet. Walter Salles' »I'm Still Here« handler om politikerenRubens Paiva, der forsvandt under militærdiktaturet i Brasilien, men i stedet for at fokusere på hans forløb, kredser filmen om Paivas kone, Eunice, der lever videre med parrets fem børn. Det er ikke en offerfilm, tværtimod. Det er en film om at insistere på at leve videre, om at smile til kameraet, selv når andre forsøger at tvinge dig i knæ. Måske isærfordi de forsøger at tvinge dig i knæ. Den iranske instruktør Mohammad Rasoulof måtte instruere filmen »The Seed of the Sacred Fig« i et andet land end Iran, som han er flygtet fra. Hans film, der konkurrerer om prisen for Bedste internationale film, er derfor indstillet af Tyskland, hvor Rasoulof bor. Her ses han mellem skuespillerinderne Setareh Maleki (til venstre) og Mahsa Rostami, der holder billeder frem af filmens to andre medvirkende, Missagh Zareh og Soheila Golestani, under filmfestivalen i Cannes sidste år.Fold sammenLæs mereFoto: Valery Hache/AFP/Ritzau Scanpix. »I'm Still Here« er blevet en enorm succes i Brasilien, der længe har kæmpet med at få publikum tilbage til biograferne efter coronaepidemien. Nu har fem millioner brasilianere set filmen, og Fernanda Torres er blevet en (endnu større) stjerne, som der bliver holdt lookalike-konkurrencer for i Rio. Hun er i øvrigt den anden brasilianer, der bliver nomineret til en Oscar. Den første? Det var hendes mor, i dag 95-årige Fernanda Montenegro, der også spiller med i »I'm Still Here«, og som i 1999 blev Oscar-nomineret for sin rolle i »Central Station«. Det er disse to kvinder, »Emilia Perez« og Fernanda Torres, som vores hjemlige seriemorderfilm skal banke i gulvet for at vinde en Oscar, men de er ikke de eneste konkurrenter i kategorien. Fra Letland kommer animationsfilmen »Flow«, der – helt uden ord – fortæller en historie om en kat, der overlever en oversvømmelse og må kæmpe for at overleve. Undervejs slår den sig sammen med andre dyr, der søger tilflugt på en gammel båd. I en tid, hvor vi har vænnet os til, at dyr taler, ogløver synger, er det befriende at se, hvordan dyrenes personligheder træder tydeligt frem uden én eneste replik i en film, der lavet på et open source-tegneprogram fra nettet. Det lyder håndholdt, det er det også, men selvom jeg lige måtte tage et par dybe vejtrækninger undervejs, var jeg fint underholdt af »Flow«. En god historie kan overvinde selv de største forhindringer. Det gælder også for Tysklands bidrag, »The Seed of the Sacred Fig«, der med sin skarpe kritik af det iranske styre hiver en glemt revolution frem i lyset. Filmen handler om en familie, der bliver splittet under de protester, der opstod i Iran i 2022. Familiens patriark er undersøgelsesdommer (Missagh Zareh), der står for at afhøre de mange unge, der går op imod regimet. I begyndelsen får han opbakning fra sin kone og parrets døtre, men jo mere de hører om den autoritære regering, jo mere slår familiens sprækker. »The Seed of the Sacred Fig« beviser, at historien aldrig er færdig med at bide os bagi. Den er i øvrigt svær at se uden at føle, at vi svigtede de iranske kvinder, der gik på barrikaderne for deres ret til at smide sløret. Det er interessant, at fire ud af de fem film, der kan vinde titlen årets bedste internationale film, handler om store politiske begivenheder fortalt gennem de nærmeste, vi har. 59-årige Fernanda Torres er blevet en kæmpe stjerne i Brasilien efter sin rolle i »I'm Still Here«, der skildrer en kvindes kamp for at holde sammen på sin familie under militærdiktaturet i 1970erne. Her er det deltagere i et gadekarneval, der hædrer Torres i Rio de Janeiro 23. februar.Fold sammenLæs mereFoto: Pablo Porciuncula/AFP/Ritzau Scanpix. I den danske Oscar-kandidat, »Pigen med nålen«, fortæller instruktøren Magnus von Horn om en ung fabriksarbejderske, der forelsker sig ud af sin klasse. Det kunne være så godt, hvis ikke hendes direktør mister interessen, og hun efterlades med deres barn. I ren desperation opsøger hun Dagmar Overbye, der også i virkelighedens verden tilbød at hjælpe unge kvinder af med deres uønskede børn. Trods det barske tema, er det en utrolig smuk film. Alligevel tror jeg, at »I'm Still Here« løber med statuetten. En katastrofe spændte ben for »Emilia Peréz«. Nu skal vi bare håbe på et lille mirakel. Begge dele har det med at komme ud af den blå luft. Og hvis en international favorit kan miste det hele på et par uger, kan enunderdogvel også ende som vinder. Det er trods alt Hollywood, det her.",
        "metadata": {
            "source": "https://www.berlingske.dk/skaerm/vinder-danmark-en-oscar-i-nat-berlingskes-filmredaktoer-giver-sit-bud",
            "image_url": null,
            "publication_time": "Søndag d. 02. marts 2025, kl. 13.44",
            "author": "Sarah Iben Almbjerg",
            "related_links": [],
            "attachments": []
        }
    }
}