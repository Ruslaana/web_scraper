{
    "version": "1.0",
    "document": {
        "id": "https://www_berlingske_dk/internationalt/nationalister-vaagner-op-til-historisk-godt-resultat",
        "title": "Nationalister vågner op til historisk godt resultat",
        "content": "FRANKRIG: Frankrigs højreorienterede parti Front National kan mandag vågne op til et valgresultat, der af franske medier bliver betegnet som historisk godt. Præsident François Hollandes regerende socialistparti står derimod til svidende tilbagegang flere steder i landet efter søndagens kommunalvalg. Det skriver nyhedsbureauet AFP. Front National tegner sig i de foreløbige optællinger til at få absolut flertal i den nordlige by Henin-Beaumont. Partiet ligger også helt i top i Perpignan, Fréjus, Saint-Gilles, Forbach, Avignon, Tarascon og Béziers, skriver Le Monde, og partiets kandidater ser derfor flere steder ud til at kunne gå efter borgmesterposter.  Med blot 600 opstillede kandidater i landets 36.000 kommuner står det EU- og indvandrerkritiske parti til at få omkring fem procent af stemmerne. Lederen af det højreorienterede parti, Marine Le Pen, jubler over prognosen, som hun kalder for et politisk gennembrud. »Front National er blevet en stor selvstændig kraft. En politisk kraft både på nationalt og lokalt niveau,« siger Marine Le Pen til tv-kanalen TF1. Mens Marine Le Pen kan være godt tilfreds med prognoserne, så er udsigterne anderledes nedslående for præsident François Hollande.  Prognoserne viser nemlig, at de regerende socialister og deres venstreorienterede allierede sakker bagefter deres politiske modstandere. De venstreorienterede partier står tilsammen til at få 43 procent af stemmerne, mens oppositionens konservative partier har sikret sig 48 procent af franskmændenes krydser. Præsidenten har ifølge Reuters set sin popularitet falde til et rekordlavt niveau i den seneste periode, fordi han ikke har formået at tøjle arbejdsløsheden i eurozonens næststørste økonomi. Anden runde af lokalvalgene afholdes 30. marts.",
        "metadata": {
            "source": "https://www.berlingske.dk/internationalt/nationalister-vaagner-op-til-historisk-godt-resultat",
            "image_url": "https://berlingske.bmcdn.dk/media/cache/resolve/image_x_large/image/87/875267/7254951-france-electionfn.jpg",
            "publication_time": "Mandag d. 24. marts 2014, kl. 06.00",
            "author": null,
            "related_links": [],
            "attachments": []
        }
    }
}