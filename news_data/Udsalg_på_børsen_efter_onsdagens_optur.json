{
    "version": "1.0",
    "document": {
        "id": "https://www_berlingske_dk/aktier/udsalg-paa-boersen-efter-onsdagens-optur",
        "title": "Udsalg på børsen efter onsdagens optur",
        "content": "- Vi havde en pæn lukning onsdag oven på et fantastisk marked, og det ser vi så lidt gevinsthjemtagning på. Det har markedet været præget af over hele linjen i dag, siger afdelingschef i Sydbank, Ole Kjær Jensen, til Ritzau Finans. Bundpapirerne i torsdagens C20-indeks havde da også en tydelig fællesnævner: De var alle blandt de allermest stigende i onsdagens kursrus. - Pandora og Mærsk lukkede begge meget højt onsdag, og så er det meget naturligt, at de falder lidt tilbage, forklarer Ole Kjær Jensen. Smykke- og shippingaktien faldt torsdag med henholdsvis 3,3 og 2,3 pct. For Pandora var der ikke andet en onsdagens 7,1 pct. store stigning til at forklare tilbagegangen til kurs 55,40, mens Mærsk måske kan tilskrive noget af kurstabet til en nyhedsrig dag. Først sænkede finanshuset Société Générale sit kursmål på Mærsk-aktien til 52.000 kr., og senere på dagen kom det frem, at rederiets to største rivaler inden for containerfart, MSC og CMA CGM, vil gå sammen på en lang række handelsruter for at øge effektiviteten og konkurrencekraften. En B-aktie i A.P. Møller-Mærsk koster efter torsdagens fald - som fulgte onsdagens store stigning på 8,3 pct. - nu 36.920 kr. De to aktier fik selskab i C20-indeksets bund af Sydbank, NKT Holding og Danske Bank. Alle tre var godt med onsdag, men faldt torsdag som sten. Sydbank dykkede 4,1 pct. til 94,50 kr., NKT er nede i kurs 184,50 efter et fald på 3 pct., mens en Danske Bank-aktie står i 74,35 kr. oven på dagens fald på 3,4 pct. Desuden faldt Novo Nordisk 2,6 pct., og qua diabetesaktiens vægt på over 40 pct. i indekset, betød det også en større nedtur for hele C20. Novo-aktien lå ellers godt til meget af dagen, men ud på eftermiddagen vendte den pilen ned og lukkede i 612 kr. I toppen af C20-indekset var det kun Carlsberg og TDC, der undgik fald. Bryggeriaktien gik 1,0 pct. frem til 410,20 kr. oven på onsdagens spareplan og positive erhvervstillidstal fra det vigtige russiske marked. TDC steg 0,4 pct. og koster nu 45,88 kr. per aktie. Uden for C20-indekset tog U-SEA Bulk et kvantespring på 65 pct. til 28,10 kr. Det skyldtes, at storaktionæren Ultragas har nået en ejerandel på over 90 pct. og er gået i gang med at tvangsindløse de resterende aktionærer til en indløsningskurs på 28,77 kr. Rederiet ventes at blive afnoteret den 29. december, så 2012 bliver U-SEA-frit på børsen. Ritzau Finans",
        "metadata": {
            "source": "https://www.berlingske.dk/aktier/udsalg-paa-boersen-efter-onsdagens-optur",
            "image_url": "https://berlingske.bmcdn.dk/media/cache/resolve/image_x_large/image/22/220709/3870891-danskeaktier.jpg",
            "publication_time": "Torsdag d. 01. december 2011, kl. 17.13",
            "author": null,
            "related_links": [],
            "attachments": []
        }
    }
}