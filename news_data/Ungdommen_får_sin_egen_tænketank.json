{
    "version": "1.0",
    "document": {
        "id": "https://www_berlingske_dk/samfund/ungdommen-faar-sin-egen-taenketank",
        "title": "Ungdommen får sin egen tænketank",
        "content": "En ny tænketank - »YouGlobe« - vil arbejde for, at Danmarks unge bliver mere synlige i samfundsdebatten. Det er de nemlig ikke nu, mener en af stifterne af tænketanken, som er en række uddannelsesinstitutioner, ungdomsorganisationer og privatpersoner. - De skal i langt højere grad føle sig som en del af det samfund, de snart skal overtage. Med tænketanken er det planen at involvere de unge og gennem medierne sørge for, at de får mere indflydelse på udviklingen, lyder en del af målsætningen. De unges egen virkelighed Ifølge talsmand for den nye tænketank, Kristian Leth, der er rådgiver for Kulturministeriet, vil de unge interessere sig langt mere for den offentlige debat, hvis den handler mere om dem selv og den virkelighed, de agerer ud fra. Som det er i dag, er den daglige nyhedsstrøm alt for fjern og for langt væk fra de unge, mener stifterne, der kritiserer medierne for ikke at henvende sig til de unge i tilstrækkelig grad. Hvis de unge er med i nyhederne, er det enten som cases eller som tal i statistikker, hedder det i en pressemeddelelse. 11,8 procent unge ledige i Danmark Tænketanken er ikke blind for, at ledigheden blandt unge er høj. Og at det blandt andet er her, de unge selv skal være mere synlige og skaffe sig indflydelse. Ifølge en ny analyse fra Arbejderbevægelsens Erhvervsråd, er 11,8 procent unge mellem 15 og 29 årer uden arbejde i Danmark. For EU15-landene er ledigheden for unge oppe på 16,5 procent, viser analysen, der er baseret på tal fra Eurostat og OECD. Det tal har ikke være så højt siden 1997. Det er blandt andet Danske Gymnasierelevers Sammenslutning, Efterskoleforeningen og Landssammenslutningen af Handelsskoleelever, der er medstiftere af \"YouGlobe\".",
        "metadata": {
            "source": "https://www.berlingske.dk/samfund/ungdommen-faar-sin-egen-taenketank",
            "image_url": "https://berlingske.bmcdn.dk/media/cache/resolve/image_x_large/image/65/654898/5302767-hver-sjette-student-er-uden-studium-og-job.jpg",
            "publication_time": "Torsdag d. 28. juni 2012, kl. 08.18",
            "author": "Anne Funch",
            "related_links": [],
            "attachments": []
        }
    }
}