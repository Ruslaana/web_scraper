{
    "version": "1.0",
    "document": {
        "id": "https://www_berlingske_dk/kultur/aminata-amanda-corr-hoejrefloejen-er-tydeligvis-lige-saa-kraenkelsesparat",
        "title": "Aminata Amanda Corr: Højrefløjen er tydeligvis lige så krænkelsesparat og identitetspolitisk som venstrefløjen",
        "content": "Ingen driver mere identitetspolitik end Rasmus Jarlov (K), hvis Twitter-konto i sig selv er et helt kompendium i læren om identitetspolitik. Den er ydermere et studie i, hvordan man med identitetspolitik kan udnytte positionens identitetsmarkører til at forme egne. Hvad end venstrefløjen beskæftiger sig med, kan man så sikkert som amen i kirken forvente, at Jarlov tweeter et tweet om, at det er noget pjat, og det modsatte er vigtigt. Hans bidrag til statuedebattenlød således »Hvorfor egentlig hade ældre, kristne, hvide mænd så voldsomt, når de generelt har været verdensførende i at give rettigheder og plads til unge, andre religioner, etniske mindretal og kvinder (og andre køn)?« En 1:1-spejling af sidste uges venstrefløjskæphest, bare med omvendt fortegn, og nogenlunde lige så logisk velfunderet som en påstand om, at Tyskland er verdensførende i at afslutte verdenskrige. I helt samme grad, som man på den ydre venstrefløj kan anvende sin identitet som ikke-binær, biseksuel, racialsieret, polyamorøs, funktionsnedsat, intersektionel feminist til at ophøje sig selv og gennemtrumfe et argument, formår Jarlov her på den anden side at bruge sin identitet som hvid mand til at ophøje sig selv og gennemtrumfe argumenter, som mange har gjort det i uendelige tider før ham. Den identitetspolitiske dagsorden er ikke nyt land på den konservative kant. I september 2017 afholdt Konservative Studenter i Aarhus et arrangement for at debattere,hvorvidt afrikaneres lave IQ var en trussel mod det danske demokrati, på baggrund af forskningsresultater af Helmuth Nyborg, som i 2019 var folketingskandidat for Stram Kurs. Et komplet identitetspolitisk mediestunt.  Ligesom venstrefløjens identitetspolitik altid tager udgangspunkt i, at alt er sociale konstruktioner, tager højrefløjens identitetspolitik udgangspunkt i »danskhed« og biologi. Sorte har lav IQ, kønnet er defineret af videnskabelig biologi, der skal en mand og en kvinde til at lave børn. Det siger videnskaben. At arrangementet med Helmuth Nyborg var af identitetspolitisk karakter er i øvrigt en gavmild læsning. Tager man mere dystre briller på, kan man hurtigt motivspekulere i, om dagsordenen i stedet var af biopolitisk karakter og skulle fungere som afsæt for konkrete politiske bestemmelser, hvor dumme afrikanere skulle fratages rettigheder med biologi som argument. Men lad os holde fast i, at det var identitetspolitik. Henrik Dahl fra LA er også godt med, når det kommer til identitetspolitk. I december 2019 lancerede han en pin, formet som en narrehat, med teksten »NEJ«, der skal illustrere, athan identificerer sig som en, der ikke går ind for identitetsmarkører. Et indlysende oxymoron, men tilsyneladende ikke indlysende for Dahl selv. Det hele handler om at være enormt principfast omkring retten til at pille sig selv i navlen og samtidig pege på, hvor kikset det er, at nogen andre gør det samme. Hos de nu stuerene Dansk Folkeparti har man også proklameret offentligt, atman er imod tidens identitetspolitiske tendensermed en knyttet næve i vejret. Samtidig har man med den anden hånd indførttvangsservering af svinekød i børnehaver, forsøgt at få indført enflagdag for Dannebrog, som fandtes i forvejen, og kæmpet mednæb og klør for et burkaforbudi små ti år. Det hele er selvfølgelig identitetspolitik. Jo længere man begiver sig ud på højrefløjen, des mere identitetspolitisk bliver billedet. Her finder man Generation Identitær, der endda bekender deres identitetspolitiske kulør i eget navn. I forbindelse med George Floyds død i Minneapolis søsatte Generation Identitær kampagnen »OUR LIVES MATTER«. Rendyrket identitetspolitisk agenda. Hvis man husker blot en uge tilbage, vil man måske komme i tanke om en demonstration,hvor hvide mennesker ikke måttemarchere foran?Hos generation Identitær er det de tykke mennesker, der ikke må marchere foran. Ak ja, hvis blot de to kunne få øje på, hvor enige de er om verden.",
        "metadata": {
            "source": "https://www.berlingske.dk/kultur/aminata-amanda-corr-hoejrefloejen-er-tydeligvis-lige-saa-kraenkelsesparat",
            "image_url": "https://berlingske.bmcdn.dk/media/cache/resolve/image_x_large/image/130/1305766/23451006-aminata-amanda-corr.jpg",
            "publication_time": "Mandag d. 22. juni 2020, kl. 12.30",
            "author": "Aminata Corr Thrane",
            "related_links": [],
            "attachments": []
        }
    }
}