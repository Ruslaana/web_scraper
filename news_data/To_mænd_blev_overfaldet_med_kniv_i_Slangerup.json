{
    "version": "1.0",
    "document": {
        "id": "https://www_berlingske_dk/indland/to-maend-blev-overfaldet-med-kniv-i-slangerup",
        "title": "To mænd blev overfaldet med kniv i Slangerup",
        "content": "To mænd er fredag sidst på eftermiddagen blevet overfaldet med kniv i Slangerup øst for Frederikssund. Det oplyser Nordsjællands Politi. Tilsyneladende er forbrydelsen sket på åben gade nær krydset Jernbanevej og Stationsvej. Politiet har afspærret gerningsstedet. De to ofre er blevet kørt til Rigshospitalet, hvor de ifølge politiet meldes i stabil tilstand. Den ene blev ramt af knivstik i maven, mens den anden blev stukket i låret, oplyser vagtchefen fredag aften. De foreløbige oplysninger tyder på, at flere personer deltog i overfaldet. Politiet mener umiddelbart, at der er tale om forsøg på manddrab og om vold af særlig farlig karakter. Klokken 21.30 siger politiets vagtchef, at der ikke er sket anholdelser i sagen. Såfremt personer har set noget fra overfaldet, som skete omkring klokken 17.30, opfordres de til at ringe til 114. /ritzau/",
        "metadata": {
            "source": "https://www.berlingske.dk/indland/to-maend-blev-overfaldet-med-kniv-i-slangerup",
            "image_url": "https://berlingske.bmcdn.dk/media/cache/resolve/image_x_large/image/152/1523968/24027925-.jpg",
            "publication_time": "Fredag d. 04. marts 2022, kl. 19.21",
            "author": null,
            "related_links": [],
            "attachments": []
        }
    }
}