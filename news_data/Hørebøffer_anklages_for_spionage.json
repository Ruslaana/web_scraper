{
    "version": "1.0",
    "document": {
        "id": "https://www_berlingske_dk/kultur/hoereboeffer-anklages-for-spionage",
        "title": "Hørebøffer anklages for spionage",
        "content": "Det kendte mærke Bose beskyldes i en amerikansk retssag for at spionere mod sine kunder via en app som downloades i forbindelse med køb af hovedtelefoner,skriver Reuter. Sagen er anlagt af den amerikanske borger Kyle Zak, og dennes advokat, Christopher Dore, siger, at folk »bør føle bekymring« ved Boses fremgangsmåde.  »Folk tager hovedtelefoner på og tror, at deres privatliv er beskyttet, men de kan risikere at udlevere information, de ikke har lyst at dele,« siger Christopher Dore, der fører sagen ved retten i Chicago. Bose, der årligt sælger for 3,5 milliarder dollar, har valgt ikke at kommentere på beskyldningen. Retssagen er den seneste i en række af flere, der beskylder firmaer for skjult at indsamle kundeinformationer til videresalg til andre firmaer eller for at generere yderligere salg til samme kunder. Efter at have betalt 350 dollar for sine »hørebøffer«, og efter at have downloadet en særlig Bose Connect-app, opdagede Kyle Zak informationer om sig selv til firmaet Segment.io, der har specialiseret sig i salg af kundeinformationer. Kundens valg af musik til aflytning afslører, ifølge sagsanlægget, en utrolig mængde fortrolig information om vedkommende.  I sagsfremstillingen nævnes det eksempelvis, at en person der aflytter muslimske bønner sandsynligvis er muslim. »(Bose) udviser en fuldstændig ligegyldighed over for beskyttelsen af kundens privatliv,« siger Christopher Dore, der kræver millioner af dollar på vegne af sin klient og andre der har købt firmaets hovedtelefoner. ",
        "metadata": {
            "source": "https://www.berlingske.dk/kultur/hoereboeffer-anklages-for-spionage",
            "image_url": "https://berlingske.bmcdn.dk/media/cache/resolve/image_x_large/image/14/148457/17000156-bose.jpg",
            "publication_time": "Onsdag d. 19. april 2017, kl. 22.20",
            "author": "Kristian Lindberg",
            "related_links": [],
            "attachments": []
        }
    }
}