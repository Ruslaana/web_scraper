{
    "version": "1.0",
    "document": {
        "id": "https://www_berlingske_dk/business/britiske-kvaler-giver-daloon-tredje-millionunderskud-i-traek",
        "title": "Britiske kvaler giver Daloon tredje millionunderskud i træk",
        "content": "For tredje år i træk er der underskud hos virksomheden Daloon, der især er kendt for forårsruller af samme navn. Virksomheden kommer ud af året med et underskud på 9,3 millioner kroner. Det er dog en væsentlig forbedring fra året før, hvor Daloon fik det dårligste resultat nogensinde med et minus på 22 millioner kroner. Det viser Daloons årsregnskab. Dermed har de seneste tre år været et samlet underskud på den gode side af 50 millioner kroner. Det er udfordringer på det britiske marked, som de seneste år har givet udfordringer. To fabrikker er blevet lagt sammen til en, og det har givet problemer. Daloon skriver i regnskabet, at den resterende del af forretningen har haft et positivt resultat på 3,6 millioner kroner i 2020. »Det er fortsat forventningen, at sammenlægningen af produktionsfaciliteter i England vil medføre væsentlige synergieffekter de kommende år med positive resultater til følge,« skriver Daloon i regnskabet. Det seneste år er salget steget med omkring tre millioner kroner til 205,5 millioner. Ud over forårsruller kommer pengene fra kødfrie produkter og souffleer og gratiner. Det seneste års underskud har betydet, at Daloon har negativ egenkapital, som groft sagt er et udtryk for en virksomheds samlede formue og et billede på sundheden i virksomheden. Derfor har Daloons ejer – hollandske Goodlife Foods – i april tilført 15 millioner kroner, så der atter er positiv egenkapital. Daloon hed oprindelig Vans Produkter, opkaldt efter kineseren Sai-chiu Van, som grundlagde virksomheden i 1960. Virksomheden skiftede i 1964 navn til Daloon, der betyder den store drage på kinesisk. Daloon var i familieeje i 55 år, indtil Sai-chiu Vans søn, Hemming Van, solgte virksomheden videre til den hollandske fødevarevirksomhed Goodlife Foods. /ritzau/",
        "metadata": {
            "source": "https://www.berlingske.dk/business/britiske-kvaler-giver-daloon-tredje-millionunderskud-i-traek",
            "image_url": "https://berlingske.bmcdn.dk/media/cache/resolve/image_x_large_vertical/image/142/1428423/23762770-.jpg",
            "publication_time": "Onsdag d. 02. juni 2021, kl. 08.40",
            "author": null,
            "related_links": [],
            "attachments": []
        }
    }
}