{
    "version": "1.0",
    "document": {
        "id": "https://www_berlingske_dk/internationalt/tyfon-har-kostet-tre-menneskeliv",
        "title": "Tyfon har kostet tre menneskeliv",
        "content": "KINA: Tyfonen Fitow, der tidligt mandag morgen ramte Kinas østkyst med vindstød på over 200 kilometer i timen, har kostet mindst tre personer livet. Det oplyser det statslige nyhedsbureau Xinhua ifølge nyhedsbureauet AFP. Hundredetusinder er blevet evakueret, og ifølge Xinhua er der udstedt en såkaldt rød alarm, som er det højeste niveau i det kinesiske alarmberedskab. AFP beretter, at flere end 1.200 huse er styrtet sammen alene i byen Wenzhou. Orkanen bringer ud over ekstreme vindstød også høje bølger og store mængder regn med sig. Ifølge AFP blev der i dele af Zhejiang målt 29 centimeter nedbør i løbet af 17 timer fra søndag til mandag. Ifølge Kinas meteorologiske center er det usædvanligt, at en orkan rammer regionen på denne tid af året. BNB",
        "metadata": {
            "source": "https://www.berlingske.dk/internationalt/tyfon-har-kostet-tre-menneskeliv",
            "image_url": "https://berlingske.bmcdn.dk/media/cache/resolve/image_x_large/image/93/930290/6856575-china.jpg",
            "publication_time": "Mandag d. 07. oktober 2013, kl. 12.45",
            "author": null,
            "related_links": [],
            "attachments": []
        }
    }
}