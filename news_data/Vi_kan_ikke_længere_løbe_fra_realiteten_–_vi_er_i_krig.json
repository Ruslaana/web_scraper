{
    "version": "1.0",
    "document": {
        "id": "https://www_berlingske_dk/kommentatorer/vi-kan-ikke-laengere-loebe-fra-realiteten-vi-er-i-krig",
        "title": "Vi kan ikke længere løbe fra realiteten – vi er i krig",
        "content": "Vi er i krig. Så simpelt kan det siges. Selvom der ikke er russiske soldater på Bornholm, og Danmark for nuværende ikke er en del af en fredsbevarende styrke i Ukraine, har vi reelt været i krig i et stykke tid. Hybridkrig er en »gråzone«-krigsførelse, der kombinerer militære midler med ikkemilitære metoder som cyberangreb, misinformation, økonomisk pres og politisk manipulation. Næsten alle ikkemilitære metoder er digitale måder at beherske eller ødelægge på. Uanset om det handler om energi, finans, transport, produktion, eller befolkningspåvirkning, er denne type krigsførelse ofte digital. Det samme er modsvaret. Digitalt. Hvis Danmark og Europa skal modstå den største trussel siden Anden Verdenskrig, er hybridkrig det vigtigste at have for øje sammen med konventionel kampkraft. »Kravene til krigsførelse ændres hurtigere end nogensinde. Det handler om at observere, orientere sig – og derefter beslutte og handle,« skriver André Rogaczewski. Her ses ukraineske soldater nær fronten i Donetsk 11. marts 2025.Fold sammenLæs mereFoto: Maria Senovilla/EPA/Ritzau Scanpix. Den danske regering har allerede sat turbo på med 50 milliarder kroner, der yderligere skal bruges på oprustning over de kommende to år. I sidste uge blev EU-landene enige om at afsætte 6.000 milliarder kroner til en øgning af unionens forsvars- og sikkerhedsinvesteringer – en historisk beslutning. I en tid, hvor optimisme kan være svært, er det betryggende, at Europa nu tager de rette første skridt mod et mere samlet, tættere og handlekraftigt samarbejde. For vi skal investere i kampvogne, kampfly, luftforsvar, artilleri, og ammunition samt bedre fysiske vilkår og udrustning til vores soldater. Men materiel alene skaber ikke et effektivt forsvar. Kravene til krigsførelse ændres hurtigere end nogensinde. Det handler om at observere, orientere sig – og derefter beslutte og handle. Kyiv ville være faldet på under tre dage, hvis de ukrainske styrker ikke havde haft præcis information om russernes fremkomst og kapacitet. Samme logik gælder for fysiske og digitale angreb på forsyningskæder, vitale institutioner, eller identifikationen af politisk manipulation, som vi senest så under det rumænske valg. Det handler om data, intelligent behandling af data og viden, der beskytter samfundet og skaber den nødvendige robusthed i vores forsyningskæder og drift. Derfor skal vi tænke i sammenhængende systemer hvor teknologi og data bindes gnidningsløst sammen med de fysiske kapaciteter. Det kræver en digital transformation, som løbende kan videreudvikle, samle og integrere mennesker og it-systemer – en digital rygrad. »Kyiv ville være faldet på under tre dage, hvis de ukrainske styrker ikke havde haft præcis information om russernes fremkomst og kapacitet,« skriver André Rogaczewski. Her se Ukraines præsident, Volodymyr Zelenskyj.Fold sammenLæs mereFoto: Handout/AFP/Ritzau Scanpix. Den digitale rygrad ligger ikke ét fysisk sted, men er spredt over mange uafhængige operationscentraler, så enkeltstående sårbarheder undgås. Det er trods alt sværere at ramme en kæmpesværm af små insekter end at skyde en spurv. Det er afgørende, at alle enheder, myndigheder og styrelser arbejder med de samme pålidelige informationer – også i realtid. Som på et hospital, hvor læger, sygeplejersker og akutberedskab deler kritisk information på tværs. Uden det risikerer vi at operere i blinde. Sagt direkte: Den fysiske oprustning hænger kun sammen, hvis vi husker den digitale. Danmark er verdensførende i digitalisering – en styrkeposition, vi bør udnytte. Europa har ikke tid til at opfinde og opbygge disse kapabiliteter i hvert land for sig. Så når franskmændene taler om atomparaplyen, tyskerne om nye kampvogne og logistik, italienerne om skibe og ubåde, og polakkerne om en af Europas største hære – skal Danmark tale om digital opkvalificering og sammenhæng. Både i Forsvaret og i samspillet med samfundet. Sådan kan Europa vinde. André Rogaczewski er ceo i Netcompany, formand for Teknologipagtrådet og formand for DI Digital ",
        "metadata": {
            "source": "https://www.berlingske.dk/kommentatorer/vi-kan-ikke-laengere-loebe-fra-realiteten-vi-er-i-krig",
            "image_url": null,
            "publication_time": "Fredag d. 14. marts 2025, kl. 11.39",
            "author": "André Rogaczewski",
            "related_links": [],
            "attachments": []
        }
    }
}