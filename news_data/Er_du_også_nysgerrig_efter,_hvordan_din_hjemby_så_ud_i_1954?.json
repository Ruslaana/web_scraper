{
    "version": "1.0",
    "document": {
        "id": "https://www_berlingske_dk/samfund/er-du-ogsaa-nysgerrig-efter-hvordan-din-hjemby-saa-ud-i-1954",
        "title": "Er du også nysgerrig efter, hvordan din hjemby så ud i 1954?",
        "content": "Hvor hurtigt har din barndomsby egentlig udviklet sig? Hvad årti var det mon, biografen blev bygget? Og hvordan så der egentlig ud, inden den kom? Har du også puslet med den slags tanker, så er der godt nyt. For medCowis Danmarkskortkan du sammenligne din hjemstavn, studieby eller sommerhusområde med tilsvarende luftfotokort som går helt tilbage til 1954.  Og især de ældste kort er populære. Dengang 1954-kortet blev lanceret for godt fem år siden, oplevede Cowi sågar server-problemer, fordi interessen var så stor, fortæller account manager hos Cowi, Henning Andersen.  Siden er interessen dalet en smule, men det er stadig det gamle Danmarkskort, som trækker markant mest trafik på sitet, fortæller han. »Det er især folk på min egen alder, sådan 60-70-årige, der synes, det er sjovt at se, hvordan deres hjemby så ud dengang de var børn sammenlignet med i dag. De bruger det til ligesom at genoplive den tid, de kan huske, og hvor alt så anderledes ud i forhold til i dag,« siger Henning Andersen og fortæller, at Cowi kender brugernes præferencer på baggrund af trafiktal og brugerhenvendelser. Herunder kan du se et eksempel på en bys udvikling over 60 år. Begge billeder er af provinsbyen Asnæs i Nordvestsjælland. Ved at hive i slideren på midten, kan du se byen i 1954 og 2014.Artiklen fortsætter under billederne.  Det er både store og små byer, som får en tur under luppen, men også landområder, som »jo også har oplevet en fantastisk forandring«, fortæller Henning Andersen.  Kortene er bygget op af en stor mængde enkeltbilleder, der er »sat sammen til et sømløst billede«, et såkaldt ortofoto, der ligner ét stort luftfoto. I de senere år har Cowi lavet et kort hvert år, så folk også kan sammenligne områder i dag med for f.eks. fem år siden. Kortet fra 1954 har dog en særlig historie. Det er lavet af en massiv billedserie, som US AirForce i sin tid lavede af hele Danmark. Materiale, som Cowi for et par år siden fik lov at bruge.  »I starten kunne man som privatperson gå ind og bestille en plakat for sin ejendom, eller hvad man nu havde lyst til. Det var på et tidspunkt, hvor folk ikke havde adgang til at printe noget selv, så det kunne vi køre en forretning på,« siger Henning Andersen. I dag får Cowi sin kort-forretning til at køre rundt ved at sælge udprint til virksomheder. Du kan selv gå på opdagelse i Cowis Danmarkskort vialinket her.",
        "metadata": {
            "source": "https://www.berlingske.dk/samfund/er-du-ogsaa-nysgerrig-efter-hvordan-din-hjemby-saa-ud-i-1954",
            "image_url": "https://berlingske.bmcdn.dk/media/cache/resolve/image_x_large_vertical/image/25/252649/13184706-kort.jpg",
            "publication_time": "Mandag d. 02. maj 2016, kl. 14.37",
            "author": "Anna Gottschalck",
            "related_links": [],
            "attachments": []
        }
    }
}