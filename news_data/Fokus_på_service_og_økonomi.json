{
    "version": "1.0",
    "document": {
        "id": "https://www_berlingske_dk/karriere/fokus-paa-service-og-oekonomi",
        "title": "Fokus på service og økonomi",
        "content": "§Hvilke forventninger har du til dit nye job? Jeg forventer at være med til at præge den strategiske udvikling af Compass Group Danmark. Desuden er det vigtigt at sikre, at økonomi- og IT-funktionen har fokus på at hjælpe med at optimere driften, så vores knap 4.000 medarbejdere kan levere endnu bedre service til vores kunder rundt omkring i personalerestauranter og i de virksomheder, hvor vi står for rengøring og andre support services. §Hvilke overvejelser har du gjort dig i forbindelse med dit skifte? Hvad bliver anderledes? Compass Group Danmark opererer i en helt anden branche, end jeg tidligere har været i, men jeg glæder mig meget til at lære servicebranchen bedre at kende i en af branchens hurtigst voksende virksomheder gennem de seneste ti år.  §Hvad har været den røde tråd i din karriere? Jeg har en baggrund inden for økonomi- og IT-ledelse, men jeg har altid haft et stort fokus på den forretningsmæssige del af de virksomheder, jeg har arbejdet i. §Hvad er din uddannelse, og hvordan ser du sammenhængen mellem den og dit nye job? Jeg har en praktisk uddannelsesbaggrund, suppleret med HD og diverse ledelses kurser – senest på Columbia University i New York. Det har givet mig en rigtig god indsigt i de økonomiske procedurer i økonomifunktionen, som jeg i høj grad kan anvende i mit nye job.  §Hvad ser du selv som de største udfordringer i din nye stilling? Der er etableret en ny og stærk ledelsesstruktur i Compass Group Danmark i det seneste år. Der er også etableret en ny stærk økonomi- og IT-funktion, og mit hovedfokus er at sikre, at vi hjælper med til at skabe driftsmæssige forbedringer i hele Compass Group Danmark til glæde for vores knap 1.000 erhvervskunder.",
        "metadata": {
            "source": "https://www.berlingske.dk/karriere/fokus-paa-service-og-oekonomi",
            "image_url": "https://berlingske.bmcdn.dk/media/cache/resolve/image_x_large/image/58/585213/7850625-arne-rasmussen.jpg",
            "publication_time": "Lørdag d. 01. november 2014, kl. 20.30",
            "author": null,
            "related_links": [],
            "attachments": []
        }
    }
}