{
    "version": "1.0",
    "document": {
        "id": "https://www_berlingske_dk/sport/norsk-skistjerne-faldt-igen-paa-loebetur-og-fik-nyt-brud-paa-haanden",
        "title": "Norsk skistjerne faldt igen på løbetur og fik nyt brud på hånden",
        "content": "For mange danskere er det svært at holde balancen med ski under fødderne. For nordmænd er det tilsyneladende sværere uden. Det må være konklusionen, når man ser på den norske skistjerne Therese Johaug. To gange er hun denne sommer faldet under løbeture med brud på hænderne til følge. Midt i juli faldt den bare 46 kilo lette norske jente under en løbetur i Seiser Alm i Dolomitterne, og hun landede så uheldigt, at hun fik et brud på pegefingerknoglen. Hun måtte gennemgå en operation og fik sat to skruer ind for at holde sammen på fingeren. I forrige uge var den mangefoldige langrendsverdensmester uheldig igen under en lang løbetur nær Livigno i Italien. Denne gang gik det udover en knogle i højrehånden. »Det er ikke en situation, som jeg har ønsket, men sket er sket. Bruddet må gro sammen, nu er det skinne på de næste tre-fire uger,« sagde Johaug ifølge norsk TV2. »Vi havde jogget knap en halv time. Niklas og jeg tog en forkert sti med en lille hældning og meget græs. Der var et hul i bakken, som var skjult af græsset, og jeg trådte ned i hullet. Jeg tog for mig med strakt arm og fik al trykket på højrehånden. Jeg undgik at lægge vægten på den hånd, hvor jeg havde haft et brud tidligere i sommer, men jeg kunne mærke, at der var et brud. Det var den samme fornemmelse,« sagde Johaug, der stadig gennemførte den omkring tre timer lange løbetur, selvom hun vidste, at den hun løb rundt med et brud i hånden. Hun afviser overfor VG, at hun tidligere har haft lignende problemer. »Ikke førhen, men i sommer er det blevet til mange fald. Først uden brud, men nu har jeg altså været ekstremt uheldig. Der er mange, som mener, at jeg skal have undersøgt synet,« siger Johaug, som nu må nøjes med fortsat løbetræning et stykke ud i fremtiden, inden hun igen kan begynde at træne med stave i hænderne.",
        "metadata": {
            "source": "https://www.berlingske.dk/sport/norsk-skistjerne-faldt-igen-paa-loebetur-og-fik-nyt-brud-paa-haanden",
            "image_url": "https://berlingske.bmcdn.dk/media/cache/resolve/image_x_large/image/68/682832/10527212-johagu.jpeg",
            "publication_time": "Mandag d. 07. september 2015, kl. 15.32",
            "author": null,
            "related_links": [],
            "attachments": []
        }
    }
}