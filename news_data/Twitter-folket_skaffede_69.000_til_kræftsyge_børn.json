{
    "version": "1.0",
    "document": {
        "id": "https://www_berlingske_dk/samfund/twitter-folket-skaffede-69_000-til-kraeftsyge-boern",
        "title": "Twitter-folket skaffede 69.000 til kræftsyge børn",
        "content": "69.185 kroner blev samlet ind, da cirka 220 af landets mest aktive twitter-personligheder var samlet til Twestival i København i aftes. Pengene doneres til Børnecancerfonden og skal gå til en sommerlejr for kræftramte børn. På forhånd havde arrangørerne håbet på at kunne indsamle 100.000kr til børnene, men alt i alt er gruppen bag arrangementet ganske tilfreds, lyder det var en af bagmændene, Mark Jensen. - Vi havde naturligvis håbet på at kunne dække alle udgifter til deres sommertur. Men alt taget i betragtning er det super godt gået, at vi nu kan sende 70.000 kr. videre til kræftramte børn, siger Mark Jensen. Twestivalen blev afholdt i København for fjerde gang og er et verdensomspændende fænomen. I flere byer over hele kloden mødes folk, der som udgangpunkt kun kender hinanden via det sociale netværk Twitter. Hver by kunne i år selv beslutte, hvad pengene skulle gå til, mens hovedorganisationen bag Twestival sidste år besluttede, at pengene skulle gå til ofrene for jordskælvet i Haiti. Ifølge Mark Jensen er det især firmaerne, som er med til at lægge penge i kassen via sponsorater. I år stammede 36.000 kroner fra direkte firmasponsorater, mens resten blev hentet ind via entréindtægter, mad og ikke mindst det store trækplaster, lotteriet, hvor deltagerne køber lodsedler i massevis. Mange af twestivalens deltagere kommer dog først og fremmest for at mødes IRL (in real life), med twitter-venner de måske aldrig har mødt, men ført lange faglige diskussioner med. Dagen efter arrangementet svømmer twittersfæren da også over med begejstrede 140-tegn lange beskeder om gårsdagens arrangement. \"Best #cphtwestival ever! Won the grand prize - a ticket to the Roskilde Festival! :P Huge thanks to the organizers for a great event :)\", lyder det fra @meghan_krane, som vandt hovedprisen i lotteriet. \"Tak til jer alle for en hyggelig aften på #cphtwestival. Har ikke sovet hele natten af glæde over, at jeg vandt noget i lotteriet! #Win :)\", skriver @khoyer. Læs alle reaktionerne fra Twestival her",
        "metadata": {
            "source": "https://www.berlingske.dk/samfund/twitter-folket-skaffede-69.000-til-kraeftsyge-boern",
            "image_url": "https://berlingske.bmcdn.dk/media/cache/resolve/image_x_large/image/75/759056/3939242-twestival.jpg",
            "publication_time": "Fredag d. 25. marts 2011, kl. 16.02",
            "author": "Søren Aaes",
            "related_links": [],
            "attachments": []
        }
    }
}