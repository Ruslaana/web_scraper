{
    "version": "1.0",
    "document": {
        "id": "https://www_berlingske_dk/politik/eu-militaer-er-urealistisk-vurderer-professor",
        "title": "EU-militær er urealistisk vurderer professor",
        "content": "København. Når Juncker foreslår fælles militær i EU, trækker han i nødbremsen, mener Jeppe Plenge Trautner, forsker ved forsvarsakademiet. - Det tog Nato 60 år at bygge tingene op til det, de kan i dag. Det kan man ikke gøre bare sådan lige i EU. - Det er ikke en gang sikkert, at EU holder så længe, siger han, efter at formanden for EU-Kommissionen, Jean-Claude Juncker, på sin årlige State og the Union-tale har foreslået at EU bør have sit eget militære hovedkvarter og arbejde hen imod en fælles europæisk militærstyrke. - Med forslaget forsøger Juncker at give EU en hårdhed, en rygrad og mest af alt en hård skal. Med andre ord, vil han signalere, at \"vi ønsker at passe på Europa\". - EU er fanget i flere kriser. Den ene overtager den anden, inden vi kan nå at følge med, lyder det fra professoren. EU har gennem de seneste 10 år gennemført over 30 militære og civile missioner. - Men vi har ikke en permanent struktur, og uden den kan vi ikke arbejde effektivt, siger Juncker. Europa er \"en blød magt\", men det er ifølge Juncker ikke nok i en verden, der bliver stadig mere farlig. Jeppe Plenge Trautner mener dog ikke, at det er realistisk, at EU kan oprette en fælles militærkapacitet, der minder om eller kan erstatte Nato. - Hvis vi ikke engang kan blive enige om de bløde ting, hvordan skal vi så blive enige om det hårde ting, spørger han. /ritzau/",
        "metadata": {
            "source": "https://www.berlingske.dk/politik/eu-militaer-er-urealistisk-vurderer-professor",
            "image_url": "https://berlingske.bmcdn.dk/media/cache/resolve/image_x_large/image/96/966748/14739168-f16-kampfly-jagerfly---201609.jpeg",
            "publication_time": "Onsdag d. 14. september 2016, kl. 16.57",
            "author": null,
            "related_links": [],
            "attachments": []
        }
    }
}