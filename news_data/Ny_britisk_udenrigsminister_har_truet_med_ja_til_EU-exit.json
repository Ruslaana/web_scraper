{
    "version": "1.0",
    "document": {
        "id": "https://www_berlingske_dk/internationalt/ny-britisk-udenrigsminister-har-truet-med-ja-til-eu-exit",
        "title": "Ny britisk udenrigsminister har truet med ja til EU-exit",
        "content": "LONDON: Enhver æra har sine profiler, og da William Hague overraskende gik af som britisk udenrigsminister tirsdag, fandt britiske medier gamle klip frem af partiets tidligere leder, da han blot 16 år gammel holdt tale på de konservatives årlige konference i 1977. Men når den ældre generation takker af – William Hague stopper helt i politik efter parlamentsvalget næste år, og en anden konservativ veteran Ken Clarke trådte også ud af regeringen tirsdag – kommer straks en ny yngre ambitiøs generation til, og i sin største regeringsrokade til dato, har David Cameron udpeget EU-skeptikeren Philip Hammond til ny udenrigsminister. Helt overordnet skaber rokaden ifølge iagttagere en mere kontant euroskeptisk konservativ side i koalitionen med liberaldemokraterne og en mere mediefokuseret kampagneklar regering forud for næste års parlamentsvalg. Hammond ses af Cameron som en imponerende operatør, der som forsvarsminister har stået i spidsen for barske budgetnedskæringer og de britiske troppers exit fra Afghanistan uden at trække alt for mange negative overskrifter i den aggressive britiske tabloidpresse.  Hammonds forståelse for detaljer – nogle mener, han grænser til at være en kontrolfreak – kan have appelleret til David Cameron, der har ledt efter en person til posten som udenrigsminister, som evner at genforhandle Storbritanniens forhold til EU, så der kan blive tilbageført magt til London fra Bruxelles på en række områder. Uden tvivl vil det blive opfattet positivt af mange i det konservative parti, at Philip Hammond er en trofast og stædig EU-skeptiker. Sidste år erklærede han sig enig med undervisningsminister Michael Gove – der med tirsdagens rokade overflyttes til chefindpisker over for den konservative parlamentsgruppe – at han vil stemme for britisk exit, medmindre Storbritanniens forhold til EU ændrer sig. »Hvis valget står mellem et EU, skrevet nøjagtigt som det er i dag, og ikke at være en del af EU, så jeg må sige, at jeg er på den side af argumentet, som Michael Gove har fremført,« sagde han. »Jeg tror, at vi er nødt til at forhandle en bedre løsning, der virker bedre for Storbritannien, hvis vi skal blive i EU.«  Philip Hammond var også en af fire ministre, der afholdt sig fra at stemme for retten til homoseksuelle ægteskaber efter at have argumenteret for, at tiltaget var for kontroversielt. David Cameron selv er en mere moderat konservativ – det var premierministeren, der kæmpede for homoseksuelles ret til ægteskab, og med hensyn til EU ønsker han, at Storbritannien får et nyt forhold til EU, men også at briterne forbliver i fællesskabet efter den folkeafstemning om EU, som han har lovet briterne, hvis han vinder næste års parlamentsvalg. Lord Hill blev tirsdag desuden nomineret af David Cameron til at være Storbritanniens kandidat som EU-kommissær i den næste EU-kommission, som tager over fra 1. november og sidder indtil 2019. Lord Hill har tidligere været leder af Overhuset og har siden årsskiftet siddet med i den britiske regering, og Cameron har peget på ham som EU-kommissær, fordi han kombinerer en stærk politisk indsigt med stor erfaring fra det private erhvervsliv. Lord Hill grundlagde sit eget firma i 1998.  De britiske medier forventede tirsdag, at der ville komme flere kvinder til som ministre for at »kvindeliggøre« regeringen forud for næste års parlamentsvalg, eftersom de konservative har svært ved at tiltrække kvindelige vælgere. Men dette viste sig overvurderet. Den mest iøjnefaldende udnævnelse af en kvinde er Nicky Morgan som ny undervisningsminister.",
        "metadata": {
            "source": "https://www.berlingske.dk/internationalt/ny-britisk-udenrigsminister-har-truet-med-ja-til-eu-exit",
            "image_url": "https://berlingske.bmcdn.dk/media/cache/resolve/image_x_large/image/36/365259/7509153-16udlbritain-aerospace-showjpg.jpeg",
            "publication_time": "Tirsdag d. 15. juli 2014, kl. 15.11",
            "author": "Michael Bjerre",
            "related_links": [],
            "attachments": []
        }
    }
}