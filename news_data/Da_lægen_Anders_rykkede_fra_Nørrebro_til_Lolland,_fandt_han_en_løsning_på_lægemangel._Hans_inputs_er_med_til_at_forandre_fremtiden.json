{
    "version": "1.0",
    "document": {
        "id": "https://www_berlingske_dk/politik/da-laegen-anders-rykkede-fra-noerrebro-til-lolland-fandt-han-en-loesning",
        "title": "Da lægen Anders rykkede fra Nørrebro til Lolland, fandt han en løsning på lægemangel. Hans inputs er med til at forandre fremtiden",
        "content": "Han opdagede det egentlig ikke undervejs. At hans praksis midt på Nørrebro langsomt forvandlede sig til et »psykosocialt ambulatorie« for yngre mennesker med ret mange ressourcer – men også rigtig mange eksistentielle problemer. Og at han snarere blev en »sjælesørger« og »stresscoach« end en læge, der udredte og behandlede syge patienter. Men efter 15 år som praktiserende læge havde Anders Beich med egne ord »mistet formen«. »Jeg var fagligt gået lidt i stå på Nørrebro for nu at sige det, som det er,« siger han. Anders Beich var formand for Dansk Selskab for Almen Medicin fra 2015-2022.Fold sammenLæs mereFoto: Mads Joakim Rimer Rasmussen/Ritzau Scanpix. I dag er han en anden læge, end han var på Nørrebro. Hver morgen bliver han hentet af en minibus på Flintholm Station i København, som kører ham til Lolland, hvor sygdommene er værst og lægemanglen størst. Knap80 procent af kommunenslægehuse har i øjeblikket lukket for tilgang af nye patienter, og flere tusinde patienter er tilknyttet en udbudsklinik med skiftende bemanding. Derfor ønsker regeringen nu, at flere gør som Anders Beich. For det, han gør, kan formentlig give borgere i yderområderne et bedre og længere liv. Det var i hvert fald statsminister Mette Frederiksens budskab, da hun holdt sin afslutningstale i Folketinget i maj. Under afslutningsdebatten gjorde Mette Frederiksen det klart, at landets praktiserende læger skal fordeles bedre i landet. I mange år har de praktiserende læger især slået sig ned i de velstillede områder, hvor borgerne er mindst syge, mens der er stor mangel på læger i yderområderne, hvor behovet er størst. I sin taletog Mette Frederiksen udgangspunkt i netop Lolland. »Lolland er et af de steder i landet, hvor rigtig mange danskere har hjerte-kar-sygdomme. Og middellevealderen i øvrigt er cirka fem år kortere end hos dem, der bor i Rudersdal. Alligevel er der mange lægeklinikker på Lolland, der har lukket for tilgang,« sagde hun og slog fast: »Det her er en ulighed, der er grundlæggende og helt og aldeles uretfærdig. Og derfor skal lægerne derud, hvor de danskere, der er mest syge, bor.« I august sidste år var Anders Beich blevet inviteret til regeringsseminar for alle ministrene. De ville høre om den erfaring og indsigt, som han havde fået ved at skifte fra Nørrebro til Lolland, og de ville høre hans input til forbedringer af sundhedsvæsenet. For som Mette Frederiksen sagde til Anders Beich: »Det er jo også mine forældre, de patienter, du beretter om,« fortæller han. Da Anders Beich startede på medicinstudiet tilbage i 1980erne, fandt han hurtigt ud af, at han skulle være praktiserende læge. Det var det med, at man kendte sine patienter. At man opbyggede et kendskab og tillidsrelation til den enkelte, og at man derfor bedre vidste, hvordan man skulle reagere på symptomer, og hvilken behandling der nok også var den bedste. »Det var ligeup my alley, at det var patienten og ikke bare sygdommen, der var i fokus,« siger Anders Beich. I 2007 købte han sig ind i en tomandspraksis på Nørrebro i København. Her overtog han en patientgruppe af gamle Nørrebroborgere, som havde haft et vanskeligt liv. Som var nedslidte, sårbare og led af kroniske sygdomme. »Jeg synes, det var et virkelig spændende klientel, fordi der var meget, jeg kunne hjælpe dem med sundhedsmæssigt,« forklarer Anders Beich. Men det var dengang. Ifølge Anders Beich er kontinuitet noget af det vigtigste at sikre patienterne. De skal ikke se forskellige læger og have forskellige behandlinger, hver gang de besøger et lægehus, understreger han.Fold sammenLæs mereFoto: Mads Joakim Rimer Rasmussen/Ritzau Scanpix. Med tiden kom mange af de gamle Nørrebroborgere på plejehjem eller døde, og der kom i stedet unge tilflyttere til. Brokvarteret ændrede sig, boligpriserne steg drastisk, og til sidst bestod Anders Beichs patientgruppe hovedsageligt af studerende og middelklassefamilier. »I takt med at vi havde færre og færre ældreborgere, havde vi også færre komplekse sygdomsmønstre. Det kom jeg til at savne uden at ane det,« siger han. Psykologiske, sociale, trivsels- og stressmæssige problemer fyldte mere og mere, og på et tidspunkt kunne der være dage uden andet på programmet. »Jeg tror ikke, jeg var den bedste til at hjælpe med den slags problemstillinger. Jeg er jo ikke uddannet samtaleterapeut eller sagsbehandler. Men det var alligevel en af de store roller, jeg fik,« siger han. I 2015 blev Anders Beich formand for Dansk Selskab for Almen Medicin, og det tog en del af hans tid. I kraft af formandsrollen blev han for alvor bevidst om den udvikling, der var i gang. At antallet af ældre ville stige markant de kommende år, at de praktiserende læger var helt skævt fordelt i forhold til fremtidens opgaver, og at yderområderne allerede var nødlidende. Da hans praksis på Nørrebro til sidst lukkede, kom han i tanke om en praksisbus, der kørte til Nysted på Lolland. Praksisbussen kørte fra København tidligt hver morgen og hjem igen sidst på dagen. Under den 1,5 times køretur hver vej havde man videokonsultationer eller lavede attester og administrativt arbejde ved computeren, og derimellem seks timer i Nysted Lægehus, hvor man behandlede patienter. Ni timer om dagen, tre eller fire dage om ugen. Det var effektiv arbejdstid, tænkte han. Men endnu vigtigere var det meningsfuldt. »Det, jeg kom ned til, var en helt anden praksisverden, som ikke kan beskrives, og man kan nok ikke forstå forskellen, medmindre man har oplevet det,« siger han: »Det er et medicinsk slaraffenland, plejer jeg at sige. Det kan lyde nørdet, men det er bare enormt tilfredsstillende at arbejde et sted, hvor man ved, at man har gjort en reel forskel for mange syge patienter i løbet af en arbejdsdag.« I starten skulle han »lige pudses af«, og de medicinske færdigheder skulle genopfriskes med kurser og bøger. »Jeg stod især med ældre borgere, som måske havde fem-syv sygdomme, og så kom de pludselig med nye symptomer. Er det så en af eksisterende sygdomme, der giver lyd fra sig, eller er det en ny?« forklarer han. Formen vendte hurtigt tilbage, og det samme gjorde hans arbejdsglæde. »Jeg har før sagt, at det var ligesom at blive forfremmet fra p-vagt i København til kriminalkommissær på Lolland. Det er ikke fair, for det er jo også kompliceret at udøve samtaleterapi,« siger Anders Beich og tilføjer: »Det er bare, som om mit arbejde nu passer bedre til min uddannelse.« Anders Beich mener, at almen praksis bør frisættes fra en række opgaver, så der er mere tid til at tage sig af dem, der har mest brug for det.Fold sammenLæs mereFoto: Mads Joakim Rimer Rasmussen/Ritzau Scanpix. I dag er Anders Bech stadig høj på de faglige udfordringer, som han oplever på Lolland. Men han er også frustreret. Han er frustreret over, at han ikke kan afsætte mere tid til den enkelte, meget syge patient, fordi han også skal nå de øvrige patienter i venteværelset. At han ikke kan tjene sin egen løn ind, fordi »aftalen slet ikke passer på populationen«. Og han er frustreret over, at de praktiserende læger ikke aner, hvad deres kerneopgaver er, fordi den aldrig er blevet defineret. »Jeg siger ikke, at vi slet ikke skal tage os af psykologiske problemstillinger. Men det er efterhånden halvdelen af befolkningen, der oplever eksistentielle vanskeligheder eller symptomer på stress, og uanset hvor gerne vi ville, kan vi ikke det hele,« siger Anders Beich og slår fast: »Hvis ikke vi får afgrænset vores opgaveportefølje, så brænder vi allesammen ud i den fremtid, vi ser ind i.« Anders Beich har i løbet af det seneste år delt sine refleksioner i debatindlæg og været i dialog med flere af medlemmerne i regeringens sundhedsstrukturkommission. Da kommissionen for nylig præsenterede sine længe ventede anbefalinger til et mere »sammenhængende og lige sundhedsvæsen«, var fokus netop rettet mod lægemanglen i yderområderne og de praktiserende lægers kerneopgave. Sundhedsstrukturkommissionen lagde blandt andet op til, at ydernumrene skal fordeles anderledes. Ydernumrene er licensen, man giver til praktiserende læger, hvor målet groft sagt har været, at der skal være én praktiserende læge pr. 1.600 patienter. Problemet er, ifølge Anders Beich, at der ikke er blevet taget højde for, at patienterne er ældre og meget mere komplekst syge i nogle af yderområderne, end de er i de mere velstillede områder. »Licenserne skal selvfølgelig fordeles efter det sygdomsmæssige behov, så læger, der praktiserer i områder med flest multisyge patienter, har mulighed for et lavere antal patienter og samtidig tjene sin egen løn ind,« siger Anders Beich: »Sådan er det slet ikke nu. Der er stor ulighed i sundhedsvæsenet, og det siger de fleste, at vi skal rette op på. Det skal jo ikke være sådan, at læger bliver rige af at tage sig af de raske og fattige af at tage sig af de syge. Det er logik for burhøns.« Anders Beich har »kun fem minutter til arbejde«, fortæller han. Det er den tid, det tager for ham at cykle hjemmefra til Flintholm Station i København, hvor praksisbussen venter.Fold sammenLæs mereFoto: Mads Joakim Rimer Rasmussen/Ritzau Scanpix. Anders Beich vil ikke tvinge de praktiserende læger i de mere velstillede områder på en praksisbus til provinsen. Men hvis man for alvor forbedrer vilkårene, så er han overbevist om, at mange flere vil stige på, og også at flere vil flytte til områderne, fordi arbejdet er fagligt spændende og gør en så stor forskel. »Hvis man nu kunne opretholde en fair løn som andre praktiserende læger, og man ikke havde en arbejdsbyrde, der var urimeligt stor, så er jeg sikker på, at det ville være meget mere attraktivt,« siger Anders Beich: »Vi er nødt til at se i øjnene, at hvis ikke vi kommer i gang med at få skåret opgaven til og få sundhedsvæsenet fordelt efter, hvor behovet er størst, så er det de ældre og mest syge medborgere, der betaler prisen.«",
        "metadata": {
            "source": "https://www.berlingske.dk/politik/da-laegen-anders-rykkede-fra-noerrebro-til-lolland-fandt-han-en-loesning",
            "image_url": "https://berlingske.bmcdn.dk/media/cache/resolve/image_x_large/image/180/1808150/24732909-.jpg",
            "publication_time": "Lørdag d. 22. juni 2024, kl. 20.08",
            "author": "Sidsel Lyhne Jensen",
            "related_links": [],
            "attachments": []
        }
    }
}