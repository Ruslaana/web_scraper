{
    "version": "1.0",
    "document": {
        "id": "https://www_berlingske_dk/samfund/ny-tunnel-under-oeresund-kan-finansiere-sig-selv",
        "title": "Ny tunnel under Øresund kan finansiere sig selv",
        "content": "Det behøver ikke at koste staten en eneste skattekrone at etablere en ny tunnel­forbindelse til 32,2 mia. kr. over Øresund mellem Helsingør og Helsingborg. Det konkluderer en ny rapport fra konsulentvirksomheden Cowi, som Region Sjælland, Region Hovedstaden og Region Skåne har bestilt. »Udover at finansiere sig selv vil en såkaldte HH-forbindelse skabe et overskud på ca. 21 mia. kr. over 30 år, der f.eks. vil kunne gå til en ny tog- og vejstrækning uden om Storkøbenhavn, der er nødvendig for at udnytte forbindelsen fuldt ud. Ellers er det ikke muligt at benytte forbindelse til godstransport, der forventes at stige fra 4,5 tons til 10 mio. tons, når Femern-forbindelsen står klar i 2018,« siger Henrik Sylvan, projektleder på rapporten. De gevinster kan ifølge rapporten hentes, hvis staten - ligesom med etableringen af Øresundsforbindelsen - hæfter for lån i et nyt, statsejet selskab, som varetager bygge- og driftsarbejdet med den nye forbindelse. Otto Anker Nielsen, der er professor og trafikforsker ved DTU, mener, at »investeringen giver sig selv«: »Der er allerede pres på både privat- og godstransporten mellem Helsingør og Helsingborg. Trafikken er der allerede, så man skal ikke satse på, at antallet af passagerer øges frygtelig meget,« siger han. Ifølge rapporten vil en HH-forbindelse få antallet af biler og lastbiler, der rejser fra Helsingør til Helsingborg, til at stige fra ca. 6.000 til ca. 16.000, mens man forventer, at 20.000 togpassagerer vil benytte en direkte togforbindelse. Derudover siger rapporten, at en ny, fast forbindelse vil give øget vækst i regionen. Derfor bør regeringen ifølge regionsrådsformand i Hovedstaden, Vibeke Storm Rasmussen (S), satse på at starte byggeriet hurtigst muligt. »Mange trafikinvesteringer i det jyske er ikke rentable. Hvorfor skal vi i det jyske være på forkant, mens vi i København altid er bagud?« siger hun. Hun bakkes op af Helsingørs borgmester, Johannes Hecht-Nielsen (V), der forventer, at en nye forbindelse vil øge samarbejdet og integrationen mellem de to byer. I januar sidste år blev der afsat 94 mia. kr. til investeringer i infrastrukturen frem til 2020. Ingen af pengene er møntet på en ny Øresundsforbindelse. Alligevel er transportminister Hans Christian Schmidt (V) ikke helt afvisende. »Det er vigtigt aldrig at afvise noget. Jeg er positiv for at se på muligheden for en HH-forbindelse. Det er godt, at vi får undersøgt mulige løsningsforslag,« siger han Svenskerne har betalt for en analyse af mulige løsninger og behovet for en ny Øresundsforbindelse. Samtidig vil en dansk-svensk embedsmandsgruppe udveksle viden og følge den svenske undersøgelse. »Jeg afventer embedsmandsgruppen og vil møde svenskerne med et åbent sind,« slår transportministeren fast. Den nye rapport får trafikordfører Magnus Heunicke (S) til genoverveje en HH-forbindelse, mens SFs pendant, Anne Baastrup, vil afvente Femern-forbindelsen.",
        "metadata": {
            "source": "https://www.berlingske.dk/samfund/ny-tunnel-under-oeresund-kan-finansiere-sig-selv",
            "image_url": "https://berlingske.bmcdn.dk/media/cache/resolve/image_x_large/image/83/836081/3020121-resund.jpg",
            "publication_time": "Torsdag d. 02. september 2010, kl. 23.00",
            "author": null,
            "related_links": [],
            "attachments": []
        }
    }
}