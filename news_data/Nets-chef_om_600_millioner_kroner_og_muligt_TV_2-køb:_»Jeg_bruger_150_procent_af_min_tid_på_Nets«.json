{
    "version": "1.0",
    "document": {
        "id": "https://www_berlingske_dk/virksomheder/nets-chef-om-600-millioner-kroner-og-muligt-tv-2-koeb-jeg-bruger-150-procent",
        "title": "Nets-chef om 600 millioner kroner og muligt TV 2-køb: »Jeg bruger 150 procent af min tid på Nets«",
        "content": "Bo Nilsson står ifølge Berlingskes beregninger til at kunne runde 600 millioner kroner for sit arbejde hos og investering i betalingskortkoncernen Nets kort før jul, og den proces, der leder hen mod den store betalingsdag, kører som planlagt. Sådan lød det fra hovedpersonen selv torsdag, da Nets præsenteredeet solidt kvartalsregnskabfor årets tredje kvartal. Selv om han dog ikke ønskede at kommentere størrelsen af pengeposen, der bliver en realitet, når september måneds købstilbud fra den amerikanske kapitalfond Hellmann & Friedmann forventeligt bliver accepteret af aktionærerne. Og han var også noget mere fåmælt, da snakken faldt på, hvad han skal bruge de penge til, og om historien om et forestående bud på TV 2 har noget på sig. Fokus er Nets, Nets, Nets.  Hvad er næste skridt for jer i forhold til købstilbuddet? »Tilbuddet løber frem til den 18. december. Der skal aktionærerne beslutte sig for, om de vil sælge ind i buddet. Køberne har gjort det til en betingelse, at de skal have 90 procent – de startede med at have 46 procent, da de annoncerede tilbuddet. Det må vise sig den 18. december, om de 90 procent er nået. Men kommer de 90 procent og alle godkendelserne i hus fra blandt andet Finanstilsynet, så bliver handlen en realitet,« siger Bo Nilsson til Berlingske Business. Hvad skal der ske med din fremtid efter den 18. december? »Min ansættelseskontrakt vil være fuldstændig uændret. Jeg har personlig en motivation om at fortsætte. Jeg håber, at den bestyrelse, de nye ejere i givet fald sammensætter, vil se mig som den rigtige løsning for fremtiden. Hvis de gør det, så er jeg klar. Men det er ude af min kontrol.«  Er det korrekt forstået, at når der sker et ejerskifte, så bliver dine optioner vel indløst? »Jeg har givet et tilsagn om at sælge mine aktier ind i buddet, ligesom resten af direktionen og bestyrelsen har. Jeg er en del af de 46 procent, der har sagt ja til indløsningstilbuddet. Det står alt sammen i tilbudsdokumentet, hvad der sker med andre dele af min kompensation.« Hvad skal de penge? Der har jo været en historie fremme om, at du er en del af et konsortium, som kigger på muligheden for at overtage TV 2? »Jeg har ingen kommentarer til rygter.« Én ting er, at du gerne vil fortsætte i Nets. Men hvad med den formue, du får ind ved salget? Skal den bare stå på en bankkonto – eller skal den investeres? »Min primære ting, jeg har i mit liv… Det vigtigste for mig, når jeg tænker på mit forretningsliv, er, at vi lykkes her hos Nets. Det fokuserer jeg på. Jeg bruger 150 procent af min tid på Nets, og det vil jeg fortsætte med at gøre. Det er en de mest spændende selskaber, jeg nogensinde har arbejdet for, og industrien er fantastisk. Der er en eksponentiel vækstkurve, og den kurve vil jeg gerne hoppe på som topchef.«  Hvis købstilbuddet bliver en realitet, og den nye bestyrelse peger på dig, så er Bo Nilsson også topchef for Nets i 2018? »Det er han.«",
        "metadata": {
            "source": "https://www.berlingske.dk/virksomheder/nets-chef-om-600-millioner-kroner-og-muligt-tv-2-koeb-jeg-bruger-150-procent",
            "image_url": "https://berlingske.bmcdn.dk/media/cache/resolve/image_x_large/image/7/79878/19067023-bo-nilsson.jpg",
            "publication_time": "Torsdag d. 09. november 2017, kl. 09.50",
            "author": "Stefan Singh Kailay",
            "related_links": [],
            "attachments": []
        }
    }
}