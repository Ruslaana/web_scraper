{
    "version": "1.0",
    "document": {
        "id": "https://www_berlingske_dk/virksomheder/mystiske-ansoegninger-tikker-ind-hos-de-russiske-myndigheder-nu-gaar",
        "title": "Mystiske ansøgninger tikker ind hos de russiske myndigheder. Nu går det ud over LEGO",
        "content": "Allerede kort tid efter, at de første vestlige virksomheder trak stikket i Rusland, begyndte der at tikke mystiske ansøgninger ind i det russiske patentsystem. Forskellige personer og virksomheder beder de russiske myndigheder om grønt lys til at kunne bruge en lang række varemærker. Det er der som sådan ikke noget odiøst i, hvis ikke det var fordi, at varemærkerne allerede tilhører store og velkendte brands. En kortlægning af patentsystemet,som Berlingske tidligere har foretaget, viser 49 tilfælde, hvor vestlige virksomheder bliver kopieret. Det drejer sig blandt andet om giganter som Coca-Cola og Apple. IKEA er ændret til »IDEA« med samme logo, og Louis Vuitton er ændret til »Loui’s Vuitton«. Siden er der kun kommet flere til, og nu har fænomenet ramt den første danske virksomhed. En ansøgning om at få lov at bruge LEGOs varemærke er nemlig dukket op i det russiske patentsystem, Rospatent. »Det gør det svært for LEGO. Flere oplever, at der bliver søgt om identiske varemærker. Det eskalerer lige nu, og der er rigtig mange globale virksomheder, der har store problemer med det,« siger Claus Barrett Christiansen, jurist med speciale i immaterialret hos advokatfirmaet Bech-Bruun. Da Berlingske fanger ham på telefonen, er han til en konference i USA med omkring 5.000 patentadvokater. Her er netop de russiske angreb på de vestlige varemærker et stort samtaleemne. Han slår fast, at det især er vigtigt, fordi en virksomhed aldrig vil kunne få sit varemærke igen, hvis først en anden får fingrene i det. »Man skal tage det alvorligt. Hvis man får en ny regering i Rusland og gerne vil begynde at sælge LEGO igen, kan man ikke få varemærket tilbage. Hvis man opgiver det nu, kommer man aldrig ind igen. Så der er ingen nem løsning,« siger han. Ansøgningen med LEGOs varemærke kommer fra en virksomhed kaldet »Trading Technologies«. Mens mange af ansøgningerne bliver sendt fra virksomheder på Cypern og Caymanøerne, er »Trading Technologies« registreret i Rusland. Det er meget sparsomt med tilgængelige informationer om virksomheden, men den russiske patentadvokat bag ansøgningen optræder også på ansøgninger om at bruge eksempelvis Maseratis og Nokias varemærker. Det er endnu uvist, om russerne har tænkt sig reelt at kopiere virksomhederne, og ansøgningerne er endnu ikke færdigbehandlet af patentmyndigheden. Men ifølge Claus Barrett Christiansen er der en risiko for, at Rusland kommer til at tillade overtagelsen af varemærkerne. Det skyldes, at Rusland gerne vil lægge pres på Vesten og signalere, at det har konsekvenser at droppe sine aktiviteter i landet. »Jeg tror, man mener, det er en støtte til Putin og systemet, når man ansøger om varemærkerne, og jeg kunne godt forestille mig, at Rospatent måske også får et politisk pres for at godkende nogle af ansøgningerne for at lægge pres på Vesten ved, at store virksomheder kan se deres rettigheder blive taget,« forklarer han. Og Rusland har allerede taget flere skridt i retning af at gøre alvor af at tillade kopieringen. Coca-Coca og IKEA er også udsat for forsøg på at overtage varemærker. Her ses ansøgningerne.Fold sammenLæs mereFoto: Det russiske patentsystem, Rospatent. . Den 8. marts vedtog Rusland en lov, der giver mulighed for det. Loven giver nemlig de facto giver lov til at tage rettigheder fra »uvenlige« lande, herunder alle EU-lande. Samtidigt vil Rusland vil ikke gøre noget ved uautoriseret brug. En sag om tegneseriegrisen Gurli Gris har været et af de første eksempler på, at Rusland også i praksis tillader brugen af andre virksomheders rettigheder. Den britiske underholdningsgigant Entertainment One havde sagsøgt den russiske forretningsmand Ivan Konzhevnikov for brud på ophavsretten, fordi han havde tegnet sin egen version af grisen. Det afviste en russisk domstol og henviste i afgørelsen til de »uvenlige handlinger« fra USA og allierede lande. Sagen har fået flere britiske medier til at kalde den russiske afgørelse for »hævn« for de sanktioner, som størstedelen af den vestlige verden har indført over for Rusland. LEGO stoppede få dage efter invasionen leverancerne af LEGO-klodser til de russiske forhandlere. Alligevel kan 81 LEGO-butikker i Rusland stadig holde åbent, dog uden at få nye varer. »Deres butikker havde produkter på lager, da vi holdt op med at sende forsyninger ind. De vil ikke modtage nye forsyninger fremover. Så vi ejer ikke direkte og driver ikke nogen butikker eller sælger produkter direkte fra Lego.com i Rusland,« sagde Benjamin Hjorth, pressechef i LEGO, tilFinans. Men uanset om LEGO på et tidspunkt igen vil ind i Rusland eller ej, er det et problem, hvis deres varemærke bliver kopieret, mener Claus Barett Christiansen. Det at beskytte sine rettigheder i Rusland betyder nemlig ikke, at man ønsker at drive forretninger eller samarbejde med Rusland, men at man forhindrer, at ens varemærke misbruges, siger han. »Får man varemærket, kan man lave falske varer i Rusland, som så ikke vil være falske, fordi man har varemærket, og det vil være enormt nemt at eksportere det ud af Rusland,« siger han og forklarer: »Ens kunder kan komme til at købe nogle produkter, de tror er et rigtigt LEGO-produkt, men som kan være lavet med kemikalier, der gør, at man bliver syg af det eller kommer til skade af det.« I en skriftlig kommentar til Berlingske fortæller Benjamin Hjorth, pressechef i LEGO Danmark, at selskabet er overrasket over ansøgningen. »Vi er overraskede over at se ansøgninger om internationalt kendte varemærker, som allerede er registreret i Rusland, og forventer, at sådanne ansøgninger vil blive afvist i henhold til bestemmelserne i den russiske varemærkelov. Vi vil fortsat følge situationen tæt og tage de nødvendige skridt for at beskytte vores varemærke,« lyder det i den skriftlige kommentar.",
        "metadata": {
            "source": "https://www.berlingske.dk/virksomheder/mystiske-ansoegninger-tikker-ind-hos-de-russiske-myndigheder-nu-gaar",
            "image_url": "https://berlingske.bmcdn.dk/media/cache/resolve/image_x_large_vertical/image/154/1544795/24083040-legobillede.jpg",
            "publication_time": "Onsdag d. 04. maj 2022, kl. 06.17",
            "author": "Jonathan Lundgren Larsen",
            "related_links": [],
            "attachments": []
        }
    }
}