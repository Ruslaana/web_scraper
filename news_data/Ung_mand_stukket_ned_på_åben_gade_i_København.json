{
    "version": "1.0",
    "document": {
        "id": "https://www_berlingske_dk/samfund/ung-mand-stukket-ned-paa-aaben-gade-i-koebenhavn",
        "title": "Ung mand stukket ned på åben gade i København",
        "content": "København. En ung mand er tirsdag aften blev stukket ned med kniv på Frederikssundsvej i Københavns Nordvestkvarter. Knivstikkeriet fandt sted på gaden ved nummer 130, hvor to grupper kom op at slås. - Han er blevet stukket to gange med kniv, fortæller den centrale efterforskningsleder ved Københavns Politi Henrik Vedel. Kort før klokken 22 har politiet endnu ikke anholdt nogen i forbindelse med knivstikkeriet. Offeret skulle dog være uden for livsfare. - Han er på operationsbordet, men skulle være stabil, siger Henrik Vedel. I forbindelse med knivstikkeriet afspærrede politiet i en periode Frederikssundsvej, men den er nu åbnet igen. De seneste dage har der været flere sammenstød i Københavns Nordvestkvarter. Lørdag aften blev en 22-årig mand skudt i benene, og søndag eftermiddag blev to mænd på 21 og 49 år skudt foran en kiosk på Emdrupvej. Politiet kan dog endnu ikke sige, om tirsdagens knivstikkeri har en sammenhæng med skudepisoderne eller ej. /ritzau/",
        "metadata": {
            "source": "https://www.berlingske.dk/samfund/ung-mand-stukket-ned-paa-aaben-gade-i-koebenhavn",
            "image_url": "https://berlingske.bmcdn.dk/media/cache/resolve/image_x_large/image/58/581484/14983426-politibil-under-udrykning-med-bl-blink.jpg",
            "publication_time": "Tirsdag d. 04. oktober 2016, kl. 21.15",
            "author": null,
            "related_links": [],
            "attachments": []
        }
    }
}