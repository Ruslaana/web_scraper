{
    "version": "1.0",
    "document": {
        "id": "https://www_berlingske_dk/danmark/den-roede-mor-med-det-sociale-engagement-0",
        "title": "Den røde mor med det sociale engagement",
        "content": "Hun voksede op i små kår, men blev minister. Og hun var kendt for sit sociale sind og indignation, der gav hende tilnavnet »Røde Mor«. Yvonne Herløv Andersen, som søndag den 11. september fylder 80 år, voksede op på Nørrebro i København som datter af en far, som var maskinsnedker, og en mor, der var skrædder. Da moren blev blind, måtte Yvonne Herløv Andersen i en tidlig alder overtage rollen som husmor i hjemmet. Hun gik ud af skolen efter 7. klasse og tog senere en uddannelse som barneplejer. Som 20-årig blev hun gift og fik to børn, inden hun blev skilt fra sin mand fem år senere. Yvonne Herløv Andersen uddannede sig til socialpædagog, og netop det sociale område skulle blive dér, hvor hun markerede sig kraftigt gennem årene. Hun blev i 1977 valgt ind i Folketinget for Centrum-Demokraterne, og hun sad med afbrydelser i tinget frem til 2001. I begyndelsen af 1980erne var hun formand for Folketingets Socialudvalg, og her fik hun tilnavnet »Røde Mor« på grund af sit store sociale engagement, og fordi hun var villig til at samarbejde med alle partier. Yvonne Herløv Andersen havde en kort periode som socialminister i 1994, da Centrum-Demokraterne var med i Rødkløverreringen under ledelse af statsminister Poul Nyrup Rasmussen (S). Her var hun med til at søsætte Børnerådet, der har til formål at sikre børn og unges rettigheder. Samme år blev hun sundhedsminister, og her sad hun, indtil Centrum-Demokraterne i 1996 forlod regeringen. Det var også i 1996, at hun fortalte om sit samliv med Birthe Merete Smedegaard Knudsen. Optakten var ganske usædvanlig, eftersom oplysningen om hendes homoseksualitet kom fra Palle Juul-Jensen i en bog. Ham havde Yvonne Herløv Andersen i 1995 været med til at presse til at opsige sin stilling som medicinaldirektør i Sundhedsstyrelsen. Tiden i Folketinget sluttede i 2001, da Centrum-Demokraterne røg ud ved valget. Året efter lod hun sig pensionere fra stillingen som forstander for døgninstitutionen Brinken. I 2013 forsøgte Yvonne Herløv Andersen et politisk comeback, da hun stillede op til byrådsvalget i Slagelse Kommune for en lokalliste, men hun blev ikke valgt ind. /ritzau/ ",
        "metadata": {
            "source": "https://www.berlingske.dk/danmark/den-roede-mor-med-det-sociale-engagement-0",
            "image_url": "https://berlingske.bmcdn.dk/media/cache/resolve/image_x_large_vertical/image/159/1590963/24199707-yvonne-herlv-andersen---20220.jpeg",
            "publication_time": "Søndag d. 11. september 2022, kl. 07.01",
            "author": null,
            "related_links": [],
            "attachments": []
        }
    }
}