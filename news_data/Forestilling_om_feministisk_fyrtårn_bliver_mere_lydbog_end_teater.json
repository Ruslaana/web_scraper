{
    "version": "1.0",
    "document": {
        "id": "https://www_berlingske_dk/scene/forestilling-om-feministisk-fyrtaarn-bliver-mere-lydbog-end-teater",
        "title": "Forestilling om feministisk fyrtårn bliver mere lydbog end teater",
        "content": "Det hele åbner med de ikoniske linjer: »Man fødes ikke som kvinde, man bliver det.« For selv om forestillingen på Teatret ved Sorte Hest hedder »Beauvoir«, så handler den ikke om den franske filosof og forfatterSimone de Beauvoir. Det er tobindsværket»Det andet køn«, hvorfra de berømte linjer om at blive til kvinde stammer, som forestillingen er fokuseret på. Instruktøren Christoffer Berdal og skuespillerneEllen HillingsøogSarah Boberghar påtaget sig den overvældende opgave at gøre Beauvoirs filosofiske, tankevækkende hovedværk scenisk. En teatralsk forelæsning definerer de det som. Aktualiteten er der. Bøgerne blev nyoversat for et par år siden, Beauvoir er stadig et fyrtårn i den feministiske debat. Men selv om det kun er første bind af to, trioen har valgt at koncentrere sig om, er det alligevel lidt af en mundfuld at skulle samle, skære i, analysere og til dels visuelt konkretisere alle de siders historisk, filosofisk tankegods og kønsstudier. Boberg og Hillingsø advarer retfærdigvis publikum om, at der kommer mange ord. Det gør der også. Første bind i »Det andet køn« er delt op i emnerne Skæbne, Historie og Myte. Og i det beskriver Beauvoir, hvordan kvinden helt fra urtiden og op gennem årtusinder er blevet gjort til »den anden««. Gennem myter og fortællinger skabt af manden, hvorfra synet på verden udgår. Klædt som var de to vidende lærerinder fra 1949 og med et maleri af Adam og Eva som en slags anskuelighedstavle, tager Hillingsø og Boberg fat. Vi starter med begreberne transcendens og immanens. De to begreber repræsenterer normerne for de to køn: Manden som den forandrende, aktive – transcendens – og kvinden som den tilbageholdende, passive – immanens. Så er vi ligesom i gang. Teater må gerne stille høje krav til sit publikum. Det står ikke i teaterloven, at vi skal kunne læne os tilbage og få det hele serveret. Alligevel bevæger forestillingen sig mere og mere over i forelæsningen. Marianne Nilssons scenografi opbløder i de første to afsnit af forestillingen. Som når hun iscenesætter den lange gennemgang af kvindens historie fra urtid til 1946 via noget så kvindeligt som en tørresnor med sjove objekter, og skuespillerne har hænderne begravet i opvaskebaljer. En opvaskebalje, der er fuld af tallerkener, hvorfra Hillingsø og Boberg læser lange citater fra »Det andet køn« op. Da vi når til sidste del, Myterne, henlægges scenen i delvist mørke, mens en mandsstemme læser op fra bogen. Det bliver mere Mofibo end teater. »Det andet køn« blev et næsten aktivistisk manifest for den kvindebevægelse, der for alvor tog fart i årene efter værkets udgivelse i 1949. Endnu i dag er det et af de væsentligste værker inden for feministisk filosofi og kønsstudier. Ironisk nok var det faktisk Simone de Beauvoirs egen skæbne som filosof og forfatter at være den anden, det andet. Hendes kæreste, Jean-Paul Sartre, var centrum i Paris’ filosofiske, eksistentialistiske og intellektuelle elite. Ved hans side var Beauvoir. Men det var Sartre, der var subjektet, det absolutte, for at bruge hendes egne ord. Hun var objektet, det andet. Som et moderne spor suppleres det sceniske med filmede interviews med fire mennesker, der hver især har et personligt, men også analytisk blik på den rolle, ens køn spiller. Det er kønssociolog Cecilie Nørgaard som den moderne repræsentant for Beauvoirs grundholdning om, at køn primært er en social konstruktion – man fødes ikke som kvinde, man bliver det. Det er performer og aktivist Moeisha Ali Aden, der lever som transkvinde. Og endelig er det de to tidligere juraprofessorer Eva Smith og Ditlev Tamm, der på hver deres måde har søgt og brugt det andet køn i deres personlige udvikling. Det er modigt at satse hele butikken på ordets magt og vægt. Respekt for konsekvensen i det valg. Men det er for alvor med de nutidige input og perspektiveringer i videoerne, at Beauvoirs tanker rykker mere konkret ind i vores tid og virkelighed. Havde forestillingen vristet sig fri af de meget lange citater og meget tekstnære praksis eller ladet personen Simone de Beauvoir perspektivere sine teorier – på en eller anden måde gjorde alle ordene, filosofien og tankerne mere menneskelige – var forestillingen blevet stærkere og mere vedkommende for os, der sidder i teatret. »Beauvoir« Manuskript udviklet af Christoffer Berdal, Ellen Hillingsø og Sarah Borberg. Baseret på »Det andet køn« af Simone de Beauvoir. Instruktion: Christoffer Berdal. Scenografi: Marianne Nilsson. Teatret ved Sorte Hest. Til 3. december.",
        "metadata": {
            "source": "https://www.berlingske.dk/scene/forestilling-om-feministisk-fyrtaarn-bliver-mere-lydbog-end-teater",
            "image_url": "https://berlingske.bmcdn.dk/media/cache/resolve/image_x_large_vertical/image/160/1608007/24243450-bmr.jpg",
            "publication_time": "Torsdag d. 27. oktober 2022, kl. 15.29",
            "author": null,
            "related_links": [],
            "attachments": []
        }
    }
}