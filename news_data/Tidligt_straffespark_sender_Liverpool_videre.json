{
    "version": "1.0",
    "document": {
        "id": "https://www_berlingske_dk/sport/tidligt-straffespark-sender-liverpool-videre-0",
        "title": "Tidligt straffespark sender Liverpool videre",
        "content": "København: Liverpool er klar til ottendedelsfinalerne i fodboldens Europa League. Torsdag aften vandt den engelske traditionsklub 1-0 hjemme over tyske Augsburg, og dermed er Liverpool videre samlet med de samme cifre. Kampens afgørelse faldt allerede efter fem minutter, da James Milner bragte hjemmeholdet foran på et straffespark. Det blev dømt, da bolden ramte Augsburgs Dominik Kohr i straffesparksfeltet, efter at han var kommet i karambolage med en holdkammerat. Liverpool kunne have fordoblet føringen i første halvleg, blandt andet da Roberto Firmino måtte se sin afslutning reddet af Augsburg-målmand Marwin Hitz. Tidligt i anden halvleg kunne Daniel Sturridge også have scoret, efter at Augsburg-forsvaret havde spillet hasard og mistet bolden i eget forsvarsterritorium. Daniel Sturridge modtog bolden i offsideposition, men angriberen sendte den lige forbi mål. Begge hold havde chancer for at score i den resterende del af kampen, men efter en del neglebideri kunne Liverpools tyske manager, Jürgen Klopp, juble over sejren og avancementet. Pierre-Emile Højbjerg så til fra bænken, da Schalke 04 kom ud for en stor skuffelse. Den tyske klub tabte 0-3 hjemme til Shakhtar Donetsk, der går videre med det samme cifre. Valencia fuldendte ydmygelsen af Rapid Wien, da spanierne vandt 4-0 i Østrig. Dermed vandt træner Gary Nevilles mandskab med samlet 10-0.  /ritzau/",
        "metadata": {
            "source": "https://www.berlingske.dk/sport/tidligt-straffespark-sender-liverpool-videre-0",
            "image_url": "https://berlingske.bmcdn.dk/media/cache/resolve/image_x_large/image/64/641613/12449251-britain-soccer-uefa-europa-league.jpg",
            "publication_time": "Torsdag d. 25. februar 2016, kl. 21.30",
            "author": null,
            "related_links": [],
            "attachments": []
        }
    }
}