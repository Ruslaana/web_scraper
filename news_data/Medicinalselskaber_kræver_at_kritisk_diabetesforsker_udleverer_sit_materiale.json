{
    "version": "1.0",
    "document": {
        "id": "https://www_berlingske_dk/virksomheder/medicinalselskaber-kraever-at-kritisk-diabetesforsker-udleverer-sit-materiale",
        "title": "Medicinalselskaber kræver at kritisk diabetesforsker udleverer sit materiale",
        "content": "Amerikanske advokater med speciale i erstatningssager annoncerer i øjeblikket livligt på TV-stationer og på nettet for at finde patienter, der mener, at de har fået betændelse eller kræft i bugspytkirtlen ved at blive behandlet med diabetesmidler som Novo Nordisks Victoza, Byetta, som i dag bliver markedsført af Bristol Myers-Squibb, og diabetestabletten Januvia fra amerikanske Merck. Men det er ikke kun advokaterne, der opruster. Medicinalselskaberne, der allerede er sagsøgt i tilsammen næsten 200 individuelle sager, er gået i modoffensiven. Ifølge en artikel i New York Times torsdag er et af de seneste skridt et krav om, at lederen af den Californiske forskergruppe, der har ført an i kritikken af diabetesmidlerne, skal udlevere næsten alle sine optegnelser og materiale til virksomhederne. Advokater, der forsvarer medicinalselskaberne bag Byetta, har afleveret en såkaldt »subpoena«, en retskendelse, der kræver, at forskeren udleverer oplysningerne. Præcist, hvem virksomhederne er, fremgår ikke, men gennem tiderne har fire virksomheder været involveret i udvikling og markedsføring af Byetta, nemlig Amylin, der oprindeligt opfandt lægemidlet, Eli Lilly, der har markedsført medicinen i en årrække, og Bristol Myers-Squibb, BMS, der overtog markedsføringen i USA sidste år. AstraZeneca er også involveret via sit samarbejde om diabetes med BMS. Novo Nordisk er også på anklagebænken med Victoza i USA, og selskabets juridiske direktør Ole Ramsby har tidligere oplyst til Berlingske Business, at Novo Nordisk samarbejder med de øvrige sagsøgte virksomheder om at »få spørgsmålene (i retsagen, red.) videnskabeligt bevist.« Men Novo Nordisk deltager ikke direkte i det kontroversielle træk. Adspurgt om selskabet er med i den aktuelle subpoena, svarer pressechef Katrine Rud von Sperling i en mail til Berlingske, at »Novo Nordisk er ikke direkte involveret i subpoenaen.« Uddybende skriver hun: »Grunden til ordet ’direkte’ er, at Novo Nordisk ikke har accepteret/godkendt at være ’med’ i subpoenaen, men det kan være en industriorganisation (som Pharma) der står bag.« Den kritiske forsker, som nu risikerer at skulle udlevere e-mails, noter og forskningsmateriale til medicinalselskaberne, er den amerikanske professor Peter C. Butler, der sammen med et hold af forskere ved University of California i Los Angeles, UCLA, står bag flere kritiske, akademiske studier, der stiller spørgsmålstegn ved sikkerheden ved diabetesmidlerne. Siden 2009 har Butler, blandt andet sammen med sin hustru, patologen Alexandra Butler, offentliggjort flere dyreforsøg, som tyder på, at brug af diabetesmidlerne kan føre til alvorlig sygdom i bugspytkirtlen, herunder den frygtede bugspytkirtel kræft. I 2011 påkaldte han sig for alvor medicinalindustriens vrede, da han og hans forskergruppe offentliggjorde en analyse af de amerikanske myndigheders database for indberetning af bivirkninger, som bekræftede noget af det, de havde set i dyr. Kritikken gik først og fremmest på, at man ikke kunne bruge den pågældende database til det, Butler og hans folk gjorde. I marts i år blussede balladen op igen, da forskergruppen offentliggjorde et studie af menneskelige bugspytkirtler, som de havde fået fra organdonere. Her fandt forskerne, at patienter, der bliver blev behandlet med primært Januvia og i et enkelt tilfælde Byetta, fik forstørrede bugspytkirtler og i flere tilfælde også forstadier til kræft. Hvad der konkret ligger bag det kontroversielle skridt mod Butler fremgår ikke af New York Times.»Jeg tror, at beskeden her er, at de ønsker ham ud af markedet,« siger Brian Depew, en advokat, der repræsenterer én af de patienter, der mener at have fået betændelse i bugspytkirtlen på grund af Byetta, til New York Times, mens Peter Butler siger til avisen, at UCLA har sagt, at han ikke må kommentere sagen. Ifølge den amerikanske avis er Bristol Myers-Squibb sagsøgt i mere end 100 sagsanlæg, der repræsenterer 575 sagsøgere fra hele USA, men Merck er sagsøgt i 43 sager. Novo Nordisk oplyste i forbindelse med 1. kvartals regnskabet, at selskabet er sagsøgt i fem sager, som alle handler om kræft i bugspytkirtlen. Selskabet oplyser over for Berlingske, at der ikke er kommet flere sager til siden. Virksomheder, der med en retskendelse i hånden kræver en forskers data, optegnelser og e-mails udleveret, er ikke noget, danske forskere umiddelbart behøver at frygte, vurderer vicedirektør med ansvar for kommunikation Jasper Steen Winkel fra Københavns Universitet. Kun i helt særlige tilfælde, hvor en forsker f.eks. er anklaget for noget ulovligt eller ikke har levet op til en aftale indgået med en virksomhed om at udlevere materiale, vil en privat virksomhed med domstolenes hjælp måske kunne kræve materiale udleveret. En anden mulighed er, at virksomheden beder om aktindsigt. Men her sætter loven en række begrænsninger for, hvad en virksomhed eller andre der søger aktindsigt, kan få udleveret. F.eks. må aktindsigten ikke være til gene for aktuel forskning eller fondsansøgninger. Ifølge Jasper Steen Winkel er der ingen eksempler på, at en privat virksomhed har fået udleveret materiale fra en forsker ved Københavns Universitet via en retssag eller via aktindsigt, og det ville formentlig føre til stor debat, hvis en virksomhed forsøgte, vurderer han. ",
        "metadata": {
            "source": "https://www.berlingske.dk/virksomheder/medicinalselskaber-kraever-at-kritisk-diabetesforsker-udleverer-sit-materiale",
            "image_url": "https://berlingske.bmcdn.dk/media/cache/resolve/image_x_large/image/32/324169/6469892-01buspeterbutlerjpg.jpeg",
            "publication_time": "Søndag d. 02. juni 2013, kl. 22.30",
            "author": "Vibeke Lyngklip Svansø",
            "related_links": [],
            "attachments": []
        }
    }
}