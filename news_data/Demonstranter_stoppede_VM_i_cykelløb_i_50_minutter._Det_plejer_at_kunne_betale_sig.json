{
    "version": "1.0",
    "document": {
        "id": "https://www_berlingske_dk/kultur/demonstranter-stoppede-vm-i-cykelloeb-i-50-minutter-det-plejer-at-kunne",
        "title": "Demonstranter stoppede VM i cykelløb i 50 minutter. Det plejer at kunne betale sig",
        "content": "Med 190 kilometer til målstregen i VM i linjeløb stod en god andel af verdens bedste mandlige cykelryttere og kukkelurede på en smal landevej vest for den skotske by Falkirk. Først efter 50 minutter kunne rytterne atter sætte sig i sadlen og fortsætte, hvor de slap. Det er naturligvis påfaldende, at verdensmesterskaberne bliver stoppet af demonstranter. Men endnu mere påfaldende var den sparsomme succes, demonstranterne havde med aktionen – de brugte nemlig et greb, som er blandt de mest effektive, når det handler om at få opmærksomhed. På landevejen i Skotland blev der transmitteret tv-billeder af ryttere, der klikkede ud af pedalerne, sad på asfalten, sad i biler, snackede og snakkede. Men demonstranterne forude, der tilsyneladende havde limet eller støbt sig selv fast til vejen for at gøre opmærksom på en klimadagsorden, fik tv-seerne ikke fornøjelsen af. Heller ikke årsagen til, at de demonstrerede, blev nævnt. De manglende billeder og de manglende kommentarer har med al sandsynlighed været en streg i regningen for de demonstranter, der er på jagt efter mest mulig opmærksomhed til deres sag. »Det er ikke nyt, at demonstranter limer – eller historisk lænker – sig fast til for eksempel veje eller fly-runways. Men der er en tendens til, at vi i de her år ser en hyppigere brug af den slags taktikker,« siger lektor i kommunikation med speciale inden for aktivisme og medier på Copenhagen Business School Julie Uldam. UCI-præsident David Lappartient taler med rytterne, mens de venter på at få lov til at køre videre.Fold sammenLæs mereFoto: Pauline Ballet/SWpix.com/Shutter. Hun peger på to overordnede årsager til, at demonstranter vælger den form for civil ulydighed. »For det første er det spektakulært og derfor mere sandsynligt, at det opnår mediedækning. Og for det andet er der en stigende frustration blandt yngre mennesker, fordi de oplever, at politikere ikke har modet til at lovgive, så virksomhederne er nødt til at omstille sig hurtigere,« siger Julie Uldam. Den civile ulydighed ved VM står langtfra alene. I fjor blev et maleri afVincent van Gogh overhældt med tomatsuppe, hvorefter aktivisterne limede sig fast til væggen. Lignende aktioner er gået ud over malerier af Monet, Goya og Picasso. Aktivister er løbet ind på racerbanen under afholdelsen af Formel 1-løbet Grand Prix i Storbritannien. I år lykkedes det desuden en aktivist at afbryde verdensmesterskabet i snooker ved atklatre op på et spillebordog overøse sig selv med orange pulvermaling. Extinction Rebellion er en af de klimaaktivistiske grupper, der i høj grad har benyttet sig af den form for civil ulydighed for at skabe opmærksomhed om sig selv. Og det har været en succesfuld strategi. »Hver gang Extinction Rebellion skaber ballade, får de i høj grad kritik, men de skaber også opmærksomhed om klimakrisen og får folk til at tale om målene for CO₂-udledning på en måde, som ingen anden kampagne har været i stand til at matche,« skrev Luke Tryl, direktør i det britiske konsulentfirma Public First, iThe Independent. Public Firsthar undersøgt, hvad der skal til for at skabe en effektiv kampagne. Her viser det sig, at hele 57 procent af briterne kender til Extinction Rebellion og deres kampagner. Det er 20 procentpoint højere end den næstmest kendte gruppe – og så er det af mindre betydning, at Extinction Rebellion samtidig er den kampagnegruppe, som flest briter har et negativt syn på. Den britiske cykelrytter Owain Doull venter på, at demonstranterne er kommet væk fra vejen.Fold sammenLæs mereFoto: Pauline Ballet/SWpix.com/Shutter. Højst overraskende meddelte Extinction Rebellion i december 2022, at de ville stoppe med den civile ulydighed. Gruppen vurderede, at de var nået så langt, som de kunne med den strategi. De besluttede dog, at de i april i år ville lave en kæmpedemonstration – af den lovlige slags. I etinterview med Weekendavisensagde Extinction Rebellions talskvinde Marijn van de Geer, at 100.000 aktivister endte med at være med til demonstrationen. Det forløb pænt og ordentligt og inden for lovens grænser. »Ikke desto mindre fik den fyr fra Just Stop Oil, der kravlede op på et billardbord under verdensmesterskabet i billard og strøede gult pulver ud over det hele, meget mere mediedækning end de 100.000 af os, der demonstrerede uden for parlamentet. Og han var bare en enkelt person. Det var voldsomt frustrerende,« sagde Marijn van de Geer tilWeekendavisen. Det var altså en velafprøvet strategi, demonstranterne ved VM i cykelløb benyttede sig af. Alligevel udløste det ikke den helt store jackpot i forhold til opmærksomhed. En af årsagerne var, at der ikke blev vist billeder af demonstranterne. Det var TV 2, der på dansk tv transmitterede fra VM, men det var ikke et valg fra deres side ikke at vise demonstranterne. »Vi køber billederne af dem, der har rettighederne. Vi kan ikke klippe til noget andet i den situation. Vi får ét signal fra dem, og det er det, vi viser. Det er noget andet med for eksempel en håndboldkamp i Danmark, hvor vi har vores egen produktion. Der kan vi i højere grad selv bestemme, hvad der bliver vist,« siger John Jäger, der er chefredaktør for cykling og håndbold på TV 2 Sport. Og sådan endte VM i landevejscykling. Den hollandske cykelrytter Mathieu van der Poel blev verdensmester. Danske Mads Pedersen endte på en fjerdeplads.Fold sammenLæs mereFoto: Robert Perry. TV 2s værter nævnte heller ikke, hvad der blev demonstreret mod. Men det var ikke, fordi TV 2 har lagt en strategi, hvor værterne er blevet bedt om at fortie ulovlige demonstrationers formål. »I det her tilfælde handlede det om, at værterne rent faktisk ikke vidste meget mere end seerne. Det var ikke udtryk for en koordineret plan,« siger John Jäger, men tilføjer dog: »Hvis vi prøver at gå ind i hovederne på Rolf Sørensen, Dennis Ritter og Christian Moberg (TV 2s værter under cykel-VM,red.), så tror jeg godt, de kan blive bekymrede for, hvad det vil gøre ved landevejscykling, hvis demonstranter finder ud af, at man kan få en times fjernsynstid ud af at stoppe et cykelløb,« siger John Jäger og tilføjer: »Men vi har ikke truffet en beslutning om ikke at tale om folk, der laver ballade. Helt generelt tror jeg ikke, at det er hensigtsmæssigt at gøre det.«  We’re aware of a protest in the Carron Valley area.Officers are currently in attendance and engaging with protesters.#GlasgowScotland2023pic.twitter.com/sc56GwopwV Til trods for at TV 2 ikke har udarbejdet retningslinjer i forhold til omtale af ulovlige demonstrationer i forbindelse med sportsarrangementer, kan det konkluderes, at det ikke lykkedes demonstranterne at blive vist på tv-billederne fra VM. Deres gruppe eller formål blev heller ikke nævnt af værterne, og da skotsk politi informerede om, at de nu var fjernet, var det ligeledes uden fotos eller informationer om, hvad der blev demonstreret mod.",
        "metadata": {
            "source": "https://www.berlingske.dk/kultur/demonstranter-stoppede-vm-i-cykelloeb-i-50-minutter-det-plejer-at-kunne",
            "image_url": "https://berlingske.bmcdn.dk/media/cache/resolve/image_x_large/image/170/1702777/24494723-slor.jpg",
            "publication_time": "Onsdag d. 09. august 2023, kl. 10.49",
            "author": "Christina Hilstrøm",
            "related_links": [],
            "attachments": []
        }
    }
}