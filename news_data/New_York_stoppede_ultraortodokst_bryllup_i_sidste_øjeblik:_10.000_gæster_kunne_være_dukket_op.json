{
    "version": "1.0",
    "document": {
        "id": "https://www_berlingske_dk/internationalt/new-york-stoppede-ultraortodokst-bryllup-i-sidste-oejeblik-10000",
        "title": "New York stoppede ultraortodokst bryllup i sidste øjeblik: 10.000 gæster kunne være dukket op",
        "content": "De lokale sundhedsmyndigheder i New York arbejdede hurtigt. Da de i sidste uge modtog en invitation til et ultraortodokst jødisk bryllup i en synagoge i Brooklyn i New York, udstedte de øjeblikkeligt en ordre til arrangørerne: Hvis de ikke holdt antallet af gæster under 50, kunne de få en bøde på over 10.000 dollar, lød ordren fredag. Myndighederne blev nødt til at tage hårde midler i brug. De frygtede, at brylluppet, som skulle finde sted mandag, kunne samle over 10.000 gæster i Brooklyn, et af de områder af New York, hvor smittespredningen i forvejen synes at vokse mest.Det skriver The New York Times. Ordren har imidlertid vakt utilfredshed i den ultraortodokse synagoge Yetev Lev D'Satmar, som nu beskylder myndighederne for at have indledt et »uprovokeret angreb« mod brylluppet. Det var et barnebarn til synagogens rabbiner, som skulle giftes mandag, og blandt andet derfor frygtede myndighederne, at tusindvis af gæster kunne dukke op. Men ifølge synagogen selv var det på forhånd planlagt, at både bryllupsmiddagen og ceremonien kun skulle gæstes af parrets »tætte familie«, skriver The New York Times. Den brede offentlighed var inviteret – men kun »for en kortere stund«. »Det er sørgeligt, at ingen forsøgte at verificere vores planer, før de angreb os,« siger den lokale jødiske menigheds sekretær, Chaim Jacobowitz, til The New York Times. Det er ikke første gang under coronapandemien, at New Yorks myndigheder kolliderer med byens ultraortodokse hasidiske jøder. Mens myndighederne forsøger at få kontrol over de stigende smittetal i byen, er der blandt andet beordret nye nedlukninger i de områder af New York, hvor smittespredningen lige nu er størst. Det gælder blandt andet Williamsburg i Brooklyn og flere områder i Queens, hvor mange af de hasidiske jøder holder til. New Yorks guvernør, Andrew Cuomo, har blandt andet beordret virksomheder og skoler til at lukke og indført et forsamlingsforbud på grupper over ti i religiøse institutioner, inklusive synagoger. The New York Timeshar tidligere beskrevet, hvordan en voksende gruppe unge mænd fra det hasidiske miljø derfor nu er begyndt at gå på gaderne. De protesterer mod det, de ser som diskrimination af deres religionsfrihed. Det var også de hasidisk jødiske nabolag, som var hårdest ramt i coronapandemiens første bølge i New York. Siden da har misinformation om virussen spredt sig hurtigt i det ultraortodokse miljø, fortæller en række hasidiske ledere til The New York Times. Blandt andet derfor tror mange nu på, at der i de hasidiske nabolag er opbygget flokimmunitet mod covid-19 – netop fordi nabolagene var så hårdt ramt i første omgang. Men sådan forholder det sig ikke i virkeligheden. Tværtimod er det i nøjagtigt de samme områder, at smitten nu igen synes at vokse. Kigger man på hele staten New York, var der lørdag et smittetryk på omkring 1,08 procent, skriver The New York Times. Det er lavt sammenlignet med mange andre delstater i landet. Men kigger man på de enkelte regioner og områder i staten, er smittetrykket i de hårdest ramte områder helt oppe på 3,19 procent. Det gælder blandt andet Williamsburg i Brooklyn. Der bor omtrent 500.000 ultraortodokse jøder i staten New York. Omtrent 165.000 af dem menes at være såkaldt hasidiske jøder. ",
        "metadata": {
            "source": "https://www.berlingske.dk/internationalt/new-york-stoppede-ultraortodokst-bryllup-i-sidste-oejeblik-10000",
            "image_url": "https://berlingske.bmcdn.dk/media/cache/resolve/image_x_large/image/134/1347071/23555330-usa-religion.jpg",
            "publication_time": "Tirsdag d. 20. oktober 2020, kl. 08.59",
            "author": "Thomas Aagaard",
            "related_links": [],
            "attachments": []
        }
    }
}