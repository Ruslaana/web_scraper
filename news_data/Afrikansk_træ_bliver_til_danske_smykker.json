{
    "version": "1.0",
    "document": {
        "id": "https://www_berlingske_dk/design/afrikansk-trae-bliver-til-danske-smykker",
        "title": "Afrikansk træ bliver til danske smykker",
        "content": "H&M gør det. Dior gør det, og Gucci gør det såmænd også, dyrker det bæredygtige. Men der mangler bæredygtige smykker, mente Sarah Müllertz, der er arkitekt, og som sammen med forretningspartneren Peter Rantzau netop har lanceret smykkemærket Kinraden, designet af Vibe Harsløff. »Jeg tror ikke, at der er nogen, der gider købe et smykkekunfordi det er bæredygtigt. Vi vil ikke gå på kompromis, men hvis man kan lave et design, der er smukt, og som også er bæredygtigt, så tror jeg, at mange reflekterende kvinder vil sætte pris på det. Vi ved godt, at vores valg, uanset om vi køber en bil eller en trøje, har betydning.«  Det er også derfor, at Sarah Müllertz har valgt navnet Kinraden. Det betyder »beslægtet gennem blod«, og det skal understrege, at alt, hvad vi gør, rækker frem og tilbage i tid. Det har en effekt, når vi køber noget. De valg, vi træffer, har en konsekvens, ikke kun for os selv, men for andre. Det gør en forskel, om man vælger en bloddiamant eller et smykke fra Kinraden, lavet af verdens hårdeste levende materiale, træsorten Mpingo, der kun dyrkes ét sted i verden, nemlig i Tanzania. Træet dyrkes bæredygtigt og er overvåget og certificeret af WWF. Træet bliver slebet i klassiske diamantslibninger, brillant, old european cut og cushion og bliver i smykkerne kun sat sammen med 18 karat guld og sølv. Ideen kommer fra Sarah Müllertz, der som artiktekt har arbejdet med koncepter og brands i mange år, men som også har en fortid i smykkebranchen. Hun har lavet konceptet, mens Vibe Harsløff er valgt som designer, fordi hun er »superdygtig«. »Jeg er mere klassisk og damet, mens hun kan give noget kant og street. Vi vil gerne bredt ud, så det skal være smykker, man vil bruge i mange år. Det giver ikke mening at lave bæredygtige smykker, man har lyst til at skifte ud efter et år, og som man har lyst til at give videre til sine børn, men samtidig skal det ikke være kedeligt.«Kinradens smykker er i butikkerne fra 1. oktober. På kinraden.com kan man læse mere om smykker og forhandlere. Her åbner også webbutik. ",
        "metadata": {
            "source": "https://www.berlingske.dk/design/afrikansk-trae-bliver-til-danske-smykker",
            "image_url": "https://berlingske.bmcdn.dk/media/cache/resolve/image_x_large/image/5/57846/7589707-kinraden-kampagnebillede.jpeg",
            "publication_time": "Onsdag d. 27. august 2014, kl. 08.00",
            "author": "Sarah Skarum",
            "related_links": [],
            "attachments": []
        }
    }
}