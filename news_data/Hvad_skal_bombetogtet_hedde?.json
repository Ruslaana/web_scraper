{
    "version": "1.0",
    "document": {
        "id": "https://www_berlingske_dk/internationalt/hvad-skal-bombetogtet-hedde",
        "title": "Hvad skal bombetogtet hedde?",
        "content": "Smag på ordene. »Operation Odessey Dawn«. Det har noget storladent og skæbnesvangert over sig. Ligger rundt og blødt i munden med sine brede vokaler, som både slår på stemmebåndets »oh«-, »ih«- og »årh«-klang. Med sin lyd alene passer det vældig godt til det fuldskala-bombardement, en bred koalition af lande, herunder USA, Frankrig og Danmark, lige nu udfører i Libyen. Det er det amerikanske militærs kodenavn for operationen - hurtigt overtaget af nyhedskanaler over hele verden. Kodenavne er gode overskrifter. Overskrifter giver mening og sammenhæng i kaos. Men det nyeste navn, »Odessey Dawn«, har vakt undren i USA og den angelsaksiske verden. Man kunne forstå »Iraqi Freedom« (Irak) og »Desert Storm« (Golfkrigen). Men Daggrysodyssé? Odyssé ved daggry? Odyssé, der bringer daggry med sig? Det er pinlig volapyk og anstrengt husmandslyrik, lyder dommen i de amerikanske medier, der er mere imponerede over det poetiske og symbolladede franske operationsnavn, »Harmattan«, som betyder en ørkenvind. Hvorfor giver USA-ledelsen en farlig operation et navn, som lyder som en småfesen actionfilm fra 1980erne med Jean-Claude van Damme? Eller - som TV-satirikeren Jon Stewart har sagt - som et album fra 1970ernes psykedeliske rockæra; udtænkt på LSD og pyntet med flagrende hippiegevandter? Et blik i litteraturhistorien gør heller ikke »odyssé« til det mest velvalgte begreb. Målet med den FN-godkendte intervention er noget i retning af: Hurtigt ind, tømme luftrummet, beskytte civile mod yderligere overgreb, lade oprørerne klare resten. Hurtigt ud. Oldgræske Homers Odysséen beskriver som bekendt ti års farefuld rejse for at komme hjem fra den trojanske krig. Og han mister hele sin besætning undervejs. Næppe det signal, det amerikanske militær ønsker at sende, når såvel regering som befolkning frygter en gentagelse af de årtilange operationer i Irak og Afghanistan. Så vrøvlet er det, at man lige så godt kunne have valgt »Operation Off Broadway«, skriver magasinet Slate spydigt. Faktum er, at dét, vi andre tror er snedige kodeord eller forsøg på en metafortælling, ofte er rystet hastigt ud af ærmet og har givet mærkværdige, til tider upassende, titler gennem historien, siger oberst Lars Møller fra Forsvarsakademiet. »Navnene beror på en skøn sammenblanding af tilfældigheder og kendsgerninger. Nogle gange refererer de til steder, andre gange er det afhængig af, hvor man er nået til i alfabetet. Nogle nationer har formaliseret navngivningen helt. Derfor kan man ende på noget, der er lidt underligt,« forklarer han. Svaret på kritikken fra den amerikanske hær er da også, at man ikke skal overanalysere. Ikke forsøge at finde mening, hvor der ingen mening er: »Man har haft operationelle navne som »Ørkenstorm« eller »Irakisk Frihed«, som bærer et budskab. Andre symboliserer lokationen. »Odessey Dawn« er ingen af disse,« siger talsmand for aktionen i Libyen, Eric Elliott, til flere amerikanske medier. Militærets forklaring er den simple, at navngivningen siden 1975 har været sat i system. Nærmest computeriseret. Reglerne er strikse. Der skal være to ord. Ingen af dem må være banaliteter, af nedsættende karakter eller varemærker. Det første ords to begyndelsesbogstaver skal findes i udvalgte alfabetpassager, denne gang i rækkerne JS til JZ, NS til NZ og OA til OF. Herfra blev »Odessey« plukket ud blandt ca. 60 brugbare engelske ord. (Ord som »nuclear« og »junk« er ubrugelige af åbenlyse årsager). Ord to er valgfrit i den militære top. Ifølge militærtalsmanden sad en gruppe majorer og oberster i den tidlige planlægning og brainstormede på, hvilke ord der lød godt sammen med Odessey - vupti, færdig, ingen større tanker dér. Men forklaringen undrer; også herhjemme. For Pentagon gør intet tilfældigt i år 2011, mener Mikkel Vedby Rasmussen, professor ved Center for Militære Studier. »I 1990erne opdagede det amerikanske militær det politiske spin. Man opdagede, at man med navne og begreber kunne forme folks opfattelse af krigene, retfærdiggøre sig selv og signalere formålet. Der kan ligge enormt meget kommunikation i et operationsnavn,« siger han og nævner »Enduring Freedom«, indsatsen i Afghanistan, som eksempel. I »Varig Frihed« ligger både formålet med indsatsen men også det signal, at amerikanerne ikke ville lade sine værdier knække efter 11. september 2011. Tyskland var det første militær, der under Første Verdenskrig tog kodenavne for operationer i anvendelse i større omfang. Winston Churchill i England både perfektionerede og rationaliserede over de militære ords magt, da Anden Verdenskrig gik i gang. Han havde blik for PR-værdien i operationernes navne - også selv om kodeordene på dette tidspunkt først blev kendt i offentligheden måneder eller år senere. »Operationer, i hvilke et stort antal mænd kan miste livet, bør ikke beskrives med kodeord, som antyder en alt for skrydende eller selvsikker følelse. (...) De skal heller ikke være fjantede ord (...) Når alt kommer til alt, er verden stor, og intelligente tanker kan gavmildt levere et ubegrænset antal vellydende navne, som ikke afslører operationens karakter eller forklejner den på nogen måde, og som ikke muliggør, at en enke eller hustru bagefter kan sige, at hendes kære blev dræbt i en operation »Bunnyhug« eller »Ballyhoo«,« har Churchill skrevet. I dag offentliggøres og spredes kodenavne verden rundt, så snart operationen er i gang. Medierne er i høj grad medspillere for militæret, så hvorfor ikke udnytte det, spurgte det amerikanske militær sig selv før invasionen af Panama i 1989. Operation »Just Cause« var den første amerikanske aktion, der blev navngivet med det specifikke formål at forme offentlighedens opfattelse af indsatsen, siger professor Mikkel Vedby Rasmussen, og såvel praktikere som militærteoretikere i USA er i dag fuldt ud opmærksomme på de potentielle imagefordele, der ligger i krigens symboler og italesættelse. Det er ikke nok at vinde frem på slagmarken. Befolkningen såvel hjemme som ude skal bakke op, samtidig med at troppernes moral højnes, og ingen fremmede nationer fornærmes yderligere. Det lærte amerikanerne på den hårde måde, da de under Korea-krigen lancerede »Operation Ripper« (opsprætter, red.) og »Operation Killer« (dræber, red.). De titler gav måske de amerikanske styrker en følelse af at være nogle vældige karle, men kineserne blev smækfornærmede, og hjemme i USA brød offentligheden sig ikke om de blodtørstige konnotationer. Man ville gerne være »the good guys«. I de senere årtier, hvor amerikanerne har været involveret i den arabiske verden, har militæret også brændt sig på navne, der indeholdt »Crusade« (korstog) eller »Infinite« (evig). Alt, der kan klinge religiøst, skal man holde sig fra. Samme lære har de danske styrker i Irak og Afghanistan draget. Vikingenavne, Camp Eden (paradis) og Armadillo (symbol på faldet dansk soldat, red.) er udfaset. »Den effektive navngivning af operationer er et magtfuldt middel til at vinde imagekrigen, en krig som er lige så vigtig som krigen på slagmarken. I imagekrigen er navnet på operationen den første affyrede kugle og måske den vigtigste,« skrev en major Gregory Sieminski i en afhandling på det amerikanske marineakademi i 1995, der bliver citeret flittigt af amerikanske medier, mens de højlydt undrer sig over Odessey Dawn. Havde Pentagon villet, var der både tid og folk til at udtænke et bedre navn. Når det ikke er sket, er forklaringen en ganske anden, mener professor Mikkel Vedby Rasmussen, der har en anden forklaring: »I planlægningsstadiet bruger Pentagon ofte helt betydningsløse referencenavne, så fjenden ikke kan opsnappe, hvad planen handler om. Men de plejer at ændre det, når operationen går i gang. Når Pentagon ikke har besværet sig med et navn, der giver mening og fortæller om operationens egentlig formål, er pointen nok, at amerikanerne forsøger at holde sig i en birolle. De vil ikke tage det forpligtende, politiske ansvar på sig, som der ville ligge i en titel som »Operation Befri Libyen«.« ",
        "metadata": {
            "source": "https://www.berlingske.dk/internationalt/hvad-skal-bombetogtet-hedde",
            "image_url": "https://berlingske.bmcdn.dk/media/cache/resolve/image_x_large/image/49/493466/3938463-golfkrig.jpg",
            "publication_time": "Fredag d. 25. marts 2011, kl. 10.37",
            "author": "Line Tolstrup Holm",
            "related_links": [],
            "attachments": []
        }
    }
}