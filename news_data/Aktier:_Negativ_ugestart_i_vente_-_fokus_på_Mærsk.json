{
    "version": "1.0",
    "document": {
        "id": "https://www_berlingske_dk/aktier/aktier-negativ-ugestart-i-vente-fokus-paa-maersk",
        "title": "Aktier: Negativ ugestart i vente - fokus på Mærsk",
        "content": "Udviklingen på Wall Street vil efter alt at dømme smitte af i Europa, hvor den tyske Dax-future da også indikerer et fald i størrelsesordenen 0,3 pct., når det tyske marked åbner kl. 9. Herhjemme steg C20 Cap fredag med 1,8 pct. til 1013,11 trukket af stor fremgang til Mærsk. AMERIKANSK FINANSHUS HÆVER MÆRSK-KURSMÅL Mærsk kan komme i fokus igen mandag, da JPMorgan ifølge Bloomberg har løftet kursmålet for aktien med 750 kr. til 10.750 kr. På en anden front har selskabet været i vælten i weekenden hos Danwatch og Politiken, hvor det er kommet frem, at selskabet i 2013-2014 fik skrottet 11 Mærsk-skibe på strande i Indien og Bangladesh trods kritik af de selvsamme steder. Fredag steg Mærsk B med 3,3 pct. til 9800 kr. Der er også analysenyt om Novo Nordisk, der hos storbanken Credit Suisse får sænket kursmålet til 305 kr. fra 380 kr. Anbefalingen er fortsat ?neutral?, viser data fra Bloomberg. Novos aktie steg fredag 1,8 pct. til 270,50 kr.  Danske Bank har desuden fået løftet kursmålet 176 kr. fra 169 kr. af Mediobanca, mens anbefalingen ?underperform? ifølge Bloomberg er uændret. Samtidig løfter samme finanshus kursmålet for Nordea til 59,77 kr. fra 56,02 kr. Også her er anbefalingen ?underperform?. Danske Bank steg 2,5 pct. til 201,90 kr., og Nordea endte 2,4 pct. højere i 68,75 kr. CARLSBERG-AFTALE I VIETNAM KAN KOMME TIL GENFORHANDLING Carlsberg, der steg 1,1 pct. til 613,50 kr., er også i fokus, da bryggeriets vietnamesiske partner, Habeco, ifølge meldinger i lokale medier er interesseret i at kunne få nye partnere ind i butikken. Det kræver en genforhandling af aftalen mellem Carlsberg og Habeco. Nets' har langt fra fået nogen drømmenotering på fondsbørsen. Bunden er gået ud af aktien, og nu møder selskabets ejere kritik for, at de gennem de støtteopkøb, som Deutsche Bank har lavet, ifølge Finans har sikret sig en fortjeneste på 80 mio. kr.  Fredag satte Nets-aktien bundrekord med en slutnotering på 128,50 kr. I september gik selskabet på børsen til kurs 150 kr. Copenhagen Network er kommet til at udbetale flere penge i udbytte til aktionærerne, end der var på kistebunden. Derfor vil selskabet nu forsøge at hente pengene tilbage, hedder det i en fondsbørsmeddelelse fra i weekenden. Fredag steg aktien med 1,4 pct. til 0,14 kr. ",
        "metadata": {
            "source": "https://www.berlingske.dk/aktier/aktier-negativ-ugestart-i-vente-fokus-paa-maersk",
            "image_url": "https://berlingske.bmcdn.dk/media/cache/resolve/image_x_large/image/14/142281/15127466-stock-market-graph.jpg",
            "publication_time": "Mandag d. 17. oktober 2016, kl. 08.37",
            "author": null,
            "related_links": [],
            "attachments": []
        }
    }
}