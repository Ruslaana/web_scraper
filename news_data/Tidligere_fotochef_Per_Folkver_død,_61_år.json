{
    "version": "1.0",
    "document": {
        "id": "https://www_berlingske_dk/navne/tidligere-fotochef-per-folkver-doed-61-aar",
        "title": "Tidligere fotochef Per Folkver død, 61 år",
        "content": "Tidligere fotochef hos Politiken og billedredaktør ved Jyllands-Posten, Per Folkver, er død, 61 år gammel. Det oplyser Pressefotografforbundet. Autodidakte Folkver, der begyndte sin karriere som pressefotograf hos fotokollektivet Ragnarok, inden han kom til Jyllands-Posten og senere Politiken, havde ifølge Pressefotografforbundets formand, Lars Lindskov, »ekstrem stor betydning« for fotojournalistikkens udvikling. »Per Folkver var et fyrtårn i dansk fotografi og har haft ekstrem stor betydning for det fotojournalistiske miljø i Danmark og mange andre steder i verden. Masser af foredrag om fotografi rundt i verden og masser af dommergerninger – blandt andet tre gange som dommer i World Press Photo siger en del,« skriver Lindskov i et mindeord. Du kan læse hele mindeordet på Pressefotografforbundets hjemmeside. Per Folkver efterlader sig hustru og to voksne børn.",
        "metadata": {
            "source": "https://www.berlingske.dk/navne/tidligere-fotochef-per-folkver-doed-61-aar",
            "image_url": "https://berlingske.bmcdn.dk/media/cache/resolve/image_x_large/image/87/872922/7270485-per-folkver.jpg",
            "publication_time": "Søndag d. 30. marts 2014, kl. 15.40",
            "author": null,
            "related_links": [],
            "attachments": []
        }
    }
}