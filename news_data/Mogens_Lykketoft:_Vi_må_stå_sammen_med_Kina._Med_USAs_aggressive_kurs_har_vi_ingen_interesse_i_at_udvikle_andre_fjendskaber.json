{
    "version": "1.0",
    "document": {
        "id": "https://www_berlingske_dk/kommentatorer/mogens-lykketoft-vi-maa-staa-sammen-med-kina-med-usas-aggressive",
        "title": "Mogens Lykketoft: Vi må stå sammen med Kina. Med USAs aggressive kurs har vi ingen interesse i at udvikle andre fjendskaber",
        "content": "Det kan være svært at finde den røde tråd i Trumps tirader af løgn og vrøvl. Men konsekvensen er altid mere lidelse for flere mennesker. Trump drives af storhedsvanvid, had og hævn. Han går målbevidst efter reelt at afskaffe det amerikanske demokrati ved – som Orbán i Ungarn – at sætte sig på retsvæsnet og medierne og manipulere med valgsystemet. Trump drives af en falsk dolkestødslegende om, at USA er blevet snydt i international samhandel og samarbejde. Sandheden er, at USA har opnået ufattelig rigdom og global dominans i kraft af sin dominerende rolle i den globale teknologiudvikling, der blev grundlagt i forsvarsrelaterede udviklingsprojekter. Den globalisering, som Trump nu bekæmper, har givet USA et kæmpe udbytte; ofte på mange andre og meget fattige landes bekostning. Når rigtigt mange amerikanere alligevel ikke føler sig rige, så er det ikke på grund af røveri fra omverdenen, men fordi det politiske system i USA ikke – som i Europa – har sørget for elementær velstand for de mange. Grådige mangemilliardærer har hamstret en uforholdsmæssig stor del af nationens velstand og bruger nu af deres formuer for at sætte sig på den politiske magt, lette skatten yderligere for sig selv og ødelægge samfundets kapacitet til at stække og regulere af deres adfærd. Europa har historisk fået sikkerhed fra USAs forsvarsparaply og udvikling ved økonomisk samarbejde med USA. Men begge dele var – og er – i USAs sande egeninteresse. USA bliver selv taber både ved Trumps handelskrig mod hele verden og den fundamentale usikkerhed om NATO og støtten til Ukraine. Den nye uorden i verden drives af en »ondskabens akse« mellem Putin og Trump. Der er ingen andre lande, der tør tro, at der kan laves aftaler med de to, som de faktisk vil overholde. De har foragten for demokrati, retsstat, menneskerettigheder og små staters suverænitet til fælles. De har ingen empati og er ligeglade med menneskelige lidelse. Putins ondskab ses i krigsforbrydelser mod Ukraine, truslerne mod andre nabolande, ufølsomhed over det russiske folks tab med mange døde og sårede samt hans barske diktatur, der fængsler og myrder politiske modstandere. Trumps ondskab giver sig mange udtryk – her er nogle af de værste: Ingen interesse i forsvare Ukraines folk mod angriberen, men optaget af at gennemføre et røveri af det krigsplagede lands mineralressourcer. Accept af krigsforbryderen Netanyahus nye morderiske angreb mod Palæstinas civile i strid med dén våbenstilstand, Trump selv var involveret i at aftale i januar, samt grønt lys for fordrivelse af palæstinenserne fra deres hjemland. »Trump drives af storhedsvanvid, had og hævn. Han går målbevidst efter reelt at afskaffe det amerikanske demokrati ved – som Orbán i Ungarn – at sætte sig på retsvæsnet og medierne og manipulere med valgsystemet.«Fold sammenLæs mereFoto: Søren Bidstrup. Stop for klimaindsatser, hvilket er en fornægtelse af klimaforandringer som den store eksistentielle trussel for vores efterkommere, der allerede nu rammer særlig hårdt i nogle af verdens fattigste lande. Særligt ondskabsfuldt er bortfaldet af USAs udviklingsbistand (USAID) som led i Trump-Musks vilkårlige budgetnedskæringer: Mange mennesker i den fattigste del af verdendør vitterligt her og nu, fordi medicin og fødevarehjælp udebliver: USAs udviklingsbistand på0,24 procent af nationalindkomstenvar beskeden i forhold til supermagtens enorme velstand. Men beløbets absolutte størrelse var afgørende for at afværge sult og sygdom. I samme retning virker USAs nedskæringer i bidrag til FN-systemet – først og fremmest Verdenssundhedsorganisationen (WHO). Den globale toldkrig rammer også nogle af verdens fattigste lande uforholdsmæssigt hårdt. Men i toldsatser er Kina umiddelbart hårdest ramt. Omvendt vil fraværet af billige kinesiske varer i USA og Kinas gengældelse mod USAs eksport ramme hårdt tilbage. Europa kan også – hvis vi kan enes – slå hårdt igen. Og Europa har ingen interesse i at støtte USA i en totalt destruktiv toldkrig mod Kina. Vi må skærme os mod kinesisk dumping for at komme af med varer, der ikke lige nu kan sælges til USA. Men Europas overordnede handelsinteresse er at stå sammen med Kina i forsvar for en høj grad af fortsat frihandel mellem alle de lande, der angribes med USAs handelskrig. Europas velfærd er livstruet af en ny ondskabens akse. Med USAs aggressive kurs har vi ingen interesse i at udvikle andre fjendskaber. Derfor kommer jeg i tanke om historien om den franske filosof Voltaire, der på sit dødsleje blev spurgt af en præst, om han forsagede djævelen, alle hans gerninger og alt hans væsen. Voltaires svar var: Dette er ikke tidspunktet at skaffe sig nye fjender. Mogens Lykketoft er fhv. minister og formand for Socialdemokratiet ",
        "metadata": {
            "source": "https://www.berlingske.dk/kommentatorer/mogens-lykketoft-vi-maa-staa-sammen-med-kina-med-usas-aggressive",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911768/24932091-file---president-donald-trump-and-russian-presiden.jpg",
            "publication_time": "Lørdag d. 19. april 2025, kl. 07.39",
            "author": "Mogens Lykketoft",
            "related_links": [],
            "attachments": []
        }
    }
}