{
    "version": "1.0",
    "document": {
        "id": "https://www_berlingske_dk/samfund/folk-har-set-ned-paa-mig-siden-jeg-var-helt-lille_-jeg-var-defekt_",
        "title": "»Folk har set ned på mig, siden jeg var helt lille. Jeg var defekt.«",
        "content": "BEIJING: Chen Guangcheng forsøger at holde nerverne i ro. Den blinde rettighedsforkæmper har tidligere på dagen fået besked om, at han er velkommen til at søge tilflugt på den amerikanske ambassade i Beijing. Nu er han centrum for en biljagt gennem byens gader. Selv befinder han sig i den forreste bil, hvor en god ven sidder ved rattet og sætter tempoet. Fire biler med kinesiske sikkerhedsstyrker og en bil med diplomater fra den amerikanske ambassade følger lige efter. I 20 minutter fletter køretøjerne sig ind og ud mellem de mange trafikanter på vejene i Kinas hovedstad. Oprindeligt var planen, at Chen Guangcheng skulle mødes med amerikanerne ved en McDonald’s og stille og roligt sætte sig ind i deres bil på diplomatplader. Sådan gik det ikke. Kineserne dukkede op ud af ingenting. I stedet ræser de mange biler nu ind på campus på et af de store universiteter i den nordlige del af Beijing. Forgæves forsøger chaufføren i Chen Guangchengs bil at ryste forfølgerne af ved at lave flere skarpe sving. Bedre held har han med en hurtig trepunktsvending. En af de kinesiske biler bliver hægtet af, og ambassadebilen ser sit snit til at overhale og komme helt tæt på. Dørene bliver åbnet i en fart, og Chen Guangcheng trukket ind på bagsædet. »Tag det roligt, du er i sikkerhed nu,« lyder det fra en af de amerikanske diplomater. Biljagten i Beijing fandt sted den 26. april 2012. Den er beskrevet i bogen »The Barefoot Lawyer«, der er forfattet af Chen Guangcheng selv og udkom tidligere på året. Her beretter han om sit liv og gerning – og om flugten, der ledte til den amerikanske ambassade og en diplomatisk krise mellem USA og Kina. »Jeg besluttede mig for at skrive den her bog for at fortælle verden min historie og gøre det vestlige publikum opmærksom på, at Kommunistpartiets regime er mere voldeligt, end man kan forestille sig. Sådan et regime er en stor trussel mod demokratiske værdier,« fortæller Chen Guangcheng i et interview med Berlingske. »Men mest af alt vil jeg fortælle, at hvis man møder vanskeligheder, så bliver man nødt til at overvinde dem. Og hvis man virkelig ønsker det, så finder man en løsning,« forklarer han. Chen Guangcheng er i dag kendt som en af de mest ihærdige kritikere af den kinesiske ledelse og Kinas Kommunistparti. Han er bosat i Washington langt fra Kina og landsbyen Dongshigu, hvor det hele begyndte. Opvæksten under fattige kår på landet er en vigtig del af historien om Chen Guangcheng. Dongshigu ligger i den befolkningsrige Shandong-provins på den kinesiske østkyst. Den har omkring 500 indbyggere, hvoraf halvdelen deler efternavnet Chen. Mengfloden ligger på den ene side med marker og skov på den anden.  Landbyens beboere er stort set alle bønder – og fattige. I generationer betød en dårlig høst hungersnød. Her blev Chen Guangcheng født i 1971. Før landsbyen fik elektricitet, før den første traktor kom til, og før floden blev forurenet af spildevand fra en fabrik. Han var den yngste i en søskendeflok på fem. Det var under Kulturrevolutionen, hvor Kina var kastet ud i endnu et politisk eksperiment sat i værk af landets ledelse. Familien havde ikke råd til at betale hospitalsregningen, da Chen Guangcheng som spæd blev syg. Han har været blind lige siden. Alene af den grund måtte han fra barnsben yde ekstra for at blive hørt og respekteret. »Folk har set ned på mig, siden jeg var helt lille. Jeg var defekt, ude af stand til at sørge for mig selv og ikke værd at investere tid eller ressourcer i,« beskriver han i »The Barefoot Lawyer«. Samme oplevelse gjorde sig gældende i mødet med det kinesiske bureaukrati og lovgivning. Først som 18-årig begyndte han i skole. Han lærte af erfaring, at man i Kina skal tilkæmpe sig rettigheder. Hvad der står i loven er underordnet, hvis ingen kender eller overholder den. Når Chen Guangcheng kalder sig selv for barfodsadvokat, er det en reference til de såkaldte barfodslæger der i 1960erne og 1970erne efter en kort oplæring blev sat til at arbejde som sundhedspersonale på landet. I Dongshigu og omegn tilbød Chen Guangcheng gratis råd og vejledning, når indbyggere løb ind i problemer med myndighederne. Som selvudlært advokat gik han i gang med at hjælpe blinde og handicappede. Siden fulgte sager om forurening og ulovligt salg af land – og om tvangsaborter og steriliseringer udført som en del af Kinas etbarnspolitik. Til sidst satte de lokale myndigheder en stopper for det hjemmelavede advokatkontor. Chen Guangcheng blev tilbageholdt og siden fængslet. Anklagerne lød på at have forstyrret trafikken. Dommen var på fire år og tre måneders fængsel. Efter afsoningen blev den blinde aktivist placeret i sit hus i Dongshigu, hvor en ny form for isolation begyndte. Sammen med sin kone og datter blev Chen Guangcheng fængslet i sit eget hjem. Med vagter placeret inde og ude samt på gader overalt i landsbyen. Overvågningskameraer blev sat op i gårdhaven. For at forhindre dem i at søge hjælp eller kontakte medier skar vagterne telefonkablet over og jammede mobilsignalet. Enkelte gange lykkedes det familien at sende oplysninger om deres situation ud til omverdenen. Hver gang blev de straffet for det. De fysiske og psykiske overgreb blev så omfattende, at Cheng Guangcheng besluttede at satse alt og flygte.  »Vi blev systematisk tævet og chikaneret af vagterne, så jeg kom til et punkt, hvor jeg tænkte, at hvis vi bliver her meget længere, så dør vi. Selv om flugten var risikabel, var det risikoen værd i stedet for ikke at gøre noget og bare vente på, at situationen ville blive værre dag for dag,« fortæller han. Mod alle odds lykkedes flugten. Hele vejen fra Dongshigu via nabolandsbyen til Beijing og den amerikanske ambassade. Men dramaet var ikke ovre. De næste dage fulgte et diplomatisk tovtrækkeri på højeste niveau mellem USA og Kina. Et hold forhandlere blev fløjet ind fra Washington. Deres opgave lød på at klappe sagen af med kineserne, inden den daværende amerikanske udenrigsminister, Hilary Clinton, få dage senere landede i Beijing i forbindelse med et længe planlagt topmøde. Chen Guangcheng blev til sidst overtalt til at forlade ambassaden. Men han stolede ikke på de kinesiske garantier, der var blevet givet. I stedet endte forløbet med, at han rejste til USA med sin familie, hvor de stadig befinder sig. Han har ikke opgivet håbet om en dag at kunne vende tilbage. Også selv om det er blevet endnu sværere at være advokat eller rettighedsforkæmper i Kina. Senest har en større kampagne hen over sommeren ført til hundredvis af anholdelser.  »Det er virkeligt svært at arbejde med menneskerettigheder i dag i Kina, men advokaterne er modige, og der kommer flere af dem. Den seneste kampagne imod dem viser, at undertrykkelsen er direkte styret af centralregeringen, der erklærede dem skyldige, før de blev stillet for en dommer. Men advokaternes skæbne vil få flere til at bakke op. I dag er der langt flere borgere, som er bevidste om deres rettigheder, end da jeg indledte mit arbejde,« siger Chen Guangcheng.",
        "metadata": {
            "source": "https://www.berlingske.dk/samfund/folk-har-set-ned-paa-mig-siden-jeg-var-helt-lille.-jeg-var-defekt.",
            "image_url": "https://berlingske.bmcdn.dk/media/cache/resolve/image_x_large/image/23/238870/10867856-chen-guangcheng.jpg",
            "publication_time": "Lørdag d. 03. oktober 2015, kl. 20.00",
            "author": "Lasse Karner",
            "related_links": [],
            "attachments": []
        }
    }
}