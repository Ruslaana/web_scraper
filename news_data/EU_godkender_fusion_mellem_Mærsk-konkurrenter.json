{
    "version": "1.0",
    "document": {
        "id": "https://www_berlingske_dk/virksomheder/eu-godkender-fusion-mellem-maersk-konkurrenter",
        "title": "EU godkender fusion mellem Mærsk-konkurrenter",
        "content": "»Containerrederier spiller en central rolle i den globale handel, så konkurrencen i denne sektor er essentiel for både virksomheder og forbrugere i EU. Dagens afgørelse sikrer, at fusionen ikke vil føre til øgede priser for mange virksomheder i EU, som benytter sig af containerfragt,« siger Margrethe Vestager, der er EU's konkurrencekommissær. Der er dog sat en betingelse for at fusionen glider ned: NOL skal trække sig ud af den konkurrerende G6-alliance, hvilket allerede er accepteret.  EU-Kommissionen har forud for godkendelsen undersøgt fusionens indvirkning på konkurrencen på 17 handelsruter, som forbinder Europa med Amerika, Mellemøsten, Indien, Fjernøsten, Australien og Oceanien. Og resultatet heraf var, at det var nødvendigt at få NOL ud af G6-alliancen. Det sker dog først 31. marts næste år.  Franske CMA CGM er verdens tredjestørste containerrederi med en flåde på 470 skibe, der sejler til og fra 450 trafikhavne. Neptune Orient Lines er Sydøstasiens største containerrederi og har en flåde på 94 skibe, oplyser kommissionen. CMA CGM's køb af Neptune Orient Lines har en værdi af 2,4 mia. dollar. ",
        "metadata": {
            "source": "https://www.berlingske.dk/virksomheder/eu-godkender-fusion-mellem-maersk-konkurrenter",
            "image_url": "https://berlingske.bmcdn.dk/media/cache/resolve/image_x_large/image/11/118169/13150551-container.jpg",
            "publication_time": "Fredag d. 29. april 2016, kl. 14.04",
            "author": null,
            "related_links": [],
            "attachments": []
        }
    }
}