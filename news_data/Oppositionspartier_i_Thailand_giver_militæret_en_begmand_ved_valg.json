{
    "version": "1.0",
    "document": {
        "id": "https://www_berlingske_dk/internationalt/oppositionspartier-i-thailand-giver-militaeret-en-begmand-ved-valg",
        "title": "Oppositionspartier i Thailand giver militæret en begmand ved valg",
        "content": "Thailands største oppositionspartier fører stort med næsten alle stemmer talt op efter søndagens parlamentsvalg. Det frisindede parti Gå Fremad er valgets store overraskelse og stryger forbi de etablerede partier. Det fører i 113 af de 400 valgkredse, hvor der er direkte valg til parlamentet. Det skriver Reuters. 42-årige Pita Limjaroenrat leder partiet. Det er omvendt en alvorlig begmand til militæret, der ledes af premierminister Prayut Chan-o-cha. Han er den tidligere hærchef, der tog magten ved et kup i 2014. Også det andet oppositionsparti Pheu Thai, der ledes af den 36-årige Paetongtarn Shinawatra, står stærkt med udsigt til gevinst i 112 kredse. Hun er søster til den tidligere premierminister Thaksin Shinawatra. Milliardæren, der blev afsat ved et militærkup i 2006 og siden har levet i eksil. De to oppositionspartier har fået næsten 24 millioner stemmer tilsammen mod 4,5 millioner til Prayut Chan-O-Chas regeringsparti, Den Forende Thaination. Det fremgik, efter 97 procent af stemmerne var talt op ifølge AFP. Men det er endnu langt fra sikkert, at de to vindere ved valget får lov til at danne regering. Dertil har militæret stadig stor kontrol med tingene. Der meldes om rekordhøj deltagelse ved valget. Den anslås af landets valgkommission til at være på omkring 80 procent. Op til valget var det ventet, at oppositionspartierne ville blive styrket betydeligt. Uviljen mod militæret og dets politiske støtter er stor i Thailand. Det endelige resultat kommer dog formentlig først 13. juli eller senere. Det kan dermed vare flere måneder, før en regering bliver præsenteret. Militæret har ændret lovene for parlamentarismen til dets fordel efter et kup i 2014. Flere statskup har præget det politiske billede i Thailand i nyere tid, og der er frygt for, at militæret kan ende med at klynge sig til magten. /ritzau/Reuters ",
        "metadata": {
            "source": "https://www.berlingske.dk/internationalt/oppositionspartier-i-thailand-giver-militaeret-en-begmand-ved-valg",
            "image_url": "https://berlingske.bmcdn.dk/media/cache/resolve/image_x_large/image/167/1676668/24429099-thailand-election---2023051413.jpeg",
            "publication_time": "Søndag d. 14. maj 2023, kl. 13.55",
            "author": null,
            "related_links": [],
            "attachments": []
        }
    }
}