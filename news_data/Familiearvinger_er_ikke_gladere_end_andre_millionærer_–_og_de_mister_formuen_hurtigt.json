{
    "version": "1.0",
    "document": {
        "id": "https://www_berlingske_dk/internationalt/familiearvinger-er-ikke-gladere-end-andre-millionaerer-og-de-mister",
        "title": "Familiearvinger er ikke gladere end andre millionærer – og de mister formuen hurtigt",
        "content": "En stor sum penge fra familieformuen kan for mange arvinger åbne døren til en masse muligheder i livet. Men de mange penge gør ikke nødvendigvis de rige arvinger gladere end »almindelige« millionærer. Samtidig kan arvingerne risikere at miste formuen lige så hurtigt, som de fik den. Det skriverFinancial Times. Konklusionen stammer fraen undersøgelse foretaget af Harvard Business School, der i 2018 undersøgte flere end 4.000 millionærer på tværs af USA. Ifølge rapporten viser det sig, at »ved at kontrollere for totale rigdomme har millionærer, der har tjent deres formue på egen hånd, en større grad af lykke end dem, der arver den«. Tallene viser også, at millionærer med en formue på over ti mio. dollar, hvilket svarer til knap 67,8 mio. kroner, er meget lykkeligere end dem, der »kun« er et par millioner værd, skriver avisen. I forlængelse af dette giver flere kendte millionærer også udtryk for ubehag over at skulle overlade de store summer til deres arvinger. Microsofts Bill Gates har således valgt at give næsten hele sin formue til velgørende formål og har sagt følgende om, hvorledes hans børn skal arve familieformuen: »De kommer aldrig til at mangle noget. Vores børn vil få en god uddannelse og nogle penge, men de skal ud at skabe deres egen karriere. Det er ikke at gøre børnene en tjeneste at lade dem have store summer penge. Det skævvrider alt det, de kommer til at gøre,« siger han. Lignende følelser giver Lane Fury, en ung amerikansk kvinde, som står til arve omkring seks mio. dollar, eller ca. 40,7 mio. danske kroner, udtryk for. »Der er den her følelse af skam eller forlegenhed, som om nogle af verdens problemer er min skyld,« siger hun tilNew York Post. Penge kan give større muligheder for at leve sit liv, som man vil. Men rige familier risikerer at miste den store formue i løbet af få generationer. Arkivfoto: Severin Schweiger/IrisFold sammenLæs mere Jon Levy, forfatter til bogenInherited Wealth, giver i sin bog nogle svar på disse følelser, og hvor de kommer fra. Ifølge ham oplever mennesker, der lige pludselig arver store summer penge, flere negative følelser som følge af de store summer. Disse følelser inkluderer lav selvfølelse, skam over ikke at have tjent pengene selv, forsinket modenhed som resultat af ikke at kunne klare udfordringer i livet, paralysering over ikke at vide, hvad man skal gøre med pengene, og kedsomhed. Sådanne følelser kan føre til selvdestruktiv opførsel, siger han til Financial Times. Det er dog ikke alle, der mener, at der er grund til at skrotte ideen med at lade børnene arve formuen. »Penge er et forstørelsesglas og kan styrke problemer såvel som gode instinkter,« siger Carol Sherman, administrerende direktør for Institute for Preparing Heirs, et californisk rådgivningsfirma specialiseret i rigdomme og arvinger. Ifølge hende kan penge give arvinger større frihed til at forfølge deres egne drømme eller lancere egne virksomheder og iværksætterprojekter. Nedarvede rigdomme holder dog sjældent længe, viseren undersøgelse fra Williams Group, et konsulentfirma inden for rigdomme. Ved at kigge på 2.500 familier over flere generationer fandt virksomheden frem til, at omkring 70 pct. af familierigdommene var væk, da man nåede til anden generation. Ved tredje generation lå antallet på 90 pct. Der er altså betydelige risici forbundet med at lade arvinger få del i familieformuen, lyder det fra Williams Group.",
        "metadata": {
            "source": "https://www.berlingske.dk/internationalt/familiearvinger-er-ikke-gladere-end-andre-millionaerer-og-de-mister",
            "image_url": "https://berlingske.bmcdn.dk/media/cache/resolve/image_x_large/image/121/1211926/23211727-advokater-spinder-guld-p-populr-tv-serie-om-arv.jpg",
            "publication_time": "Tirsdag d. 15. oktober 2019, kl. 14.30",
            "author": "Asger Skovdal Jepsen",
            "related_links": [],
            "attachments": []
        }
    }
}