{
    "version": "1.0",
    "document": {
        "id": "https://www_berlingske_dk/kultur/caspar-phillipson-blev-afvist-af-dr-men-saa-ringede-de-fra-hollywood",
        "title": "Caspar Phillipson blev afvist af DR. Men så ringede de fra Hollywood",
        "content": "De færreste kendte Caspar Phillipson, før han pludselig bare var der. Hans store gennembrud kom relativt sent, men til gengæld pludseligt og eksplosivt. Og internationalt. Han blev castet til Hollywood-filmen »Jackie«, hvor verdensstjernen Natalie Portman spiller USAs nok mest ikoniske præsidentfrue, Jackie Kennedy. Caspar Phillipson spiller John F. Kennedy, præsidenten, der blev myrdet i Dallas i 1963. Evnen til at efterligne John F. Kennedy ned i mindste detalje er i dag et væsentligt element i den 53-årige danskers berømmelse. En scene, hvor Caspar Phillipson holder den tale, John F. Kennedy skulle have holdt på dagen, hvor han blev skudt, får kommentarsporet på YouTube til at flyde over med roser. FAKTAKan du leve af det?De fleste kunstnere, freelancere og andre, der lever af deres kreativitet, oplever at få spørgsmålet:»Kan du leve af det?«Måske fordi det ligger dybt indlejret i den danske lønmodtagersjæl, at vi forholder os skeptiske til det usikre, passionsfyldte liv, hvor karrieren ikke er drevet af et ønske om en fast løn, men af et ønske om at skabe.Berlingske søger i denne interviewserie svar på spørgsmålet hos skuespiller Caspar Philipson, forfatter Anna Juul og strikkeentreprenør Lærke Bagger.FOLD UD De fleste kunstnere, freelancere og andre, der lever af deres kreativitet, oplever at få spørgsmålet: »Kan du leve af det?« Måske fordi det ligger dybt indlejret i den danske lønmodtagersjæl, at vi forholder os skeptiske til det usikre, passionsfyldte liv, hvor karrieren ikke er drevet af et ønske om en fast løn, men af et ønske om at skabe. Berlingske søger i denne interviewserie svar på spørgsmålet hos skuespiller Caspar Philipson, forfatter Anna Juul og strikkeentreprenør Lærke Bagger. Da Berlingske taler med skuespilleren, sidder han i bilen. På vej fra det ene sted til det andet. Stemmen er lys og blød, det er svært ikke at tænke på smør. Og på JFK. Alle Caspar Phillipsons ord falder som til diktat. Gennemøvet skuespildiktion, der er flyttet over i den private sludren. I Caspar Phillipson sidder den kulturelle kapital i stemmebåndet, sammen med den latter, der hele tiden er der. Caspar Phillipson har utallige gange mødt det spørgsmål, som denne interviewserie handler om: »Kan du leve af det?«. Caspar Phillipson, som er på turné med et musikshow – Late Night Show – anser spørgsmålet for at være en »absurditet«, konstaterer han. »Det korte svar er: Kan du leve uden?« Caspar Phillipson har spillet skuespil siden 1995, og i dag får han de fleste af sine opgaver tilbudt af castere. Men sådan har det ikke altid været. Inden da kæmpede han som mange andre skuespillere. Herhjemme i Danmark nåede han helt ind i stuerne som øretæveindbydende Simon i DRs »Orkestret« og som Gustav i TV 2s »Sygeplejeskolen«. Men det store, folkelige gennembrud lod vente på sig. Selv nu, efter han brød igennem i en stor Hollywood-film, er han langt fra sikret en fast indtægt. Caspar Phillipson har arbejde frem til maj, fortæller han. For ham er der intet odiøst i en så kort horisont. »Det er sådan, det er for os.« Han lægger ikke skjul på, at det kræver viljestyrke at blive ved. Insisteren. Man skal gøre det, fordi man ikke kan lade være. Man skaber ikke sin egen karriere. Heller ikke som skuespiller. Det handler om at være det rigtige sted på det rigtige tidspunkt. Om held, mener Caspar Phillipson. Som at han tilfældigvis ligner den amerikanske præsidentJohn F. Kennedy. Og havde den helt rigtige alder til at spille ham, da den store, chilenske filminstruktør Pablo Larraín manglede én, der i 2016 kunne gestalte ham over for Natalie Portman i »Jackie«. »Elementet held er enormt stort i mit fag. Men hvis du er heldig, skal du også leve op til held,« fortæller Caspar Phillipson.  Udbuddet af dygtige skuespillere er stort, men efterspørgslen forsvindende lille. Så man skal have heldet med sig. Talent er ikke nok. Held kan man til gengæld selv skabe, især i de stille perioder. Ved at spille klaver dagen lang, tage til skuespilkurser på filmskolen eller i Skuespillerforbundet. Opbygge sine kunstskaber. Det har Caspar Phillipson gjort. I lighed med den amerikanske skuespiller Jennifer Lopez er han dét, man i branchen kalder en »tripple threat«. Han kan både synge, danse og spille skuespil. Og pludselig er han her, der og allevegne. Han laver tv-optrædener og shows som »Late Night Show«, hvor han synger og underholder. I 2022 vandt han tilmed »Vild med dans« sammen med partneren, Malene Østergaard. Heldig er ikke noget, man bare er. Det er noget, man bliver. »Der vil komme en appelsin i din turban på et tidspunkt. Men hvis du ikke holder hånden frem for at gribe den appelsin, så lander den jo ikke hos dig,« siger Caspar Phillipson og fortsætter: »Som skuespiller betyder det, at du skal gå til de kurser, du kan komme til, og bruge din stemme hver dag, så den er klar, hvis du pludselig får et job, hvor du skal synge.« Den rettidige omhu blev afgørende, da han fik sin karrieres vigtigste telefonopkald: »Jeg havde allerede orienteret mig i, hvordan John F. Kennedy talte, da der skete det helt absurde, at jeg fik opgaven på »Jackie« tilbudt. Det var et kæmpe, fuldstændig ufatteligt held,« siger Caspar Phillipson. Det åbnede døre – og flere roller som Kennedy. Rollerne som Kennedy har budt på megen variation. I Andrew Dominiks »Blonde« er Caspar Phillipson langt fra præsidentiel, men snarere grisk og klam. I en kontroversiel scene med Ana de Amas giver hun som Marilyn Monroe præsidenten et blowjob. Inden længe er der premiere på Pablo Lorraíns næste film, »Maria«, hvor Caspar Phillipson igen spiller John F. Kennedy over for én af verdens største skuespillerinder. Denne gangAngelina Jolie. Men Kennedy-gennembruddet har også budt på andre opgaver i udlandet. Som skurk i den seneste Mission Impossible-film »Fallout« over for selveste Tom Cruise. Eller for den sags skyld en rolle som diktatoren Tito i den kroatiske film »The Conversation«. Caspar Phillipson blev uddannet fra teaterskolen i Aarhus i 1995 og fastansat på Aarhus Teater bagefter. Han blev der frem til 2001. En fastansættelse er en drøm for mange skuespillere. Men alligevel var der noget, der manglede. Caspar Phillipson ville gerne ind foran kameraet på film- og tv-produkter. Det viste sig til gengæld at blive lidt af en kamp. Han ville for meget, mener han selv. »Det ville åbenbart ikke rigtig ske, og jeg tror ikke, at det er tilfældigt. Jeg var megetdrevetsom ung. Jeg skulle bevise alt muligt, og jeg kan i dag ikke rigtig gennemskue over for hvem. Drivkraften blev alt for stærk. En hæmsko, der gjorde, jeg ikke kunne få hul igennem,« ræsonnerer Caspar Phillipson. Har du været ved at give op? »Et lavpunkt har været en casting på en stor hovedrolle i en stor søndagsserie på DR. Det er en drømmeopgave. Det er altid høj kvalitet, og så er det supergodt. Det giver også et stort break – så er man pludselig genkendt.« »Jeg var så nervøs. Jeg ville det så meget, at jeg simpelthen lavede en helt forfærdelig casting. Så at skulle leve med … jeg var en forholdsvis erfaren skuespiller …« Caspar Phillipson leder for en gangs skyld lidt efter ordene. »Jeg måtte både erkende og skamme mig over, at jeg ikke håndterede situationen bedre. Så tænkte jeg: »Okay, måske er jeg ikke god nok til det«,« siger han. Hvordan rejste du dig fra det? »Jeg tror, man tager på kursus igen,« siger han og griner. »Der er et meget smukt billede fra en gammel fransk teaterpædagog: »At spille skuespil er som at holde en fugl i hånden. Hvis du holder for blødt, så flyver den væk, og hvis du holder for hårdt, så kvæler du den.« Jeg tror, jeg holdt lidt for hårdt om fuglen i starten af min karriere,« siger Caspar Phillipson og uddyber: »Der kan det entreprenante gen have den modsatte effekt. Dét, at du er drevet, er ikke altid godt som skuespiller. Du skal netop kunne give slip og være nærværende.« Hvad inspirerer dig til at fortsætte, når det er svært? »Jeg har så stor en glæde ved at optræde. Jeg kan slet ikke forestille mig ikke at gøre det. Så jeg stiller gladeligt op tilself-tapes, som man ofte ikke får svar på. Det er en pestilens, men det er måden, man kan få arbejde på i det her fag.« »For jeg synes jo, det er spændende. Jeg går vildt meget op i det! Jeg har så mange hyldemeter derhjemme om skuespil, om film. Det er hele min verden.« Har du mål for fremtiden? »Jeg har ikke et eneste mål for fremtiden! Jeg drømmer om at lave spændende, sjove opgaver. Om at rejse og lave film og dejlige teaterforestillinger. Jeg er også en lille smule udmattet af at være så »entreprenant«,« griner Caspar Phillipson selvironisk. Han fortsætter: »Så jeg tror også, jeg skal trække vejret og se, hvad der kommer. Lade det være lidt op til heldet.«",
        "metadata": {
            "source": "https://www.berlingske.dk/kultur/caspar-phillipson-blev-afvist-af-dr-men-saa-ringede-de-fra-hollywood",
            "image_url": null,
            "publication_time": "Lørdag d. 04. januar 2025, kl. 20.29",
            "author": "Thea Torp",
            "related_links": [],
            "attachments": []
        }
    }
}