{
    "version": "1.0",
    "document": {
        "id": "https://www_berlingske_dk/skaerm/ny-bambi-film-er-dybt-godnat",
        "title": "Ny Bambi-film er dybt godnat",
        "content": "På sin vis er denne film et enormt sympatisk projekt. Det har formentlig kostet utrolig meget arbejde, krævet uendelig tålmodighed og er lavet helt uden smålig hensyntagen til målgrupper og den slags. Til gengæld er det også endog overordentlig svært at se, hvem der egentlig skulle have nogen særlig interesse i at se den. »Bambi: Livet i skoven« er baseret på Felix Saltens roman fra 1923 og er altså ikke et remake af den klassiskeDisney-film. Disney laver ellers lystigt live action-remakes af sine tegnefilm med CGI-kreerede dyr, eksempelvis »Løvernes konge« og »Lady og Vagabonden«. Men denne franske film er simpelthen lavet med ægte dyr som »skuespillere«. »Bambi: Livet i skoven« er indspillet med rigtige dyr som »skuespillere«, hvilket sikkert har været vældig tidskrævende. Desværre står resultatet ikke rigtigt mål med indsatsen.Fold sammenLæs mereFoto: SF Film. Det er jo vældig fint, men »Bambi: Livet i skoven« er desværre helt ubegribelig kedelig. Bevares, naturoptagelserne er utrolig flotte, og det er imponerende, at man har kunnet kommet så tæt på skovens dyr, men selve historien om rådyret Bambi er i denne version helt utrolig udramatisk. Der er ikke det, der ligner et plot, og handlingen – og det er et lidt stort ord at bruge i denne sammenhæng – skrider udelukkende fremad, i kraft af at Bambi bliver ældre. Det havde været til at leve med, hvis der var tale om en dokumentarfilm, men når man nu har tillagt dyr menneskelige egenskaber, forventer man også, at der … sker et eller andet. Hvor romanforlægget kan ses som en allegori over jødeforfølgelsen, er det svært at se, hvad det dybere lag skulle være her. Selv scenen, hvor Bambis mor bliver skudt af en fæl jæger, der ellers har traumatiseret ethvert barn, der har set tegnefilmsversionen fra 1942, føles helt ligegyldig her. »Bambi: Livet i skoven« er indspillet med rigtige dyr som »skuespillere«, hvilket sikkert har været vældig tidskrævende. Desværre står resultatet ikke rigtigt mål med indsatsen.Fold sammenLæs mereFoto: SF Film. Det hele bliver ikke bedre af, at filmen er forsynet med en voiceover, der lyder, som om den er skrevet for 50 år siden og i øvrigt af en, der aldrig har mødt et barn. Når man bruger »borte« frem for »væk«, »atter« frem for »igen« og »forstummet« frem for »blevet stille« henvender man sig i hvert fald ikke rigtigt til et ungt publikum. Ligesom hverken børn eller voksne rigtigt vil juble over banaliteter som »Bambi ser på de andre dyr og lægger mærke til, hvor forskellige de er. Det er mangfoldigheden, der gør verden smuk«. Det er med andre ord utrolig svært at gennemskue, hvem der skal gå i biografen og se denne film. Bortset fra folk, der er ekstremt interesserede i rådyr. Alle vi andre kan i stedet glæde os til at se den ikoniske »Se, Bambi, vandet er stift«-scene i »Disneys juleshow« om nogle dage. »Bambi: Livet i skoven«. Familiefilm, 77 minutter. Instruktion: Michel Fessler. Med: Vibeke Hastrup (fortæller). Premiere 12. december i biografer landet over.",
        "metadata": {
            "source": "https://www.berlingske.dk/skaerm/ny-bambi-film-er-dybt-godnat",
            "image_url": null,
            "publication_time": "Torsdag d. 12. december 2024, kl. 15.15",
            "author": null,
            "related_links": [],
            "attachments": []
        }
    }
}