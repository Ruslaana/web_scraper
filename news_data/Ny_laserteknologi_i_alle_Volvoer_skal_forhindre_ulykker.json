{
    "version": "1.0",
    "document": {
        "id": "https://www_berlingske_dk/virksomheder/ny-laserteknologi-i-alle-volvoer-skal-forhindre-ulykker",
        "title": "Ny laserteknologi i alle Volvoer skal forhindre ulykker",
        "content": "Lasersensorer, der skal forhindre alvorlige ulykker, bliver installeret som standard i alle fremtidige biler fra svensk-kinesisk Volvo Cars, som dermed bliver den første bilproducent, der tager den nye teknologi i brug i hele vognparken. Den kommende EX90-model i Volvos flagskibsserie med lanceringsdato 9. november bliver den første, som får indbygget LiDAR-teknologien (»Light Detection and Ranging«). Denne får lysstråler til at skyde tilbage, når de rammer andre ting og sager, hvorved selvkørende biler er i stand til at kunne »se«, hvad der sker på vejene og reagere efter det, uden at der behøver at være lys. IfølgeVolvos topchef siden marts i år, Jim Rowan, vil lasersensoren kunne se »et sort dæk på en sort vej 120 meter længere fremme eller en fodgænger på 250 meters afstand«. »Det vil give ekstra mindst tre-fire sekunder«, siger han til den britiske finansavis Financial Times og fremhæver, at biler, der bruger kameraer til at orientere sig, vil have problemer, så snart det er mørkt. Volvos konkurrenter Mercedes-Benz og BMW har også planer om at bruge LiDAR-sensorer i nogle af deres biler, men ikke i samme omfang, som Volvo lægger op til. »Volvos skridt er betydeligt, fordi det vil give volumen på LiDAR-markedet og kan meget vel lægge pres på andre oem'er (producenter, der fremstiller produkter for andre under deres navn,red.) for at indføre LiDAR til sikkerhed, før de er klar til at sende selvkørende biler ud,« vurderer Richard Windsor, som er analytiker i Radio Free Mobile og følger teknologiudviklingen nøje. Det vil være med til at nedbringe omkostningerne ved at bruge LiDAR-teknologien, så den kan bygges ind alle steder, ligesom man i dag har trådløs forbindelse i det meste udstyr. »Det vil også havde den effekt, at det nedbringer omkostningerne stort ved selvkørende egenskaber i privatbiler, som vil være den største forhindring for udbredelsen, når først teknologien er blevet udredt. Volvo var det første selskab, der installerede sikkerhedsseler tilbage i 1950erne og har lige siden fremmet sikkerheden som en del af varemærkets tiltrækningskraft,« siger Richard Windsor. LiDAR-systemer bruges i mange af de selvkørende biler, som findes eller er ved at blive udviklet. Derimod har meget få bilproducenter taget teknologien i brug i almindelige biler, delvis fordi det er en dyr teknologi lige nu. Volvo EX90, som eren fuldelektrisk suv,har indbygget otte kameraer, fem radarer, 16 ultralydssensorer og så LiDAR-sensoren. »Vores nyeste forskning viser, at man ved at udstyre en bil med LiDAR kan reducere antallet af alvorlige ulykker med op til 20 procent, og den samlede kollisionsundgåelse kan forbedre med op til ni procent,« lyder meldingen fra Volvo, der kalder EX90 for »den hidtil sikreste Volvo«, blandt andet fordi bilen også kan »se« i mørke. Rigmanden Elon Musk, topchef for den i øjeblikket største elbilproducent, Tesla, har længe talt for, at kameraer var nok, fordi mennesket kører ved at bruge øjnene. Volvo køber LiDAR-systemerne fra det ti år gamle, amerikanske teknologiselskab Luminar, som Volvo har investeret i. Derimod står bilproducenten selv for den software, som skal forstå de mange informationer, der samles op, og kommunikere dem videre til bilens styresystem, så den når at reagere i tide og undgår at blive involveret i mindre eller større ulykker. Volvo Cars – eller Volvo Personvagnar, som selskabet hedder på svensk – er stiftet i 1927 og blev i 2010 købt af den kinesiske bilproducent Geely. Det var amerikanske Ford, som var sælger efter at have ejet det svenske ikon siden 1999. Volvo eri færd med at omlægge hele sin produktion til elbiler. 3,5 procent eller mere konkret 3.321 af de i alt 96.074 personbiler, som er solgt i Danmark i 2022, er fra Volvo, viser tal fra brancheorganisationen De Danske Bilimportører.",
        "metadata": {
            "source": "https://www.berlingske.dk/virksomheder/ny-laserteknologi-i-alle-volvoer-skal-forhindre-ulykker",
            "image_url": "https://berlingske.bmcdn.dk/media/cache/resolve/image_x_large/image/159/1595115/24211555-pix-volvo.jpg",
            "publication_time": "Torsdag d. 22. september 2022, kl. 11.45",
            "author": "Thomas Breinstrup",
            "related_links": [],
            "attachments": []
        }
    }
}