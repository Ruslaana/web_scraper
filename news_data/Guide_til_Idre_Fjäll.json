{
    "version": "1.0",
    "document": {
        "id": "https://www_berlingske_dk/rejser/guide-til-idre-fjall",
        "title": "Guide til Idre Fjäll",
        "content": "Man bor i syd og vest, hvor også skiskole- og legeområdet befinder sig. Imellem de to områder ligger centrum med forretninger, restauranter og sportshal. Læs også:3 dyre og 3 billige skiferier I øst og i nord ligger nedfarterne i række og i alle kulører fra den letteste grønne over blå og rød til de svære sorte.Umiddelbart er det enkelt. Men aldrig har jeg kørt så meget om hjørner med skilifte.T-lifterne drejer i skarpe vinkler, og stolelifterne svinger rundt og ændrer uventet retning, inden de fortsætter op ad fjeldsiden. Og på den flade top afIdre Fjällgår det på kryds og tværs. Det tager lidt tid, før man finder ud af, hvordan hele systemet hænger sammen. Pistekortet, som er tegnet i fire dele efter verdenshjørnerne, er ved første øjekast kaotisk. Det ville hjælpe på overskueligheden, hvis især transport-lifterne, der binder fjeldsiderne sammen, var forsynet med pile i kørselsretningen – så tegn selv pile på. Men når man har været lidt rundt i ski­anlægget, er det enkelt, og her er skiløb for hele familien – sammen. For uanset hvilket verdenshjørne man befinder sig i, kan alle uanset skiformåen komme ned til samme lift. Og man bor med ski-ind-ski-ud. Vejene mellem hytterne, der ligger op ad syd- og vestsiden afIdre-fjeldet, bliver hverken saltet eller gruset. Man kan glide på ski fra alle hytter ned til nærmeste piste eller lift, og modsat fra pisterne og ned til hytterne, når man skal hjem. Idre Fjäller et afSverigesnyere skiområder, selv om man har »sysslat« med sne og ski på fjeldet i 40 år.Egentlig var der minedrift i området. Det var blyminer, men da de måtte nedlægges, og skovdriften samtidig var for nedadgående, måtte man tænke i andre baner for at skaffe arbejdspladser til egnen. Man kikkede mod syd, og så hvad man havde bedrevet i Sälen. Her var skiturismen godt på vej, og det blev besluttet at gå samme vej. Første sæsons tyve hytter og to lifter er i dag vokset til hele hyttebyer plus et hotel, der sammen tegner sig for 450.000 overnatninger i sæsonen. Og skianlægget er nu udbygget med i alt 30 lifter. Der er både stole-, træklifter og rullende fortove for de mindste.Men her stopper det ikke, hvis det står tilIdre Fjäll. Her kaster man lange øjne til det endnu højere nabofjeld, Städjan. Med et par nye lifter kunne det hægtes på og tilføje adskillige nye og endnu længere nedfarter til skianlægget, og med nye lifter mellem Städjan og næste fjeld i rækken er skiforbindelsen skabt til naboskianlægget Fjätervålen. Dermed kunne der komme yderligere 18 nedfarter i et samlet anlæg. Liftekortet »Idrepasset« gælder allerede for Fjätervålen, men indtil drømmen går i opfyldelse, må man køre 20 km i bil rundt om fjeldene for at komme derhen. I mellemtiden udbygger man så med endnu flere snekanoner, så ydersæsonerne kan sikres. Flere lifter på østsiden af fjeldet trænger til udskiftning, og der kan måske også udvides med en enkelt eller to nedfarter. Men ellers erIdre Fjäll, som det ser ud i dag, udbygget. Skiområdet henvender sig til familierne. Her er gode skiskoler for børn. Her er områdets maskot, rensdyret Aske, som i denne sæson fejrer ti års fødselsdag. Han har sit eget land, med skistier gennem skoven, hvor hans dyrevenner råber sjove ting, når man kommer forbi på ski. De lidt større børn kan boltre sig i snowparken på pister med hops og spring, halfpipes og andre herligheder lige ved siden af. Og skal modet for alvor testes, kanIdre Fjällprale af Nordens stejleste piste. Hvor sorte pister skal have et fald på mindst 35 til 45 graders hældning for at komme i den sværeste kategori, har »Chocken« 47 graders hældning. Her er advarselsskilte med »hjelm påbudt«, og man kan se hele vejen ned. Skræmmende!Og har familierne ikke samme hang til alpint skiløb, er der både muligheder for langrend, for kaneture, ridning, hundeslæde og snescooter ligesom den store sportshal i centrum rummer både svømmebassin, wellness, bowling, golfsimulator, tennis- og badmintonbaner. Her ligger også en del af de mange spisesteder i området: Askes Pizzeria, Charlie’s og Värdshuset, mens Dantes og Vildmarksnästet ligger ude i Vest-bakken. Sidstnævnte har de herligste retter med vildt og råvarer fraIdre Fjäll.Mange af restauranterne leverer også mad ud af huset, så familien kan slappe af og nyde livet »hjemme« i hytten.Det er på alle måder let af få smag forIdre Fjäll. Løb på ski med Pernilla WibergDer er ikke mange, der kan prale med, at de har løbet på ski med en 24 gange World Cup-vinder og indehaver af flere OL-medaljer. Men det kan mange af gæsterne på »Pernilla Wiberg Hotel« – PW, som det ofte kaldes i Idre. Hotellet ligger midt på sydbakken og er et ski-ind ski-ud hotel, ikke mindst på grund af den svenske skidronning, Pernilla Wiberg. Hun er medejer af hotellet, der blev indviet i 2003. Pernilla er ganske vist hverken født i Idre, hun kommer fraNorrköping, og hun har heller ikke haft skianlægget som hjemmebane. Hun kan bare godt lide det, og da hun hørte om hotelprojektet, meldte hun sig straks som interesseret. Hun fik hurtigt sat sit præg på planerne og var kvinde for at få sine idéer igennem. Blandt andet fik hun ændret hotellets placering, så det netop kunne blive direkte ski til og fra døren. Og også i indretningen har Pernilla tænkt ski. Hotelværelsernes badeværelser er forsynet med store tørreskabe til vådt skitøj. Ellers har hotellets 42 værelser alt, hvad man kan forlange af et almindeligt hotelværelse i den almindelige anonyme turistklassestil, mens kokken tryller gourmet-retter i hotellets restaurant. I hotellets reception, der også fungerer som bar og opholdsrum, er – om ikke alle, så et godt udvalg af – Pernillas mange pokaler og medaljer udstillet. Det er også her, hun, når hun er på hotellet, mødes med de af hotellets gæster, der har lyst til en tur rundt i skianlægget. Til daglig bor Pernilla Wiberg iMonacomed sin mand og deres to børn. Men hun er ofte på hotellet, altid i nytåret og i påsken. Og da elsker hun at løbe på ski sammen med gæsterne. Læs også:Skiløb uden hjelm er hul i hovedet",
        "metadata": {
            "source": "https://www.berlingske.dk/rejser/guide-til-idre-fjall",
            "image_url": "https://berlingske.bmcdn.dk/media/cache/resolve/image_x_large/image/34/343803/6876850-rejseliv-imported-photo.jpeg",
            "publication_time": "Søndag d. 13. februar 2011, kl. 02.34",
            "author": "Judith Betak",
            "related_links": [],
            "attachments": []
        }
    }
}