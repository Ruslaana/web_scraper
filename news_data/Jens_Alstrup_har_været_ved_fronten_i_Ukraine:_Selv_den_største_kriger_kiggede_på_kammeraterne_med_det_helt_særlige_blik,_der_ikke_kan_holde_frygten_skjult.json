{
    "version": "1.0",
    "document": {
        "id": "https://www_berlingske_dk/kronikker/jens-alstrup-har-vaeret-ved-fronten-i-ukraine-selv-den-stoerste-kriger",
        "title": "Jens Alstrup har været ved fronten i Ukraine: Selv den største kriger kiggede på kammeraterne med det helt særlige blik, der ikke kan holde frygten skjult",
        "content": "To år i krig er lang tid og for mange tusinder, soldater og civile, bliver det til evigheden. Første gang jeg mødte Max og hans kammerater fra 21. Specialinfanteri, var for et år siden. Siden er der sket så meget hver eneste uge, at det føles som 100 år. Det var i deres forlægning i Drushkivka mellem Kramatorsk og Kostantinievka. Max' arbejdsplads var Bakhmut. Landsbyen Soledar var lige faldet i hænderne på russerne. Uden Soledar var den sidste forsyningsvej til de ukrainske tropper i Bakhmut kommet under direkte russisk beskydning og tabet af Bakhmut var blot et spørgsmål om tid. Alle vidste det, og stemningen var i bund. Enheden ville lade mig tage med Max ind i Bakhmut, så jeg kunne lave en krigsreportage. Max er dronefører. Det skulle være en rolig dag, men den kom aldrig. Jeg har siden været ude ved fronten på »rolige« dage med andre enheder, men som regel bliver det alt andet end roligt. Jeg havde ikke været mange minutter hos Max, før der var luftalarm. Enheden var i gang med at vise mig, hvordan de forbereder ammunition til deres små droner. Ingen reagerede på alarmen. Der var alligevel ingen beskyttelse og alarmerne var der hele tiden. Denne gang var der et kampfly over os få sekunder efter. Selv den største kriger kiggede på kammeraterne med det helt særlige blik, der ikke kan holde frygten skjult. Flyet viste sig at være ukrainsk. Alle åndede lettede op, men ingen sagde noget. 21. Specialinfanteri havde lidt svære tab. Levering af medicinsk udstyr og tøj til feltlazerettet i Lyman.Fold sammenLæs mereFoto: Privatfoto: Jens Alstrup. I den tid jeg har kendt dem, har de været trukket tilbage tre gange. Det var nødvendigt, for at de kunne restituere sig, og få nye rekrutter til de ledige pladser. Enhederne ophører simpelthen med at fungere, når de har haft så voldsomme tab. Den første krigsvinter 2022/2023, var slem i hele Ukraine for både soldater og civile. De russiske missilangreb var massive og elforsyningen var meget hårdt ramt. Lyset i gaderne blev slukket i hele landet og el blev leveret i blokke af fire timer tre gange om dagen. Tæt på fronten, var der ikke elektricitet overhovedet. Små og store generatorer brummede overalt. Man vænner sig til det. Væk var den næsten euforiske stemning fra efteråret 2022, hvor ukrainerne havde vundet imponerende sejre i syd og øst. Foråret kom og Vesten havde meddelt, at nu kom der moderne kampvogne. Ukrainerne fik uddannet en ny angrebshær i England. Snart ville der komme en stor ukrainsk offensiv, og med de store sejre i efteråret 2022 var forventningerne enorme. »Max og jeg foran forsyninger vi har levet til enheden. Vi er der cirka seks gange om året. Vi leverer også til andre, så alt i alt var vi i Ukraine 14 gange sidste år, fire gange med stor lastbil,« skriver Jens Alstrup.Fold sammenLæs mereFoto: Privatfoto:  Jens Alstrup. 21. Specialinfanteri og de andre »gamle« enheder, skulle bare holde fronten, til den nye hær kunne sættes ind. Bakhmut var ganske vist tabt, men det var et lille tab i forhold til sejrene i efteråret. Nu skulle russerne ud af de sydlige regioner og Krim skulle tilbage på ukrainske hænder. Max var i godt humør, da vi mødtes i forsommeren. 21. Specialinfanteri var igen sendt væk fra fronten og han skulle besøge sin kone og børn i Tyskland. Han havde fået tilladelse til at rejse ud af Ukraine. Efter en meget hyggelig eftermiddag nævnte jeg, at nu havde jeg været ude i forreste linje. Max blev helt bleg. »Det må du aldrig gøre igen!« sagde han. Jeg sagde, at nogen må gøre det for at kunne fortælle om forholdene. Jeg viste ham, hvor jeg havde været, og han begyndte at græde. Derefter viste han mig, hvor han og hans kammerater var, før de som de allersidste ukrainske soldater forlod Bakhmut, og nu var det mine tårer, som løb. Det havde været et helvede! Flag for de døde på Uafhængighedspladsen. Prisen for denne krig er enorm. Overalt er der friske grave i Ukraine. Læg hertil de mange millioner, der er flygtet, hvoraf mange næppe kommer tilbage. Det vil præge Ukraine i årtier ud i fremtiden.Fold sammenLæs mereFoto: Privatfoto: Jens Alstrup. Siden har jeg været ude flere gange til selve frontlinjen. Nok til at få en idé om forholdene. Nok til at have mødt mange soldater fra andre enheder. Flere er blevet mine gode kammerater og et par stykker er blevet nære venner. Journalistisk er det helt forkert, for derved blotter man sig og bliver ramt, når nogle af dem ikke længere er her. Det kan man ikke holde til mentalt som krigskorrespondent. Men jeg er også aktivist og hjælper Ukraine og »mine« soldater, det bedste jeg kan. Det slider på mig, og advarslen var berettiget.  Offensiven gik i gang. Optimismen holdt kun kort blandt soldaterne. Jo, de havde lært NATOs metoder og fået materiel fra NATO, men første punkt er at få fuldt herredømme i luften, og fly havde de ikke fået. Det var på forhånd dømt til at fejle, og det gjorde det. Ukrainerne gik hurtigt tilbage til deres egen taktik, som er at foretage mange små angreb, hvor som helst de kan se en mulighed, og det sikrede at det ikke gik helt galt. Optimismen blev afløst af apati. Putins venner i Vesten bliver mere og mere synlige. Polen har været en fantastisk støtte, men de lokale i grænseområdet forhindrer ukrainske lastbiler i at komme over grænsen. Ungarns Orbán taler mere og mere tydeligt Putins sag. Republikanerne i USA, har forsinket den seneste våbenpakke så længe, at de ukrainske enheder konstant mangler ammunition. Byen Avdijivka så ud til at ville falde, da jeg fejrede jul med Max, og det fik vi ret i. Mine venner og kammerater i enhederne er meget forsigtige i deres kritik. De er dybt taknemmelige for den hjælp de får fra Vesten, men det er åbenlyst, at den kommer for sent, og der er for lidt. Vesten leverer, hvad der skal bruges for at Ukraine kan holde stand, og end ikke nok til det lige nu. En langvarig krig er til den store parts fordel. Jo, Vesten er økonomisk langt større end Rusland, men krige vindes ikke med friværdi og høj levestandard. De vindes med våben, og vi har end ikke fabrikkerne til at fremstille de våben! Der er mange hunde, som familierne var nødt til at efterlade til sig selv. Soldaterne passer dem så godt de kan, men når de skal videre, må de også efterlade dem. Dyrene i Ukraine er meget tamme, så de bliver behandlet godt, skriver Jens Alstrup.Fold sammenLæs mereFoto: Privatfoto: Jens Alstrup. Da jeg fejrede jul med Max, som er den 25. december i Ukraine, var alle mand fra forlægningen sendt ud i kamp, for russerne angreb massivt. Max havde fået lov til at blive i forlægningen, da enheden vidste, at han havde en aftale med mig. En helt ny rekrut havde også fået lov til at fejre jul. Det blev en uforglemmelig jul, men også den mest triste, jeg nogensinde har oplevet. Max var ikke begejstret for at komme for tæt på rekrutten. De nye er de første til at blive ofre. Rekrutten gik hurtigt ind for sig selv og Max og jeg talte om dem, jeg kender og, skulle det vise sig, kendte. En juleaften med tårer og udsigten til, at krigen kan tage flere år endnu. Mit seneste møde med Max, var for kun et par uger siden. De var netop ankommet til Kyiv, for igen at få rækkerne fyldt op med nye rekrutter. De var glade for at se mig igen, og det var gode ting, jeg havde med fra vores forening, Frihed for Ukraine, men ellers var deres blikke var helt blanke. De sad som forstenede. Jens Alstrup: På patrulje i forreste linje ved Svetovesektoren. Vi gemmer os for en russisk drone, der er lige over hovedet på os.Fold sammenLæs mereFoto: Privatfoto: Jens Alstrup. »For nogle dage siden,« fortalte Max, »var vi i vores bunker på vores position. 1.500 meter fra os, blæste en termobarisk bombe af, og den ødelagde vores dør til bunkeren. Jeg tør slet ikke tænke på, hvordan det må have været for vores kammerater, hvor den ramte!« Termobariske bomber er »fuel-air« bomber, hvor et brændstof forstøves og antændes. Det trækker al ilt ud af luften i et brændende inferno, som kvæler soldaterne, men så langsomt, at de når at opleve smertehelvedet fra massive brandsår. Det er i sandhed en modbydelig måde at dø på!   Det er vigtigere end nogensinde at hjælpe Ukraine. Nogen siger, at Rusland ikke kan tabe. Det er noget sludder, for listen over tabte krige for Rusland er alen lang. Lad os om ikke af andre årsager så af hensyn til os selv hjælpe Ukraine med at vinde og føje endnu en linje til listen over krige, som Rusland har tabt. Det kommer til at tage lang tid, fordi vi hjalp for sent og for lidt, men det skal nok gå, hvis vi har viljen. Viljen har Danmark udvist. Overalt bliver jeg godt modtaget, så snart mit danske pas kommer frem. Hvis resten af Europa hjalp lige så meget, så var der ingen grund til at være bekymret. Vi kan være stolte af vores indsats, og det ser ud til, at resten af EU er ved at følge trop. »Alt bliver godt igen!« Det er vores slogan, som Frihed for Ukraine altid slutter vores beretninger med. Lad mig tilføje, at lige nu er jeres støtte vigtigere end nogensinde! Jens Alstrup er formand for »Frihed for Ukraine« og freelancejournalist.I 2022 engagerede han sig i at rejse til Ukraine, i 2023 blev foreningen »Frihed for Ukraine« stiftet på basis af den støtte, han havde opnået fra private donorer. Foreningen støtter primært ukrainske og russiske soldater, de sidstnævnte er frivillige russere i ukrainske uniformer, der kæmper for et frit Rusland. Foreningen kører for tiden en fuld lastbil ud hver måned. ",
        "metadata": {
            "source": "https://www.berlingske.dk/kronikker/jens-alstrup-har-vaeret-ved-fronten-i-ukraine-selv-den-stoerste-kriger",
            "image_url": "https://berlingske.bmcdn.dk/media/cache/resolve/image_x_large_vertical/image/176/1766645/24642163-p-sikringslinjen-ud-for-klichiivka-dvs-cirka-15.jpg",
            "publication_time": "Mandag d. 26. februar 2024, kl. 12.02",
            "author": null,
            "related_links": [],
            "attachments": []
        }
    }
}