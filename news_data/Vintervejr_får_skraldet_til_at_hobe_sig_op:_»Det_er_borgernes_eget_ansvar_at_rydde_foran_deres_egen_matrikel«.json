{
    "version": "1.0",
    "document": {
        "id": "https://www_berlingske_dk/indland/vintervejr-faar-skraldet-til-at-hobe-sig-op-det-er-borgernes-eget-ansvar",
        "title": "Vintervejr får skraldet til at hobe sig op: »Det er borgernes eget ansvar at rydde foran deres egen matrikel«",
        "content": "Enkelte gange kan det være helt umuligt at se. Men pludselig slipper begge fødder jorden simultant, og mens kroppen falder hårdt mod den kolde flade, står det soleklart: Det er glat! Den frosne overflade får nu konsekvenser for en række københavnere og deres indkørsler. Skraldemænd overalt i hovedstaden ser sig i disse dage nødsaget til ikke at tømme alle skraldespande. Det skriverTV 2 Kosmopol. De kan nemlig risikere at falde og slå sig, forklarer Nicolai Jerris, der er driftskoordinator for ARC og har ansvar for affaldshåndteringen i dele af hovedstaden. »Det er borgernes eget ansvar at rydde foran deres egen matrikel, og nogle af de ting, de kan gøre for at komme problemet til livs, er at sørge for, at der er ryddet, og sørge for, at der er saltet,« siger han til TV 2 Kosmopol. Her ses de fyldte skraldespande i Valby.Fold sammenLæs mereFoto: Kristoffer Kræn. Han forklarer, at skraldemændene selv laver en vurdering, om hvorvidt det er sikkert at tømme skrald på de enkelte adresser. I alt er der ifølge TV 2 Kosmopol tale om op mod 15.000 husstande i områder som Valby, Dragør, Brønshøj og Vanløse, der er berørt af problemet. Og problemet begrænser sig ikke til København og Dragør. TV 2har tidligere beskrevet, at skraldet også hober sig op i Hillerød. Her var flere borgere i sidste uge utilfredse over, at de ikke havde fået tømt deres skraldespand i knap tre uger. Jeanette Büron, der bor i Hillerød, fortalte blandt andet, at hun ikke havde fået afhentet skrald siden torsdag 21. december. Ifølge hende havde kommunen skrevet ud, at de tunge lastbiler ikke kan hente skrald, hvis fortovet ikke er ryddet. Og det samme sker i Østjylland, hvor renovationsselskabet Renosyd, som samler skrald i blandt andet Skanderborg og Odder, helt stoppede arbejdet mandag sidste uge. »Vi havde håbet på at komme ud mandag, men vi har haft medarbejdere, der er faldet og har slået sig, så vi har vurderet, at det er for farligt,« sagde Henrik Müller, der er direktør for affaldsselskabet Renosyd, til TV 2.",
        "metadata": {
            "source": "https://www.berlingske.dk/indland/vintervejr-faar-skraldet-til-at-hobe-sig-op-det-er-borgernes-eget-ansvar",
            "image_url": "https://berlingske.bmcdn.dk/media/cache/resolve/image_x_large_vertical/image/175/1755878/24618944-i-alt-er-der-iflge-tv-2-kosmopol-tale-om-op-mod-1.jpg",
            "publication_time": "Torsdag d. 18. januar 2024, kl. 18.37",
            "author": "Malte Møller Madsen",
            "related_links": [],
            "attachments": []
        }
    }
}