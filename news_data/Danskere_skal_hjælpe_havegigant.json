{
    "version": "1.0",
    "document": {
        "id": "https://www_berlingske_dk/virksomheder/danskere-skal-hjaelpe-havegigant",
        "title": "Danskere skal hjælpe havegigant",
        "content": "Hvis du er en af de mange, der benyttede påskedagene til at kaste dig over den vinterforsømte have, så er der stor chance for, at du havde et Gardena-redskab mellem hænderne, da du rev blomsterbedet, hakkede ukrudtet eller kantede plænen. DetHusqvarna-ejede selskab er nemlig blandt verdens største producenter af haveredskaber, og nu træder det som udgangspunkt meget analoge selskab ind i den digitale æra på kommunikationsfronten. Det sker med et markant dansk islæt, idetGardenahar valgtDigitasLBi Nordicssom globalt bureau for brandkommunikation og digital. Det betyder samtidig, at DigitasLBi Danmark bliver såkaldt »leadbureau« på alle globale aktiviteter i kampagnen, der omfatter alt fra TV over print til digital.  Men hvorfor dog vælge et digitalbureau til at stå i spidsen for Gardenas samlede brandkommunikation? »Gardena er dedikeret til at skabe stærke kundeoplevelser på tværs af alle touchpoints, og her er digital nøglen. Vi vil give vores kunder relevant og værdiskabende indhold, der gør livet som haveejer sjovere. Samtidig er det vores mål at effektivisere marketingaktiviteterne på tværs af 80 markeder,« siger Laurent Van Hoestenberghe, vice president i Brand & Marketing Gardena Division i Husqvarna Group. Thomas Busk, der er chief commercial officer i DigitasLBi Danmark, er naturligvis begejstret for partnerskabet. »Gardena forstår det digitale potentiale – og deres kunder sætter pris på kommunikation, indhold og services, som vejleder og engagerer på tværs af købsprocessen. Det er, hvad vores fælles rejse repræsenterer,« siger han. Wilko Klaassen, global online direktør for Husqvarna Group, uddyber, hvorfor partnerskabet er næste skridt i Gardenas ambition om at tage online til et nyt niveau: »For Gardena er tilstedeværelse og engagement på tværs af devices og touchpoints nøglen til at skabe en best-in-class købsoplevelse,« siger han. Det første projekt i partnerskabet er Gardenas globale 2015 cross-media kampagne, der endnu er på tegnebrættet. ",
        "metadata": {
            "source": "https://www.berlingske.dk/virksomheder/danskere-skal-hjaelpe-havegigant",
            "image_url": "https://berlingske.bmcdn.dk/media/cache/resolve/image_x_large/image/13/136365/8566728-have.jpg",
            "publication_time": "Tirsdag d. 14. april 2015, kl. 06.00",
            "author": "Birthe Nordstrøm",
            "related_links": [],
            "attachments": []
        }
    }
}