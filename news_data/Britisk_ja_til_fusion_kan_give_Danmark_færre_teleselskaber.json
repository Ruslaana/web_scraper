{
    "version": "1.0",
    "document": {
        "id": "https://www_berlingske_dk/virksomheder/britisk-ja-til-fusion-kan-give-danmark-faerre-teleselskaber",
        "title": "Britisk ja til fusion kan give Danmark færre teleselskaber",
        "content": "De britiske konkurrencemyndigheders ja til, at to af landets helt store teleselskaber kan slå sig sammen, kan betyde, at også Danmark fremover vil have færre teleselskaber end i dag. Det vurderer arbejdsgiver- og erhvervsorganisationen Dansk Erhverv efter den historiske afgørelse, hvor 3s britiske søsterselskab har fået godkendt en fusion med konkurrenten Vodafone og dermed skaber Storbritanniens største mobilselskab med 27 millioner kunder. Det er betingelserne for fusionen, som får øjenbrynene op overalt i Europa, som hidtil har været ret afvisende for fusioner af frygt for stigende priser. »Denne afgørelse bliver læst meget grundigt. Den er lidt af et gennembrud for tankegangen om, at der kan være gevinster at høste ved at slå mobilnet sammen, samtidig med at man sikrer forbrugerne mod prisstigninger. Derfor er der ingen tvivl om, at også danske myndigheder nærlæser afgørelsen,« siger Poul Noer, fagchef for digital infrastruktur hos Dansk Erhverv. De britiske konkurrencemyndigheder, Competition and Markets Authority (CMA), gav forleden grønt lys til, at de to selskaber kunne slå sig sammen. »Det skete efter grundige overvejelser og analyser. Man har fundet en måde at skabe bedre mobildækning på, samtidig med at man sikrer forbrugernes interesser. Ved fusionen kan man høste stordriftsfordele ved at bygge bedre mobilnet til glæde for forbrugere og samfundet – og i et digitalt samfund har det betydning at have stærke mobilnet, også når det kommer til sikkerhed,« fastslår Poul Noer. Lidt firkantet bliver der bredere skuldre til at håndtere omkostningerne ved både at udbygge dækningen geografisk og sørge for en høj sikkerhed. Afgørelsen er den første på teleområdet fra en europæisk konkurrencemyndighed, siden den tidligere italienske premierminister og chef for Den Europæiske Centralbank, Mario Draghi, i september 2024 afleverede en stor analyse til Europa-Kommissionen af EUs problemer. Den højt respekterede økonom talte blandt for i højere grad attillade tele- og internetselskaber at foretage opkøb og slå sig sammenfor at stå stærkere internationalt – noget, som EUs konkurrencemyndigheder med konkurrencekommissær Margrethe Vestager i spidsen hidtil har vægret sig ved at acceptere. »Spørgsmålet har hele tiden været, om man kunne opbygge stærkere virksomheder i EU, samtidig med at man sikrer forbrugernes interesser. Den britiske afgørelse sikrer, at datakapaciteten udbygges gennem investeringsforpligtelser, samtidig med at der på kort sigt indføres et prisloft, som fastholder priserne, så det ikke bliver til skade for forbrugerne,« forklarer Poul Noer. Han opfordrer de danske myndigheder, »som tidligere har haft en ret afvisende holdning« til fusioner i televerdenen, til at se nærmere på den britiske afgørelse. De danske teleselskaber har i flere årtalt åbent om, at Danmark er for lille et land og marked til at have fire landsdækkende teleselskaber(Nuuday/TDC, Telenor, 3 og Telia) med tre landsdækkende mobilnet (Telenor og Telia har fælles net) til at kunne drive en ordentlig forretning og kunne tjene penge. Alle hidtidige forsøg på at slå sig sammen er dog faldet til jorden. Senestmåtte Telia og Telenor i 2015 droppe den længe planlagte og langt fremskredne fusionaf deres to danske selskaber, fordi der var klar udsigt til at få et nej hos Margrethe Vestager i Bruxelles. Selskaberne havde ellers allerede udpeget en fælles ledelse af det nye selskab, som aldrig nåede at få et navn. Margrethe Vestager har netop henvist tilfrygten for, at færre selskaber ville betyde højere priser. Draghi-rapporten skal bruges som afsæt for den netop tiltrådte, nye Europa-Kommission, der har som vigtigste opgave at få Europa skubbet i gang igen. I dette arbejde gennemgår man blandt andet den hidtidige regulering for at få den ændret, hvor den ikke har været hensigtsmæssig. Den britiske fusion til 16,5 milliarder pund (148,2 milliarder kroner) betyder, at Vodafone og 3 – landets lige nu tredje- og fjerdestørste mobilselskaber – lover at investere 11 milliarder pund på at opgradere deres fælles netværk for at øge konkurrencen. Fusionen ventes at kunne gennemføres midt i 2025. Herhjemme har 3s topchef, Morten Christiansen, tidligere over for Berlingske talt om, atDanmark har et mobilnet for meget. I sidste uge sagde Nuuday/TDCs afgående topchef, britiske Jon James, at han er overbevist om, at der vil ske en konsolidering på det danske telemarked, såder fremover vil være færre tele- og internetselskaber i Danmark.  ",
        "metadata": {
            "source": "https://www.berlingske.dk/virksomheder/britisk-ja-til-fusion-kan-give-danmark-faerre-teleselskaber",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869079/24853562-3s-britiske-ssterselskab-indgr-i-den-nye-fusion.jpg",
            "publication_time": "Mandag d. 16. december 2024, kl. 18.53",
            "author": "Thomas Breinstrup",
            "related_links": [],
            "attachments": []
        }
    }
}