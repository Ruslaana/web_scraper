{
    "version": "1.0",
    "document": {
        "id": "https://www_berlingske_dk/videnskab/samsung-vi-skal-vaere-bedre-til-software",
        "title": "Samsung: Vi skal være bedre til software",
        "content": "Nok er Samsung verdens største producent af smartphones. Men det betyder ikke nødvendigvis, at de også laver verdens bedste software. Den sydkoreanske direktør i Samsung, Kwon Oh-hyun, sagde i sidste uge, at Samsung ikke er lige så gode til software, som de er til hardware, og at det er et felt, de skal oppe sig på. Det skriverTheVerge. Bemærkningen faldt på Samsung første »Analyst Day« i otte år, hvor Samsung mødtes med investorer og analytikere for at forklare om Samsungs nuværende situation og fremtidige planer. Kwon Oh-hyun pointerede dog, at det er vigtigt for Samsung at blive bedre til software-delen. Blandt andet forklarede han, at halvdelen af Samsungs research & development-arbejdsstyrke arbejder på software.  Et andet sted, hvor Samsung opruster på software, sagde Kwon Oh-hyun, er nyopstartede research & development afdelinger rundt omkring i verden, som skal fokusere på regionale forskelle i brugeradfærd og tilpasse softwaren til de forskellige markeder. Samsung: Vi skal forstå forskellige kulturer Luke Mansfield er »head of product innovation« hos Samsungs europæiske R&D-afdeling, og han fortæller i et interview med Berlingske om Samsungs software. I Skandinavien har vi traditionelt haft en forkærlighed for minimalistisk design, hvor man i Asien er mere til det farvestrålende og pompøse. Når man har et globalt produkt som Galaxy-serien, hvordan laver man så et produkt og en brugerflade, der taler til alle? »Det er præcis vores opgave. Vi har afdelinger som vores i alle de store, kommercielle regioner; USA, Kina, Indien, Sydøstasien og snart også Latinamerika. Vi skal kommunikere de lokale behov tilbage til hovedkontoret og hjælpe dem med at forstå de forskellige kulturer,« siger Lukes Mansfield.  »Et eksempel er den nye Samsung Active-telefon (støv- og vandafvisende), der især er møntet på europæiske forældre. I den her del af verden lader forældre deres børn lege med deres telefoner, og så bliver de altså nødt til at være ekstra hårdføre,« siger Luke Mansfield. Hvad med Samsungs brugerflade, TouchWiz, varierer den fra region til region? »Ja, der er forskelle, også hvad der i forvejen er præinstalleret på telefonen. Det er noget af det gode ved sådanne enheder, at de kan tilpasses til de forskellige regioner. Vores Smart TV-platform ser også anderledes ud fra region til region. Balance mellem simpelt og funktionelt Hvordan vil vi gerne have vores telefoner til at se ud i Europa i forhold til resten af verden? »Folk vil gerne have det simpelt. Alligevel har de fleste mellem 20 og 100 apps på deres smartphones, selvom de siger, at de ikke bruger så mange. Det er en balancegang mellem det simple og så alle de funktionaliteter, som apps giver.« Hvad tænker du om, at Google i USA sælger topmodellen S4 uden Touchwiz og i stedet med ren Android? »Hvis det er det, som forbrugerne gerne vil købe, så synes jeg, at det er fint. Det ser jeg intet problem i. Noget, jeg har lært i de sidste 15 år, er, at det er markedet, der bestemmer. Du kan ikke fortælle folk, hvad de vil have og skal købe. Tiden vil vise, om det er det, som folk vil have. Det vil jeg dog sætte spørgsmålstegn ved, men vi må se.«  I Samsungs nyere telefoner laver I jeres egen mail, kalender og browser, selvom Googles apps allerede ligger der. Skal det ses som om, at Samsung konkurrerer med Google på software? »Det er egentlig meget simpelt. Hvor mange besked-apps er der i verden - 100, 200? Mange. Vi laver apps, når vi føler, at der er en oplevelse, som forbrugerne mangler. Så hver gang, du støder på en app, som virker konkurrerende, er det udtryk for, at den kan noget, som den anden ikke kan. Vi vil gerne give folk mulighed for selv at vælge,« siger Luke Mansfield. Samsung arbejder på Android-konkurrent Det er dog ingen hemmelighed, at Samsung arbejder på sin egen konkurrent til Googles Android. Det går under navnet Tizen. Systemet er bygget på ruinerne af et andet Intel-projekt, nemlig det såkaldte MeeGo, der var udviklet i samarbejde med Nokia. MeeGo nåede faktisk på markedet i Nokias N9-mobil, men kort efter vendte begge selskaber systemet ryggen, og Intel fortsatte arbejdet med Samsung som partner.  Og helt dårligt går det ikke med Samsungs Android-konkurrent. Intel og Samsung annoncerede i går, tirsdag, på Tizen Developer Summit i Korea annonceret, at har lavet aftaler med 36 selskaber, som skal styrke Tizen-samarbejdet. Det tæller blandt andet virksomheder som Panasonic, Sharp, KONAMI, McAfee, eBay og The Weather Channel. Læs her interview med Luke Mansfield om Samsungs Smart TV-platform",
        "metadata": {
            "source": "https://www.berlingske.dk/videnskab/samsung-vi-skal-vaere-bedre-til-software",
            "image_url": "https://berlingske.bmcdn.dk/media/cache/resolve/image_x_large/image/24/247867/6963550-skorea-economy-company-technology-samsung.jpg",
            "publication_time": "Onsdag d. 13. november 2013, kl. 09.11",
            "author": "Niklas Ernst",
            "related_links": [],
            "attachments": []
        }
    }
}