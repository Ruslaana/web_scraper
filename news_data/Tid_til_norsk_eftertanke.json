{
    "version": "1.0",
    "document": {
        "id": "https://www_berlingske_dk/sport/tid-til-norsk-eftertanke",
        "title": "Tid til norsk eftertanke",
        "content": "Det har efterhånden meget længe været et faktum, at vinter-OL i Torino for Norges vedkommende ville ende som en stor skuffelse. Men først i går kunne nordmændene konstatere en for dem meget ubehagelig ting: Norge har haft sit dårligste vinter-OL nogensinde. I hvert fald hvis man ser på placeringen i nationskonkurrencerne, der bygger på medaljehøsten. Med blot to guldmedaljer samt otte sølv og ni bronze endte Norge på en 13. plads. Jarle Aambø, såkaldt topidrætschef i Norges Idrætsforbund og Olympiatoppen, ønskede på OLs sidste dag da heller ikke at rose den samlede indsats. »Vi havde en ambitiøs målsætning, der gik på, at vi skulle have 25 medaljer. Vi fik 19, så det er blevet færre, end vi havde håbet på og fremfor alt færre guldmedaljer,« udtaler Jarle Aambå til flere norske medier. Jarle Aambø har roser til skihopperne, og han synes også, at resultaterne har været godkendte i alpin skiløb, snowboard, skiskydning og curling, mens han nævner hurtigløb på skøjter og langrend som steder, hvor det er gået helt galt. Som alle andre peger Jarle Aambø på, at sygdom naturligvis har været en del af forklaringen, men han pointerer samtidig, at det ikke må bruges som undskyldning: »Der findes måder at undgå sygdom på. Vi må blive bedre på det område, ikke mindst når det gælder arbejdet med at begrænse smitte-effekten.« Jarle Aambø mener også, at tiden er inde til, at især højdetræningen skal evalueres, lige som han synes, at der i fremtiden skal satses mere på kvinderne: »Det er en kendsgerning, at fordelingen er skæv, når det handler om køn, både med hensyn til medaljer og til antallet af deltagere. Vi har haft et kvindeprojekt, som vi brugte mange ressourcer på for nogle år siden, men ikke i de senere år. Det skal vi til igen.« Esten O. Sæther, kommentator på norske Dagbladet, peger på nogle andre områder, hvor Norge bør bruge nogle flere ressourcer. Han mener, at der er for få steder, hvor de norske langrendere kan træne skøjteknik, og han mener, at der er for få skøjtebaner med kunstis til hurtigløb på skøjter. »Og så gælder det om at komme i offensiven i nye sportsgrene. Det er en fejl, at Norge halter efter i snowboard, samt at de norske traditioner i hurtigløb på skøjter ikke er overført til kortbaneløb.« Ifølge Jarle Aambø er der måske også helt andre forklaringer. Han ønsker ikke at komme med konklusioner, men stiller en række spørgsmål, som han mener skal med, når den samlede norske OL-indsats skal evuleres på mere officiel vis: »Måske er vi blevet presset i defensiven efter alle de gode resultater, som vi har haft i de senere år? Det er vigtigt hele tiden at være i offensiven. Måske har vi også bare gentaget en succesformel? Det er meget vigtigt, at man hele tiden fornyer sig, ellers falder man bag ud. Måske betyder den gode optakt til OL også, at vi ikke var skarpe nok ved Legene? Og kan det tænkes, at vi har mistet noget af vores ydmyghed? Det er grundlæggende meget vigtigt at fastholde en vis ydmyghed. Især når det går godt.« Norge har et samarbejde med Sverige, Belgien, Holland og Schweiz, når det gælder eliteidræt på højeste internationale niveau, og som Jarle Aambø siger: »Det bliver interessant at høre, hvordan svenskerne forberedte sig på dette OL.« Man kan faktisk godt konstatere, at nordmændene allerede er blevet mere ydmyge. Tidligere har man i Norge i nye og næ brugt doping som en årsag til, at andre lande pludselig har klaret sig bedre. Men som Esten O. Sæther siger: »Resultatlisterne fra OL indikerer ikke noget rush af dopingsejre. Vi fik bare aldrig de guldmedaljer, vi regnede med, fordi konkurrenterne reelt set var bedre.«www.dagbladet.no Læs mere om Norges OL-nedtur",
        "metadata": {
            "source": "https://www.berlingske.dk/sport/tid-til-norsk-eftertanke",
            "image_url": "https://berlingske.bmcdn.dk/media/cache/resolve/image_x_large_vertical/image/83/837812/415514-tid-til-norsk-eftertanke--.jpg",
            "publication_time": "Mandag d. 27. februar 2006, kl. 03.30",
            "author": null,
            "related_links": [],
            "attachments": []
        }
    }
}