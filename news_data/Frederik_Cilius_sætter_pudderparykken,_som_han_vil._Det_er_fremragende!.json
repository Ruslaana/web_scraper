{
    "version": "1.0",
    "document": {
        "id": "https://www_berlingske_dk/scene/frederik-cilius-saetter-pudderparykken-som-han-vil-det-er-fremragende",
        "title": "Frederik Cilius sætter pudderparykken, som han vil. Det er fremragende!",
        "content": "Han klarede den med bravour. Hvis man troede, at satirikeren Frederik Cilius ikke var opgaven voksen, at han ikke magtede at føre Holbergs Jeppe-figur frelst i land, kan man godt tro om. Kunne han som »ikkeskuespiller« bære hele Det Kongelige Teater, kulturarven og forventningerne på sine skuldre uden at knække undervejs? Lad os bare få det overstået:Frederik Ciliuser en fremragende, tragikomisk Jeppe. Han er måske ikke den Jeppe, som i moderne tider har fortalt os nye sandheder om den figur, vi kender så godt – på mange måder en klassisk Jeppe, der lægger sig i forlængelse af en tradition, mellem gråd og latter, uden de store overraskelser. Han er til gengæld en Jeppe, der har fuld dækning for de voldsomme følelsesmæssige udsving, stakkels Jeppe skal igennem, når han vandrer gennem ydmygelserne som en undrende beckettsk klovn. Præstationen, formkurven, er virkelig veldisponeret. Og han er først og fremmest det begavede centrum, der kan samle hele forestillingen om sig. Han har ikke blot vores sympati, han har også en masse at have den i. Så er der serveret: Jeppe tager for sig af retterne, da han får chancen.Fold sammenLæs mereFoto: Camilla Winther. Han har latteren, menneskeligheden på sin side. En underklassehelt, en vittig hund, hvis bitre latter hurtigt slår over i gråd og selvmedlidenhed, men som – trods alt – altid bevarer en vis form for værdighed, selv om han sandt for dyden er under pres. En intelligent mand, der måske nok er naiv, men ikke dum under sin slidte hat og det fedtede fæhår. Som er smerteligt og patetisk bevidst om sin egen situation, men som også slår sig livgivende i forhold til den. Sjæl med selvfølelse Det oplever man naturligvis ikke mindst i takt med, at brændevinen siver inden for vesten, og Jeppe i stigende grad viser os en flig af den mand, han kunne have været: En sjæl med en vis selvfølelse, han på mange måder er i stand til at bære med sig trods alle de ydmygelser, man udsætter ham for. Med undren, måben og efter bedste evne forsøger han at forstå det uforklarlige kaos, der pludselig udspiller sig omkring ham: »Drømmer jeg, eller er jeg vågen?« At forstå det chok, han i flere omgange bliver udsat for af baronen og hans folks practical jokes, da man for sin egen fornøjelses skyld forvandler ham til et menneskeligt forsøgsdyr. Men han kan også pludselig forlade sit selverklærede »ejegode gemyt«, give efter for den farlighed, vi hele tiden har fornemmet, skabe sig om til en ulækker grovæder, en mistroisk despot og olm næsten-voldtægtsmand, da han har fået magt: Har han grund til andet? Hvorfor drikker i det hele taget Jeppe? Fordi han foragter sig selv, fordi alle andre systematisk foragter ham – fra konen Nille, der mishandler ham, over Jacob Skomager, der snyder ham, til baronen og hans kumpaner, der udnytter ham. Oven i købet med krigens rædsler som en del af sine tilbagevendende mareridt. Han bliver brutal, han bliver sjofel, men det er jo en følge af underkuelsen. Til gengæld accepterer denne Jeppe omtrent sin skæbne med en stille, næsten rørende resignation, da man dømmer ham til døden, hænger ham og siden lader ham genopstå, alt sammen, fordi han efterhånden ved, at der ikke er noget at stille op. Det har livet lært ham. Han nyder måske tilmed den opmærksomhed, der for første gang i tilværelsen bliver nulliteten til del? Inden også denne tvivlsomme status bliver latterliggjort. Hele denne udvikling, der ender samme sted, alle disse yderligheder undervejs, spiller Frederik Cilius sig overbevisende igennem i en voldsom, fysisk kraftudladning. Med det teatersjællandske erstattet af det autentisk sønderjyske, der skiller Jeppe ud fra hans elitære omgivelser. Mojn, mojn! Og han har publikum med sig fra start til slut. Skål Jeppe! At kalde det en stor sejr er ikke for meget sagt. Hvad skulle det ellers være? Men hvad er det så for en forestilling, denne Jeppe optræder i? Det er altid en udfordring med en klassiker. Hvor skal man lægge snittet? Hvilken prisme skal man vælge at se den igennem? Skal man gå efter den »evige« historie – sørge for at få fortællingen fortalt med en tro på, at selve grundproblematikken er så stærk, at publikum selv kan oversætte den til dets egne referencer? Eller skal man vælge den »aktualiserede« klassiker, der vinkler og server hårdere? Sådan kan vi læse teksten lige akkurat nu? Instruktøren Heinrich Christensen vælger klogt at satse på, at historien er god nok, som den er: Den om den forvandlede bonde som repræsentant for alle tiders underkuede individer, der trykkes under fode af magten og systemet. Han lader sådan set Frederik Cilius sige det som disclaimer i den pivfrække prolog, hvor han under pomp og pragt rulles ind forklædt som selveste Holberg i statueformat, men egentlig er sig selv: Man vil ikke fornærme publikums intelligens, men hellere give det mulighed for selv at tænke over dagens magtforhold. Så enkelt er det naturligvis ikke. For samtidig tilbyder forestillingen jo også en række associationer, som på forskellig måde har noget med magt at gøre. For det første er den sig bevidst, at den har en stjerne, som har kunnet sælge 35.000 billetter: »Ja, det er Frederik Cilius i en pudderparyk,« som han vrænger i starten. Jeppe i en brandert, der kan mærkes.Fold sammenLæs mereFoto: Camilla Winther. Magtkampen mellem stjernen og skuespillerne, vandbærerne, stikker morsomt sit ansigt frem her og der. Men uden at det på nogen måde tager magten fra forestillingen. Den opererer bare snedigt med elefanten i rummet, henter morskab af den. Da Jeppe udfolder sine tyranniske tilbøjeligheder, refererer baronen pludselig til ham som massa og von Scholten. Og kan man ikke også lægge noget i, at herremanden og hans diverst sammensatte fuglebur af en entourage er opulent candyfloss-kostumeret med et nik til moderne, flydende og queer kønsbilleder? Mens Jeppe stadig karter rundt som en midaldrende, hvid uuddannet mand i sit teaterhistoriske kostume med tak til gamle Olaf Poulsens dage? Men de aktuelle magtreferencer bliver, som sagt, ved diskrete antydninger. Man spiller teksten, som den er. I sin helhed, kan man tilføje. Og det kræver sit. For der er meget vrøvl, mange kedelige gentagelser i Holbergs tekst, som nok har en vidunderlig hovedperson, men som også martres af en halvgående, forudsigelig intrige. Heldigvis har Heinrich Christensen og ensemblet virkelig forstået, at den skal have én med fodpedalen, at der skal rives ned fra hylden med ideerne, hvis al snakken uden om Jeppe skal gå hjem. Og man har gjort sig det klart, at den store scene kræver sit. Med ensemblet som brægende dyr på Jeppes gård, en hel lille hær af fordoblinger af den rus, der skyller gennem alkoholikerens mave ved de første glas brændevin: Ah! Og med det depraverede herregårdsmiljøs totalteater rundt om Jeppe givet med en kropslig vitalitet, et næsten surreelt, absurd vanvid, man sjældent har set så skarpt serveret som af et ungt ensemble, hvor man kunne fryde sig over Stephanie Nguyens vilde kropskontrol og Casper Kjær Jensens absurde vanvid – hold i øvrigt øje med ham! Simon Matthew er en passende indolent herremand, en kynisk, selfie-bevidst lokal solkonge, hvis uantagelige morale om skidt, der kommer til ære, bliver ham frarøvet på falderebet for at blive erstattet af … ja, det må man se forestillingen for at få rede på. Op at hænge: Jeppe henrettes på skrømt i en grov practical joke.Fold sammenLæs mereFoto: Camilla Winther. Og så må vi ikke glemme en skæg og drastisk Patricia Schumann som en hamper Nille, der her åbenbarer sig med en vellystig sadisme for enden af sin langhalede pisk. Ej heller Zaki Nobel som en herligt klamt forsoren Jacob Skomager. For slet ikke at tale om kontratenoren Morten Grove Frandsen, der hælder vellyd i ørerne med sprøde baroktoner, men som tilmed kan divertere med den musik, Jeppe kan lide: Bon soir, madame! Jo, Holberg kan altså spilles. Det trængte vi til at se. Hvis man gør sig umage og ved, hvad man er oppe imod. Hvis man ikke vil kede. Og Det Kongelige Teater legitimerer sin status ved at få udsolgte huse til en klassiker, der ikke er en musical. Også det er værd at kippe med flaget for. Men først og fremmest til lykke til Frederik Cilius. Det er ikke kun hans forestilling, men han er alligevel dens mening og dens berettigelse. »Jeppe på Bjerget«. Komedie af Ludvig Holberg. Iscenesættelse: Heinrich Christensen. Scenografi og kostumer: Christian Albrechtsen. Lysdesign: Balder Nørskov. Lyddesign: Janus Jensen. Komponist: Ramez Mhaanna. Det Kongelige Teater, Gamle Scene. Til 23. februar. Det Kongelige Teater oplyser, at alle forestillinger er udsolgt. Der kan dog i forbindelse med for eksempel ombytninger af billetter blive frigivet pladser løbende. Der er ikke mulighed for at blive skrevet på venteliste. ",
        "metadata": {
            "source": "https://www.berlingske.dk/scene/frederik-cilius-saetter-pudderparykken-som-han-vil-det-er-fremragende",
            "image_url": "https://berlingske.bmcdn.dk/media/cache/resolve/image_x_large_vertical/image/188/1881818/24876423-drmmer-jeg-eller-er-jeg-vgen-frederik-cilius-so.jpg",
            "publication_time": "Torsdag d. 23. januar 2025, kl. 21.34",
            "author": "Jakob Steen Olsen",
            "related_links": [],
            "attachments": []
        }
    }
}