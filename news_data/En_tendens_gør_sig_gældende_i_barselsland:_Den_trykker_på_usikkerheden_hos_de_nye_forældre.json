{
    "version": "1.0",
    "document": {
        "id": "https://www_berlingske_dk/indland/en-tendens-goer-sig-gaeldende-i-barselsland-den-trykker-paa-usikkerheden",
        "title": "En tendens gør sig gældende i barselsland: Den trykker på usikkerheden hos de nye forældre",
        "content": "Da Julie Sørensen for nylig blev mor for første gang, ændrede hendes feed sig, når hun bladrede igennem sociale medier. Det blev oversvømmet med reklamer og influencere, der gav »gode råd« til livet som forældre. Særligt var der mange tip og trick til amning af børn. Men de gode råd havde ikke en god indflydelse. For da Julie Sørensen senere selv fik problemer med amningen, var det svært at acceptere. De mange skønhedsidealer på de sociale medier havde gjort hende i tvivl. Var det hendes egen skyld, at det ikke fungerede? »Jeg synes, det er et problem, at man konstant bliver eksponeret for alle de her metoder og produkter,« siger Julie Sørensen. »Der er ikke rigtig nogen faglighed bag. Men man sidder alligevel og føler, at man selv har gjort det forkert, når man ikke lykkes lige så godt som dem.« Og alt tyder på, at der er noget om snakken. Især de sociale medier og de såkaldtemomfluencershar fået tilkøb af privat ammehjælp til at stige »helt vildt,« bemærker fagpersoner. Julie Sørensen har hverken tilkøbt fødselsforberedelse eller privat ammevejledning. »Så jeg fik hele tiden at vide, at jeg da bare skulle prøve en privat ammevejleder. Det ville virke, og det kostede ikke så meget. Men når jeg så undersøgte det, så kostede det jo hurtigt 3-4.000 kroner,« siger hun. Julie Sørensen mener, der er opstået et pres, hvor man bliver set som en nærig eller mindre god forælder, hvis ikke man gør brug af private tilbud.Fold sammenLæs mereFoto: Linda Kastrup. Julie Sørensen mener, at der er opstået et pres, hvor man bliver set ned på som en »nærig eller mindre god forælder«, hvis ikke man gør brug af private tilbud. Det bliver ikke opgjort, hvor mange der tilkøber privat ammehjælp. Men udvalget er tydeligt for enhver, der har adgang til en browser. Og både jordemødre og sundhedsplejersker beretter om en klar stigning. Tendensen med at købe privat ammehjælp er særligt udbredt blandt højtuddannede, mener Dorte Fischer, der er næstformand for Fagligt Selskab for Sundhedsplejersker og har arbejdet som sundhedsplejerske i 27 år. I løbet af hendes arbejdsliv har hun set tilkøb af private fødsels- og ammetilbud »stige helt vildt.« »En del køber det inden fødslen, fordi de har set en eller anden reklame – og uden at vide, om de får brug for det. Mange bliver overraskede, når de finder ud af, at man kan få det samme fra sundhedsplejersken,« siger hun. Ifølge Dorte Fischer kan udviklingen blandt andet skyldes, at der er en »perfekthedskultur« blandt forældre. Sådan var det ifølge hende ikke for 30 år siden, da hun indledte sin karriere. »Dengang troede man lidt mere på sig selv og sine evner som mor. Der var ikke lige så meget information, der blev delt på nettet, og som prikker til folks usikkerhed, fordi man så gerne vil være de rigtige, gode forældre,« siger hun. Også Jordemoderforeningen genkender tendensen. Formand Lis Munk tror, at en af forklaringerne på den oplevede stigning kan være, at man i dag sender forældre tidligere hjem fra fødegangen. »For så er der jo opstået en periode, hvor man hverken har en jordemoder eller en sundhedsplejerske til rådighed lige ved hånden. Og der sker jo ekstremt meget med amningen de første døgn,« påpeger hun. I dag er der et stort pres på forældreskabet, som forældrene selv i stigende grad opfatter som noget, der skal være nærmest fejlfrit og perfekt. Det siger professor Lene Tanggaard, der også er rektor på Designskolen Kolding og aktuel med bogen »En lille bog om, hvorfor forældre skal gøre meget mindre, end de tror.« »De bøger, vi læste engang, var skrevet af børnelæger, psykologer eller sundhedsplejersker. I dag er det tit influencers, der bliver betalt af et brand for at promovere noget,« siger hun. Lene Tanggaard mener, at det har gjort forældreskabet »meget mere komplekst«. »For der er ikke samme autoritet bag et opslag fra en influencer,« siger hun. Hun kan dog godt forstå, at forældre gerne vil købe en særlig ammepude eller et dyrt ammekursus, hvis de tror, det hjælper dem selv eller deres barn. »Og det er også helt fint, hvis de føler, det hjælper. Men generelt skaber den her tendens med momfluencers et pres på moderne forældre, fordi det promoverer en perfekthedskultur men også gør det så svært at vide, hvad der er op og ned,« siger hun og understreger, at der også ermomfluencers, der udfordrer perfekthedskulturen. Hun siger desuden, at det i øvrigt også kommer til at betyde, at nogle køber ydelser og produkter, som slet ikke har den effekt, de havde regnet med. »Og så skuffer man måske sig selv igen.« Julie Sørensen oplevede selv den skuffelse, da hun begyndte at amme. Det var ikke, som det så ud på de sociale medier. Det var »udfordrende og smertefuldt«. »Når man ser en momfluencer, som fortæller alle de ting, de har succes med at gøre, så prikker det jo til noget af den usikkerhed, der er i det moderne forældreskab. Man er konstant usikker på, om man gør det godt nok,« siger hun. De simple tip og trick virkede ikke for Julie Sørensen. Men langsomt fik sundhedsplejersken og hende selv amningen til at virke. Det virkede i nogle måneder, før hendes mælkeproduktion stoppede. Hun føler sig overbevist om, at det ikke havde gjort en forskel med en privat ammevejleder. En privat ammevejleder har jo ofte taget nogle kurser specifikt i amning. Er du sikker på, det ikke ville have virket? »Sundhedsplejerskerne har jo også en uddannelse. Vi kunne få hjælp fra hospitalet via telefonen i de første uger. Vi gennemgik stillinger, om de sutter rigtigt og har godt fat. Jeg kan ikke se, hvad vi skulle have gjort mere,« siger Julie Sørensen. Det kan være svært at blive forælder, og det passer ikke altid til det billede, man har mødt online. Det måtte Julie Sørensen sande.Fold sammenLæs mereFoto: Linda Kastrup. I dag er hun mest irriteret over, at hun har haft en tvivl på sig selv. »Det starter en masse bekymringer, når det ser så let ud, men slet ikke virker så godt på en selv. Og i mødregrupperne på Facebook kan det jo nogle gange lyde, som om sundhedsplejerskerne slet ikke har en faglighed. Men det er jo netop det, de har. Og som alle de hermomfluencersikke har.« Alle nybagte forældre tilbydes et besøg af sundhedsplejersken senest 5 dage efter fødslen. Her vil der blandt andet være mulighed for at få ammevejledning, hvis der er udfordringer med amning.",
        "metadata": {
            "source": "https://www.berlingske.dk/indland/en-tendens-goer-sig-gaeldende-i-barselsland-den-trykker-paa-usikkerheden",
            "image_url": "https://berlingske.bmcdn.dk/media/cache/resolve/image_x_large/image/171/1716217/24527076-julie-srensen-har-hverken-tilkbt-fdselsforbered.jpg",
            "publication_time": "Tirsdag d. 19. september 2023, kl. 06.12",
            "author": "Kristoffer Kræn Sørensen",
            "related_links": [],
            "attachments": []
        }
    }
}