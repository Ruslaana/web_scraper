{
    "version": "1.0",
    "document": {
        "id": "https://www_berlingske_dk/virksomheder/populaere-onlineplatforme-rammes-af-straftold-nu-bliver-varerne",
        "title": "Populære onlineplatforme rammes af straftold – nu bliver varerne dyrere",
        "content": "Også amerikanerne kommer nu til at betale mere for de varer, som de bestiller gennem de kinesiske onlineplatforme Temu og Shein. Det sker, efter at USAs præsident, Donald Trump, har ophævet den undtagelse, som hidtil har gjort det muligt for dem at holde priserne nede. Det samme er på vej i EU, så det også her bliver dyrere at handle gennem de kinesiske tjenester. Temuog Shein står tilsammen for mere end 30 procent af alle pakker, som hver dag ankommer til USA under den hidtidige beløbsgrænse. Den blev i weekenden fjernet, samtidig med at Donald Trump lagde ti procents straftold på alle varer fra Kina. Også den amerikanske internetgigant Amazon bliver ramt. Amazon åbnede i november 2024 sin Amazon Haul-tjeneste, hvorigennem man kan købe håndtasker til fem dollar og sweatre til ti dollar fra kinesiske forhandlere, omend man må finde sig i længere transporttider. De såkaldte de minimis-regler har hidtil undtaget alle forsendelser til en værdi af mindre end 800 dollar (5.775 kroner) fra told. Nu vil de amerikanske toldmyndigheder skulle kontrollere og formelt godkende indholdet af enhver pakke, der kommer fra Kina. Det ventes ifølge den britiske finansavis Financial Times at forsinke forsendelserne og samtidig øge omkostningerne for de selskaber, hvis vækst i USA har været afhængig af effektive leverancer af billige varer produceret i Kina. »Indvirkningen vil blive langt større end blot nogle få pakker. Alt fra Kina vil blive holdt tilbage på grund af dette,« siger Henry Gao, juraprofessor ved Singapore Management University, til avisen. I alt stammer mere end halvdelen af alle pakker sendt efter De minis-reglerne fra Kina. Data fra de amerikanske told- og grænsemyndigheder viser, at den gennemsnitlige værdi på pakkerne var på omkring 40 dollar, og at der sammenlagt i januar-september 2024 ankom pakker under toldgrænsen for 47,8 milliarder dollar (345 milliarder kroner). Både Shein og Temu har hentet amerikanske og europæiske forhandlere ind på deres platform og har etableret varehuse i USA, og selvom størstedelen af Sheins produkter fortsat produceres i Kina, er selskabet begyndt at supplere forsyningskæden med leverandører i Brasilien og Tyrkiet. Shein og Temu har redet på en bølge af popularitet, men Temu, som ifølge en undersøgelse fra september 2024 fra Dansk Erhverv var danskernes næstmest benyttede netbutik, kun overgået af Zalando, kritiseres skarpt og bredt for at udnytte smuthuller i europæisk lovgivning. EU gør også klar til at stramme kontrollenmed Temu, Shein og Amazon. EU vil holde dem ansvarlige for farlige og ulovlige produkter, som sælges gennem deres onlineplatforme. Udspillet ventes offentliggjort onsdag. Derfor skal de aflevere data, før varerne kan bringes ind i EU, så der kan foretages en bedre kontrol og pakkeinspektion. Hidtil har det været kunden, der køber varen online, der anses for at være importøren. Stramningen pålægger selskaberne at sikre relevant told- og momsbehandling og sikre, at varerne overholder EU-lovgivningen. I EU har pakker til en værdi af mindre end 150 euro (cirka 1.120 kroner) toldfri status, hvilket har været kritiseret længe. Europa-Kommissionen anslår, at 91 procent af alle sådanne varepakker på under 150 euro i 2024 kom fra Kina. I alt ankom 4,6 milliarder forsendelser under toldgrænsen – mere end en fordobling af antallet fra 2023. Danske pensionskasser har investeret millioner af kroner i Temu, men i begyndelsen af decembervalgte de første tre pensionsselskaber at skille sig af med deres investeringerpå trecifrede millionbeløb. Forbrugerombudsmanden i Danmark sammen med europæiske kollegaer i begyndelsen af november opfordret Temu til at overholde EUs forbrugerregler, fordi Temu benytter sig af »adskillige ulovlige metoder, som vildleder og påvirkerforbrugernes indkøbsbeslutninger på utilbørlig vis«. Det drejer sig om falske tilbud, falsk begrænsninger på varesortimentet, så man presses til at købe af frygt for, at varen er udsolgt, samt tvangsspil, hvor forbrugerne tvinges til at være med. Dertil kommer manglende og vildledende oplysninger om forbrugernes rettigheder og minimumsbegrænsninger for køb, falske anmeldelser og skjulte kontaktoplysninger til selskabet.  ",
        "metadata": {
            "source": "https://www.berlingske.dk/virksomheder/populaere-onlineplatforme-rammes-af-straftold-nu-bliver-varerne",
            "image_url": "https://berlingske.bmcdn.dk/media/cache/resolve/image_x_large_vertical/image/188/1886455/24884750-shein-og-temu-er-p-rekordtid-blevet-rekordstore.jpg",
            "publication_time": "Onsdag d. 05. februar 2025, kl. 20.26",
            "author": "Thomas Breinstrup",
            "related_links": [],
            "attachments": []
        }
    }
}