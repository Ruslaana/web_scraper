{
    "version": "1.0",
    "document": {
        "id": "https://www_berlingske_dk/samfund/ti-danskere-smittet-med-zika",
        "title": "Ti danskere smittet med zika",
        "content": "Ti danskere er siden 2016 blevet smittet med zikavirus, der bliver spredt af myg og kan udløse alt fra mild feber til alvorlig hjerneskade. Ikke mindst Brasilien og en række andre syd- og mellemamerikanske lande har været hærget af zika siden 2015,da sygdommen begyndte at gå amok på den sydlige halvkugle i den nye verden. Den var i forvejen kendt fra flere lande og kontinenter. Den er også nået til USA, hvor der alene i Florida er registreret over 220 tilfælde af lokal smitte via myg. Alle ti danskere er blevet smittet på rejser i Syd- og Mellemamerika, og ingen af dem er gravide, oplyser seniorforsker Anders Koch fra Statens Serum Institut (SSI). Hvis gravide bliver smittet med zika i første tredjedel af graviditeten, kan de i værste fald føde vanskabte børn med deforme hoveder og hjerneskader. »Der er i alle tilfælde tale om influenzalignende symptomer, hvor de har været i seng med feber,« siger han og forklarer, at »mange hundrede danskere« er blevet testet for zika. Zika overføres først fremmest af forskellige arter af aedes-myg, men kan også overføres seksuelt og måske også ved blodtransfusion. SSI anbefaler, at gravide enten dropper eller udskyder rejser til såkaldte kategori 1-lande, hvor der fra 2015 har været nye udbrud. Har mænd været i de pågældende lande, skal de ifølge SSI, hvis deres partnere er gravide, beskytte sig med kondom i forbindelse med samleje resten af graviditeten af hensyn til fosteret. Når kvinder kommer hjem fra de samme lande, skal de i de to måneder efter undgå at blive gravide for at forhindre overførsel af zika til foster. Når det gælder mænd hjemvendt fra disse lande, bør der ifølge SSI blive anvendt graviditetsforebyggelse ved samleje i seks måneder for at forhindre overførsel af zika til foster. Der er alene i Syd- og Mellemamerika rapporteret flere tusinde tilfælde af vanskabte børn pga. zika. Dertil kommer, at langt flere sydamerikanere er blevet smittet med zika. De fleste med mere eller mindre voldsomme, men forbigående symptomer, mens nogle har udviklet nervesygdommen Guillain-Barré. Ifølge professor og infektionslæge Jens Lundgren, Rigshospitalet, er »den store krisesituation« i lande som Brasilien ved at være overstået. Bl.a. fordi der bliver udviklet immunitet. Den vil dog »blive ved et stykke tid endnu«, understreger han. I USA betyder »den store indsats fra myndighederne, at zika ikke spreder sig mere, end den gør«, tilføjer Jens Lundgren. Zika er endnu ikke nået til Europa, selvom aedes-myggene findes i Sydeuropa. Derfor vil Jens Lundgren da heller ikke afvise, at der kan komme et europæisk udbrud af zika. »Det er egentlig lidt utroligt, det ikke er sket. Taget i betragtning af den store rejseaktivitet fra bl.a. Sydamerika,« siger han.  ",
        "metadata": {
            "source": "https://www.berlingske.dk/samfund/ti-danskere-smittet-med-zika",
            "image_url": "https://berlingske.bmcdn.dk/media/cache/resolve/image_x_large/image/2/26879/17005809-myanmar-zika-virus-health.jpg",
            "publication_time": "Fredag d. 21. april 2017, kl. 08.30",
            "author": "Jens Ejsing",
            "related_links": [],
            "attachments": []
        }
    }
}