{
    "version": "1.0",
    "document": {
        "id": "https://www_berlingske_dk/internationalt/16-mister-livet-i-bombeangreb-paa-frugtmarked-i-pakistan",
        "title": "16 mister livet i bombeangreb på frugtmarked i Pakistan",
        "content": "Mindst 16 personer har mistet livet i et bombeangreb fredag morgen dansk tid i det sydvestlige Pakistan. Det oplyser politiet i byen Quetta. Bomben eksploderede på et åbent marked i morgentimerne. »Vi har 16 dræbte, og 30 personer er såret i bombeeksplosionen på et frugt- og grøntmarked i det sydvestlige Pakistan,« siger Abdul Razaq Cheema fra byens politiledelse. Hovedparten af ofrene tilhører en minoritet af shiamuslimer, som tidligere har været mål for angreb i regionen, tilføjer han. En lokal politibetjent, der var til stede på frugtmarkedet og overlevede eksplosionen, fortæller, at området var fuld af mennesker. Nye forsyninger bliver leveret tidligt om morgenen til frugtmarkedet og andre steder i hele Quetta af udefrakommende lastbiler. Vidnet Irfan Khan fortæller, at han hørte et brag i en af de mindre lastbiler. »Jeg lastede en lille lastbil, da jeg hørte et kæmpe slag, og det virkede, som om jorden under mig rystede, og jeg faldt,« siger Irfan Khan. Han er indlagt til behandling på et hospital i Quetta for sine mindre skader fra metalsplinter. »Atmosfæren var fyldt med sort røg, og jeg kunne ikke se noget. Men jeg kunne høre folk skrige om hjælp, og jeg skreg også på hjælp,« siger Irfan Khan. Byen Quetta ligger i området Balochistan, som grænser op til både Iran og Afghanistan. Balochistan er Pakistans største og fattigste provins. Ingen har taget ansvar for angrebet. Politiet undersøger de nærmere omstændigheder for eksplosionen. /ritzau/AFP",
        "metadata": {
            "source": "https://www.berlingske.dk/internationalt/16-mister-livet-i-bombeangreb-paa-frugtmarked-i-pakistan",
            "image_url": "https://berlingske.bmcdn.dk/media/cache/resolve/image_x_large/image/114/1140046/22784007-members-of-the-bomb-disposal-u.jpeg",
            "publication_time": "Fredag d. 12. april 2019, kl. 06.57",
            "author": null,
            "related_links": [],
            "attachments": []
        }
    }
}