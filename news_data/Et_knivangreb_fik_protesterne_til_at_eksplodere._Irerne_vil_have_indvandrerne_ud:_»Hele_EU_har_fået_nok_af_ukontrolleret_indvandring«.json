{
    "version": "1.0",
    "document": {
        "id": "https://www_berlingske_dk/internationalt/et-knivangreb-fik-protesterne-til-at-eksplodere-irerne-vil-have",
        "title": "Et knivangreb fik protesterne til at eksplodere. Irerne vil have indvandrerne ud: »Hele EU har fået nok af ukontrolleret indvandring«",
        "content": "Det er dybt forankret i den irske selvforståelse, at Irland er et land, der byder indvandrerevelkommen med åbne arme. Men knivoverfald, voldelige protester og nedbrændte hoteller har ændret alt. For Irland kan ikke længere håndtere den voldsomme stigning i antallet af migranter, der søger mod Europa i jagten på et bedre liv. Og det har fået irerne til at spørge sig selv: Er vi et land under forandring? I flere år har der været demonstrationer i Irland over et voksende antal migranter og asylansøgere. Hoteller og teltlejre, der har huset udlændingene, er blevet brændt ned, og budskaber som »Irland er fyldt op« og »Irland tilhører irere« er gået viralt på sociale medier. Situationen nåede et nyt niveau, da tre små børn og to voksne blev udsat for et grusomt knivoverfald foran en skole i hovedstaden Dublin i november. Et rygte om, at manden med kniven var migrant fra Algeriet, spredte sig hurtigt. Og det satte byen i brand. Irlands regering har sagt, at den vil bekæmpe »højreekstremistiske myter« om migration i 2024 efter misinformation og voldelige optøjer over en stigning i migrationen.Fold sammenLæs mereFoto: Clodagh Kilcoyne/Reuters/Ritzau Scanpix. 400 politibetjente gik på gaden, og over 30 personer blev anholdt den aften for nogle af de værste ødelæggelser i byrummet i nyere irsk historie. Det pustede yderligere liv i en i forvejen ophedet debat om massemigration, et dysfunktionelt asylsystem, og hvem der egentlig bærer skylden. Politikere og politiet har beskyldt højreekstremister for at sprede misinformation om, hvor store udfordringerne med migration i virkeligheden er. For eksempel sagde Dublins politichef, at de voldelige optøjer skyldtes en »vanvittig hooliganfraktiondrevet af højreekstremistisk ideologi«. Og fra Irlands premierminister, Leo Varadkar, lød det for nylig, at regeringen vil bekæmpe »højreekstremistiske myter« om migration i 2024. »Jeg tror, at vi som regering har en stor opgave i at tale lige ud af posen, være mere ærlige over for folk og forklare dem, hvordan migration fungerer, for mange af de højreekstreme myter vinder frem,«sagde Leo Varadkar. En tilsvarende debat har bredt sig på tværs af hele Europa. Antallet af illegale migranter og asylansøgere kravlede nemlig i 2023 op på det højeste niveau siden flygtningekrisen i 2015. I en række europæiske lande er modtagecentrene fyldt til over bristepunktet. Politiske partier fra højre til venstre i hele EU råber op om, at situationen er så alvorlig, at den har potentiale til at ændre på den politiske orden i Europa,som Berlingske har beskrevet. Men spørgsmålet er, om krisen stikker så dybt, at den står mål med det markanteskifte mod højre, som hele EU ser ind i. »Det er i virkeligheden et spørgsmål om, hvad der kommer først – hønen eller ægget. Reagerer det yderste højre på en polarisering af samfundet, eller polariserer det yderste højre samfundet?« siger Florian Trauner, der er dekan og professor i asyl- og migrationspolitik ved Vrije Universitetet i Bruxelles. Alt for mange irere er hjemløse. Derfor blive nyankomne migranter også henvist til at bo på gaden.Fold sammenLæs mereFoto: Paul Faith/AFP/Ritzau Scanpix. Stemmer i det irske samfund mener, at man ikke længere kan vende det blinde øje til en situation, der er ude af kontrol. Michael McDowell, tidligere irsk vicepremierminister, har i en klumme iThe Irish Timeskritiseret Irlands og EUs politikere for at have mistet følingen med den offentlige mening. »For et par måneder siden blev sætningen »Irland er fyldt op« latterliggjort som fascistisk hundefløjten. Men nu kæmper vi forgæves med at håndtere en kollektiv fiasko på nationalt og EU-plan om økonomiske migrationsspørgsmål,« skriver Michael McDowell, der tidligere var medlem af centrum-højrepartiet Progressive Demokrater: »Der er tegn i hele EU på, at vælgerne har fået nok af ukontrolleret indvandring, der udgiver sig for at være asylansøgere,« skriver han i klummen. I Irland er antallet af immigranter eksploderet over de senere år. På et år frem til april 2023 krydsede140.000 personer grænsen til Irland, hvilket var det højeste antal i 16 år. Derudover har Irland modtaget omtrent 100.000 ukrainere siden krigens udbrud. Den seneste folketælling viste, at 20 procent af den samlede irske befolkning består af personer, som er født i andre lande. Det svarer til, at en million ud af Irlands samlede befolkning på lidt over fem millioner mennesker er indvandret. Irlands hovedpine er nu, at landet er løbet fuldstændig tør for plads. En alvorlig boligkrise har i snart et årti gjort, at den unge generation må blive boende hjemme hos forældrene, og tvunget alt for mange ud i et liv som hjemløs. Omtrent 750 asylansøgere havde fået soveposer og telte af de irske myndigheder i januar, da der ikke er nogen andre alternativer til at bo på gaden.Fold sammenLæs mereFoto: Paul Faith/AFP/Ritzau Scanpix. De irske myndigheder deler nu telte og soveposer ud til nyankomne migranter, fordi den eneste mulighed er,at de må sove på gaden. Migration er gået fra at være et emne, der stort set aldrig blev diskuteret politisk til nu at være vælgernes absolut største bekymring frem mod valget til Europa-Parlamentet til sommer. Tæt påhver fjerde irermener, at migration er det største samfundsproblem ifølge en meningsmåling. Det er, som om den irske befolkning ikke selv forstår, hvad der er sket. Irland var det sidste af alle EUs lande, som i 1990erne oplevede en såkaldt positiv migrationsrate. Det betyder, at flere personer rent faktisk indvandrer end udvandrer. Den irske befolkning har historisk selv rejst ud i verden i en søgen efter større økonomiske muligheder, og mange har i dag forfædre og familie i udlandet. Det har også ført til den irske læresætning»Cead Mile Failte«, som betyder »hundrede tusinde gange velkommen«. Både antallet af illegale migranter og asylansøgere i Europa er eksploderet i 2023 og er på sit højeste niveau siden flygtningekrisen i 2015.Fold sammenLæs mereFoto: Borja Suarez/Reuters/Ritzau Scanpix. Det er fortællingen om et Irland, der ser sig selv i verden som et af de mest åbne og gæstfrie samfund. Men den fortælling er under forandring. En meningsmåling har i den forgangne uge vist, at over hver tredje irske vælger overvejer at stemme på et parti med»stærke holdninger mod indvandring«, hvilket er dobbelt så mange som i samme måling i 2019. Anne Holohan, professor i sociologi ved Trinity College Dublin, siger tilSky News, at stigningen i antallet af migranter udstiller de allerede eksisterende problemer i samfundet: »Det stigende antal asylansøgere har understreget problemerne i det irske samfund, men de har ikke forårsaget disse problemer,« siger Holohan og tilføjer: »Disse problemer handler om regeringens manglende evne til at levere boliger, infrastruktur og velfærdsydelser – især et effektivt sundhedsvæsen til alle mennesker, der bor i dette land.« Den tidligere vicepremierminister Michael McDowell mener, at man ikke blot kan afvise, at migration udgør et samfundsproblem ved at kalde det et højreekstremistisk narrativ. I stedet efterlyser han en »moden, national debat«. Han peger på, at man bør skelne mellem migranter, der søger mod Europa i jagten på bedre økonomiske muligheder, og asylansøgere, der påberåber sig rettigheder i internationale konventioner, som beskytter mod forfølgelse. Den sidste del bliver misbrugt i for høj grad, mener han.  »Verden har ændret sig fuldstændigt, siden de historiske internationale konventioner om asyl først blev vedtaget i midten af det 20. århundrede. Disse konventioner bør gentænkes,« skriver McDowell. Det er et kontroversielt synspunkt. Ikke desto mindre vinder det terræn i flere kredse. Som USAs præsident i perioden 2017 til 2021 gik Donald Trump til angreb på Genèvekonventionen og sagde »til helvede« med FNs flygtningekonvention. De spiller begge en central rolle i beskyttelsen af internationale flygtninge. »Efter Anden Verdenskrig så vi, at hvis man ikke havde den slags normer, så ville man have sendt jøderne tilbage til tyskerne, hvor de var blevet dræbt. Det er derfor, disse normer blev til,« siger den belgiske forsker Florian Trauner og tilføjer: »Hvis man fjerner de normer, så glemmer man den historiske kontekst, hvori de blev vedtaget. Uden normerne åbner man op for helt andre risici, som man måske ikke kan kontrollere.« I Irland er der et stigende pres på regeringen om at bevæge sig væk fra illusionen om, at man kan blive ved med at byde indvandrerne velkommen med åbne arme og i stedet begynder at se problemerne i øjnene.",
        "metadata": {
            "source": "https://www.berlingske.dk/internationalt/et-knivangreb-fik-protesterne-til-at-eksplodere-irerne-vil-have",
            "image_url": "https://berlingske.bmcdn.dk/media/cache/resolve/image_x_large/image/176/1762804/24634286-riot-police-officers-face-down-demonstrators-next.jpg",
            "publication_time": "Søndag d. 11. februar 2024, kl. 14.34",
            "author": "Julie Schneider",
            "related_links": [],
            "attachments": []
        }
    }
}