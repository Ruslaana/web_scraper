{
    "version": "1.0",
    "document": {
        "id": "https://www_berlingske_dk/kommentatorer/soeren-pind-i-normloeshedens-tid-hersker-ufred-og-uro",
        "title": "Søren Pind: I normløshedens tid hersker ufred og uro",
        "content": "Vi lever i en tid, hvor de normer og kulturelle adfærdsformer, vi som fællesskab har nydt godt af over længere tid, er blevet brudt ned. Det begyndte i slutningen af 60erne, hvor autoriteterne over en bred kam blev angrebet for at være småborgerlige og reaktionære. Og det blev – set i bakspejlet – intensiveret i 90erne og 00erne, hvor »jeg’et« tog magten fra »vi’et«. Friheden blev ansvarsløs, og man blev sit eget projekt. Hvis man er i tvivl, kan man se det i forandringen af de underholdningsprogrammer, vi bliver udsat for. Otto Leisner blev kritiseret af venstrefløjen for at være folkelig og fladpandet, men de programmer, han præsenterede, handlede om at formidle egentlig viden – ofte i folkelig form. Dengang var det den kloge i landsbyen, der blev taget ind i programmerne. Søren PindFold sammenLæs mere I dag er det landsbytossen og hans kusine storby-loonyen, vi ser udfolde sig på scenerne i skarp konkurrence med groteske selvudstillinger på de sociale medier. Mig, mig, mig – og mig. Din viden er lige så god som min viden. Som en britisk ældre kvinde spurgte, da hun under Brexit-kampagnen afbrød en britisk politiker, der indledte en bemærkning med »BNP vil falde med…«: »Hvis BNP? Deres eller mit?« Viden(skaben) er kommet i miskredit, dele af befolkningen er holdt op med at blive vaccineret, og i dag ser vi – ikke bare symbolsk, men faktisk - sygdomme, som vi for længst troede var forsvundet, brede sig igen. Og det samtidig med, at de selvsamme mennesker, der udsætter andre for denne fare, kræver de samme rettigheder som den øvrige befolkning. I USA blæser den amerikanske præsident på det komplicerede samspil mellem forfatningens regler og de udviklede adfærdsnormer, der har været mellem den lovgivende forsamling og den udøvende magt. Kongressen kræver dokumenter udleveret. Der er både hjemmel til og præcedens for, at dokumenterne udleveres. Ligeledes eksisterer der præcedens for høringer med deltagelse fra embedsmænd, der har medvirket til bestemte beslutninger. Men, nej. Præsidenten udsteder en ordre om, at dokumenterne ikke skal udleveres, og at de pågældende embedsmænd ikke skal deltage.  Herhjemme ser man en stigende frustration hos ombudsmandsinstitutionen over, at regeringen ikke følger hans anvisninger. Det samler sammen til nogle særdeles ubehagelige sager, hvis flertallet skifter i Folketinget til næste valg. Samspillet mellem ombudsmand og forvaltning har altid været præget af normer. Men disse normer, særligt på udlændingeområdet, anfægtes i høj grad i disse år. Og følger dermed de mønstre, vi ser. Tidligere berørt er også de provokationer, der skriges højere og højere ud i hovedet på andre mennesker. Provokationer, der tidligere i landsbyen ville være blevet løst med social isolation og en huskekage om, hvordan man opfører sig, men hvor sindene nu er bragt sådan i kog, at man ikke kan vide, om det udløser maskingeværer og brande i hele bydele. I uddannelsessystemet er man begyndt at tale om, at der stilles for høje krav til de unge. Og derfor vil nogle også dér lade normløsheden herske. Det er i virkeligheden de usagte og ikke-målelige krav, der udgør et problem, ikke mindst for de unge selv, men stærke kræfter ønsker at gøre dette system endnu mere uigennemskueligt og i ordets bogstaveligste forstand karakterløst. Det er nemlig i selve karaktererne, at man ser problemet. Men det er udtryk for den samme normløshed. Det er udtryk for en modvilje til at sige ærligt til nogle mennesker, som man nærmest har tvunget ind på uddannelser, hvor de reelt ikke hører hjemme, at noget er svært. Og så tror da pokker, at de kløjes i det. I denne smeltedigel opdager vi pludselig værdien af kultur og normer. Ufred og uro kan herske en tid, men på et tidspunkt melder ønsket om fredsommelighed sig også. Mest kendt er Den Westfalske Fred, der – efter 30 års frygtelig, religiøs europæisk borgerkrig og gensidig udmattelse – medførte en forståelse for, at man måtte stemme sindene mod hinanden. Der ud af kom blandt andet sikringen af religionsfriheden og en afbalancering af respekten for staternes indre anliggender.  Uden normer og forståelse, for at bestemte spørgsmål må være op til det enkelte menneske selv, uden en fælles grundaccept af en vis kultur og et ønske om fremkommelighed, hersker ufreden og uvisheden. Det ene ord tager det andet. Og den ene handling tager den anden. Tiden nærmer sig for at genindføre den offentlige civiliserede samtale. Og om nødvendigt anvende lovgivningsmagten til at sikre, at bestemte hævdvundne normer ikke forsvinder. Det gælder over for bissende medier som for fanatikere og ufredsmænd. Og det gælder uanset, om det er på spørgsmålet om æreskrænkelse, injurier, privatlivets fred, religionsfriheden, bevidst misinformation eller den enkelte borgers pligt til på nogle præmisser at acceptere flertallets beslutninger, hvis den pågældende udsætter andre for fare. Det er tid at klargøre kravene – ikke fortie eller fortegne dem. Med lov skal land bygges. Og har man i en kollektiv rus glemt de normer, der har holdt sammen på tingene, er det tid at sikre nye. Om nødvendigt ved lovens kraft. Og skabe autoritet legitimeret demokratisk.",
        "metadata": {
            "source": "https://www.berlingske.dk/kommentatorer/soeren-pind-i-normloeshedens-tid-hersker-ufred-og-uro",
            "image_url": "https://berlingske.bmcdn.dk/media/cache/resolve/image_x_large/image/114/1145144/22815111-sren-pind.jpg",
            "publication_time": "Lørdag d. 27. april 2019, kl. 08.00",
            "author": null,
            "related_links": [],
            "attachments": []
        }
    }
}