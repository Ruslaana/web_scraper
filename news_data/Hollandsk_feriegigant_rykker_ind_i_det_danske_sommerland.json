{
    "version": "1.0",
    "document": {
        "id": "https://www_berlingske_dk/virksomheder/hollandsk-feriegigant-rykker-ind-i-det-danske-sommerland",
        "title": "Hollandsk feriegigant rykker ind i det danske sommerland",
        "content": "Welkom in Dayz Resort. Den danske virksomhed Dayz Resorts, der driver fem feriecentre i Jylland, har skiftet hænder. Det oplyser Dayz Resorts i en pressemeddelelse, hvori det fremgår, at hollandske Landal GreenParks er den nye ejer. Dermed tilføjer den hollandske gigant mere end 1.000 jyske ferieboliger til samlingen, der allerede rummer 12.700 europæiske ferieboliger fordelt på 78 destinationer.  »Landal er en førende europæisk virksomhed med et stort antal tilbagevendende gæster og vinder af flere forbruger- og handelspriser indenfor turisme og serviceerhverv. Tilføjelsen af Dayz Resorts til vores portefølje passer til vores ambitioner om yderligere international ekspansion, og vi glæder os over, at vi kan tilbyde vores gæster fantastiske nye feriedestinationer,« skriver adm. direktør i Landal GreenParks, Thomas Heerkens, i pressemeddelelsen. »Desuden giver det danske marked os spændende nye muligheder for vores nuværende feriecentre. Det er et perfekt match.« Dayz Resorts har to feriecentre på den jyske vestkyst ved hhv. Grønhøj Strand og Nymindegab. Dertil kommer et feriecenter ved Limfjorden, et i Søhøjlandet og et i Ebeltoft.  Hos Dayz Resorts danske ledelse er man bestemt ikke ked af at blive afhændet til de rutinerede hollændere. Med virksomhedsoverdragelsen forventer adm. direktør Søren Sandberg nemlig, at man vil kunne styrke gæsteoplevelsen på de danske feriedestinationer yderligere, nu hvor man har en international storspiller i ryggen. »Vi er stolte af at blive en del af Landal GreenParks. Vi forventer, at denne erhvervelse vil have positiv betydning for gæsteoplevelsen på vores feriecentre samt en bedre tilgang til andre europæiske markeder, hvor Landal GreenParks allerede er massivt tilstede. Landals ekspertise indenfor branchen giver os fantastiske nye muligheder, og samtidig er det faktum, at en førende europæisk virksomhed ønsker at investere i det danske marked, meget positivt for dansk turisme generelt,« siger Søren Sandberg, adm. direktør hos Dayz Resorts.  Hvert år lægger 405.000 gæster vejen forbi Dayz Resorts fem jyske feriecentre, der beskæftiger samlet set 350 medarbejdere. Med det nylige ejerskifte kan de danske medarbejdere nu se frem til yderligere 2.650 nye kolleger i Holland, Belgien, Tyskland, Østrig, Schweiz, Tjekkiet og Ungarn. Dayz Resorts vil fortsætte driften under sit oprindelige navn trods ejerskiftet. ",
        "metadata": {
            "source": "https://www.berlingske.dk/virksomheder/hollandsk-feriegigant-rykker-ind-i-det-danske-sommerland",
            "image_url": "https://berlingske.bmcdn.dk/media/cache/resolve/image_x_large/image/20/209353/4779940-dansk-canadieren-bjarne-bgh-jensen-der-sammen-med-konen-marianne-der-str-bag-dayz-resorts.jpg",
            "publication_time": "Mandag d. 04. juli 2016, kl. 15.48",
            "author": "David Meldgaard Houser",
            "related_links": [],
            "attachments": []
        }
    }
}