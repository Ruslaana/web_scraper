{
    "version": "1.0",
    "document": {
        "id": "https://www_berlingske_dk/internationalt/bruxelles-lufthavn-vil-genaabne-med-skaerpet-sikkerhed",
        "title": "Bruxelles' lufthavn vil genåbne med skærpet sikkerhed",
        "content": "Bruxelles: Når passagerer forhåbentligt om nogle dage igen kan rejse til og fra Zaventem-lufthavnen i Bruxelles, bliver det i en ramme af skærpede sikkerhedsforanstaltninger. Det står klart, efter at regeringen og lufthavnspolitiets fagforbund er blevet enige om en række tiltag, der skal øge sikkerheden i lufthavnen i kølvandet på et blodigt bombeangreb i lufthavnens afgangshal 22. marts. I lufthavnen og i byens metrosystem blev tre selvmordsbomber udløst, hvilket kostede 32 mennesker livet. Siden har lufthavnen været lukket for passagerfly. Ifølge Het Nieuwsblads netavis betyder aftalen, at alle, der kommer til lufthavnen, vil blive screenet. Det samme vil bagagen. Samtidig vil der være strengere kontrol af lufthavnens personale, skriver den belgiske avis. Ifølge nyhedsbureauet dpa har lufthavnspolitiet tidligere klaget over svag sikkerhed i Zaventem. Det skete i et åbent brev, hvor det blev beskrevet, at mindst 50 Islamisk Stat-sympatisører angiveligt havde adgangskort til lufthavnen. Netop Islamisk Stat hævder at stå bag angrebet i den belgiske hovedstad. Konkret betyder den skærpede sikkerhed, at et kamera registrerer alle nummerplader på biler i lufthavnen. Yderligere vil der blive udført stikprøvekontrol af køretøjer i lufthavnens parkeringsområder. Alle rejsendes id-papirer og rejsedokumenter vil blive kontrolleret, og passagererne kan forvente at skulle igennem en skanner sammen med deres bagage i telte uden for lufthavnen, skriver Het Nieuwsblad. Aftalen er faldet på plads fredag med forbundet og repræsentanter fra det belgiske indenrigsministerium. Det er fortsat uvist, hvornår lufthavnen igen kan lade passagerfly komme til og fra landingsbanerne. Brand- og luftfartsmyndigheder har allerede godkendt en delvis genåbning, men der er endnu ikke fastsat en dato. Det belgiske nyhedsbureau, Belga, mener dog at vide, at det kan ske allerede søndag. /ritzau/",
        "metadata": {
            "source": "https://www.berlingske.dk/internationalt/bruxelles-lufthavn-vil-genaabne-med-skaerpet-sikkerhed",
            "image_url": "https://berlingske.bmcdn.dk/media/cache/resolve/image_x_large/image/21/212212/12853039-belgium-blastairport.jpg",
            "publication_time": "Lørdag d. 02. april 2016, kl. 05.03",
            "author": null,
            "related_links": [],
            "attachments": []
        }
    }
}