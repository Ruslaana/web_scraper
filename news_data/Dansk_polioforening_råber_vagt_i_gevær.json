{
    "version": "1.0",
    "document": {
        "id": "https://www_berlingske_dk/samfund/dansk-polioforening-raaber-vagt-i-gevaer",
        "title": "Dansk polioforening råber vagt i gevær",
        "content": "De danske myndigheder bør skærpe beredskabet mod polio, mener formanden for Landsforeningen af Polio-, Trafik- og Ulykkesskadede (PTU), Holger Kallehauge. »Vi vil have, at man sætter et ordentligt beredskab i gang med både målinger på kloakvand og ved at øge kampagnen for at minde forældre om, at de bør lade deres børn vaccinere mod polio,« siger han til DR Nyheder og tilføjer, at man ved at teste kloakvandet kan se, hvor der kan være smitterisiko. Det er den seneste udvikling, som får Holger Kallehauge til at advare om risikoen for et udbrud, efter Verdenssundhedsorganisationen (WHO) sidste år nedgraderede Danmark fra et land med lav risiko til middel risiko.  Rob Butler, som er teknisk medarbejder i vaccine og immunitet på WHOs kontor i København, fortæller, at nedgraderingen skyldes, at kun 89-91 procent af de danske børn er vaccineret med alle tre doser. Hvis ikke 95 procent eller derover er vaccineret, »har vi ikke et helt beskyttet samfund«, siger han til DR Nyheder. Fra sundhedsminister Astrid Krag (SF) lyder det, at Danmark har et godt beskyttelsesniveau for polio, men at hun er opmærksom på udviklingen.",
        "metadata": {
            "source": "https://www.berlingske.dk/samfund/dansk-polioforening-raaber-vagt-i-gevaer",
            "image_url": "https://berlingske.bmcdn.dk/media/cache/resolve/image_x_large/image/22/229145/7131055-india-health-polio-vaccine.jpg",
            "publication_time": "Tirsdag d. 28. januar 2014, kl. 21.08",
            "author": null,
            "related_links": [],
            "attachments": []
        }
    }
}