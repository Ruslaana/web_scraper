{
    "version": "1.0",
    "document": {
        "id": "https://www_berlingske_dk/virksomheder/600-fyres-hos-yahoo",
        "title": "600 fyres hos Yahoo",
        "content": "Internetportalen Yahoo skal af med 600 ansatte - eller fire procent af hele arbejdsstyrken. Tirsdag begyndte ledelsen at informere de ansatte om, at der skal skæres ned. Besparelserne, som blev omtalt på forhånd i flere aviser, vil især ramme produktgruppen, men Yahoo vil fortsat ansætte i andre afdelinger.  Yahoo var engang den eneste, rigtige søgemaskine på nettet. Det var, før Google kom på banen. Yahoo er således forbilledet for danske Jubii, der også er kommet langt ind i skyggerne af giganten Google. I januar 2009 tiltrådte Carol Bartz som ny topchef i Yahoo. Hun har siden brugt tid på at rette virksomheden op. I dag har Yahoo 14.100 ansatte. Yahoo begyndte for nylig at bruge Microsofts teknologi til at forestå sin søgetjeneste som led i en 10-årig aftale mellem de to selskaber.",
        "metadata": {
            "source": "https://www.berlingske.dk/virksomheder/600-fyres-hos-yahoo",
            "image_url": "https://berlingske.bmcdn.dk/media/cache/resolve/image_x_large/image/35/356765/3403997-pix-yahoo.jpg",
            "publication_time": "Onsdag d. 15. december 2010, kl. 08.33",
            "author": "Thomas Breinstrup",
            "related_links": [],
            "attachments": []
        }
    }
}