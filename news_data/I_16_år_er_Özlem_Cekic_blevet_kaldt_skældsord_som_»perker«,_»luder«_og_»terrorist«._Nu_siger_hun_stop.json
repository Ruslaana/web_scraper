{
    "version": "1.0",
    "document": {
        "id": "https://www_berlingske_dk/kommentatorer/i-16-aar-er-ozlem-cekic-blevet-kaldt-skaeldsord-som-perker-luder-og",
        "title": "I 16 år er Özlem Cekic blevet kaldt skældsord som »perker«, »luder« og »terrorist«. Nu siger hun stop",
        "content": "Forestil dig en almindelig hverdagsaften hjemme hos dig selv. Du har inviteret en række gæster, fordi du gerne vil tale med dem om et emne, som optager dig for tiden. Du kigger ud over din stue, som er propfyldt med mennesker. En del af dem kender du. De besøger dig tit, men bliver der sjældent længe. Blandt dine gæster er der nogle, du ikke er synderlig begejstret for at se. Det er dem, der altid ender med at svine dig til. Det er ikke ualmindeligt, at de gæster kan finde på at kalde dig for luder, bede dig om at skride eller gå efter de andre gæster. Du får også øje på nogle gæster, som har masker på. Du ved ikke, hvem de er, og det gør dig utryg. Du byder velkommen, men stemningen bliver hurtigt anspændt. Uanset hvor meget kaffe du serverer, bliver stemningen kun værre. Nogle af dine gæster hæver stemmen. Du må jo forstå, at du er en terrorist. En perker. En slange kunne man også kalde dig. De begynder at inddrage dine børn i samtalen. I entreen står dine venner. De har allerede givet op og er ved at tage overtøjet på for at forlade festen. En af dem spørger dig på vej ud: »Hvorfor giver du dem lov til det her hver aften?« Dit svar kommer prompte: »Jeg vil jo gerne være en god vært. Alle skal føle sig velkommen.« I den virkelige verden vil sådan en scene være absurd. Men i det digitale rum, der efterhånden er uadskilleligt fra det fysiske, er det lige præcis det, der sker, når jeg slår noget op på mine sociale medier. Hver gang. I alt for lang tid har jeg været den naive vært, der har fundet sig i at blive kaldt alverdens skældsord. Lad mig give et par eksempler fra sidste måneds kommentarer, som jeg ikke har rettet for stavefejl: »Luk nu røven din charlatan«, »hun er en fucking møgspand, send lorten hjem til Tyrkiet«, »du bedriver 5. kolonne virksomhed. Og det er klamt«, »hold nu din kæft ozlim, bare hold kæft«, »rejs nu hjem hvor du hører til. Onskabesfulde kælling. VIG BORT!«, »snart bliver I alle deporteret«, »du er jo islamist din hat, du er det laveste af laveste, et afskyeligt individ«, »du er en satans terrorist muslim«, »jeg brækker mig over dig! Skam dig, dit ulækre menneske«, »vi danskere vender røven mod mekka og lægger en negerarm«. »Det er ikke en menneskeret, at man skal bruge min Facebook-side til at udgyde had.«Fold sammenLæs mereFoto: Mathias Svold. For nylig udkom denstørste danske kortlægningaf angreb og had i den offentlige debat på sociale medier. 35 procent af alle hadefulde kommentarer handler om etnicitet og nationalitet, 84 procent af dem er rettet mod personer fra Mellemøsten. Det er især kvinder og politikere, der modtager hadet. Folketingsmedlem fra Enhedslisten Rosa Lund er for eksempel ifølge kortlægningen den politiker, der bliver udsat for mest had på Facebook. I etindlægi Information skrev hun, hvordan hun udsatte sig selv for selvcensur. Jeg kender alt til hadet på sociale medier. En opdatering om et eller andet hyggeligt, som ikke har det fjerneste med muslimer eller islam at gøre, men som alligevel ender med at handle om det. I 16 år har folk brugt min Facebook-side til at komme ud med deres hadefulde budskaber. Indimellem har budskaberne karakter af skældsord – som perker, luder eller terrorist. Andre gange er det løgne, der gentages så konsekvent og koordineret, at det dårligt kan beskrives som andet end chikane og stalking. Hidtil har jeg – af hensyn til ytringsfriheden – hverken blokeret, slettet eller udelukket nogen fra min side. I stedet har jeg udstukket advarsler, dialogkaffe-invitationer eller forsøgt at tage debatten. Truslerne har jeg selvfølgelig givet til politiet. Men den tilgang har næppe gavnet hverken ytringsfriheden eller samtalen, snarere tværtimod. Mine tråde overtages af racistiske, generaliserende og grænseoverskridende kommentarer. De folk, der faktisk gerne vil dialogen, har kastet håndklædet i ringen og tjekket ud. Jeg har gang på gang bedt folk om at sige fra over for hadet, mens jeg selv, af det misforståede hensyn til ytringsfriheden, har holdt fast i at være den gode, rummelige vært. Men sandheden er jo, at jeg også bærer et ansvar for, at hadet ikke kvæler samtalen. Derfor er jeg begyndt at blokere på Facebook. I den virkelige verden har alle et personligt ansvar for at opføre sig nogenlunde civiliseret. Man er ikke fritaget for de regler, bare fordi man skriver bag en skærm. Kritik og uenighed hilser jeg altid velkommen. Jeg tror på, at vi i uenigheder bliver klogere på vores eget ståsted og på hinanden. Men det er ikke en menneskeret, at man skal bruge min Facebook-side til at udgyde had. Til gengæld har vi alle sammen et ansvar for at give plads til forskelligheden og uenigheden. Özlem Cekic er medlem af Kommissionen for den glemte kvindekamp, generalsekretær for Brobyggerne – Center for Dialogkaffe og fhv. medlem af Folketinget for Socialistisk Folkeparti. Hun er dog ikke længere medlem af partiet ",
        "metadata": {
            "source": "https://www.berlingske.dk/kommentatorer/i-16-aar-er-ozlem-cekic-blevet-kaldt-skaeldsord-som-perker-luder-og",
            "image_url": "https://berlingske.bmcdn.dk/media/cache/resolve/image_x_large/image/189/1899953/24909997-i-alt-for-lang-tid-har-jeg-vret-den-naive-vrt.jpg",
            "publication_time": "Lørdag d. 15. marts 2025, kl. 13.21",
            "author": "Özlem Cekic",
            "related_links": [],
            "attachments": []
        }
    }
}