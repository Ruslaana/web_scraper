{
    "version": "1.0",
    "document": {
        "id": "https://www_berlingske_dk/politik/hidtil-ukendt-dokument-afsloerer-mute-b-egede-gik-direkte-til-mette",
        "title": "Hidtil ukendt dokument afslører: Múte B. Egede gik direkte til Mette Frederiksen og bad hende overtrumfe sin egen minister, da han ikke fik sin vilje",
        "content": "Da Sophie Hæstorp Andersen (S) i slutningen af august trådte frem på Amalienborg Slotsplads i skyggen af statsminister Mette Frederiksen som nyudnævnt social- og boligminister, havde hun nok næppe helt forestillet sig, hvad der ville vente hende. Men hun kom med et bud. »I alle de år, jeg har været i politik, har det handlet om de mest udsatte. Det har været den røde tråd igennem mit politiske liv,« sagde hun, da hun senere ankom til Statsministeriet. Sådan er den røde tråd fortsat, men ikke helt på den måde, som Sophie Hæstorp Andersen måske havde forestillet sig. På kort tid blev den tidligere overborgmester i København nemlig til en skydeskive for kras kritik i den grønlandske presse i sagen om anbringelser af grønlandske børn i Danmark. Fra kritisk hold lød det, at danske kommuner skulle forpligtes til at stoppe med at bruge standardiserede psykologiske test i tvangsfjernelsessager vedrørende grønlændere, fordi de ikke var tilpasset grønlandske familier i Danmark og dermed risikerede at diskriminere. I værste fald kunne man ende med sager, hvor børn blev anbragt på forkert grundlag, lød advarslen fra Børnerådet herhjemme. Den grønlandske minister for børn og unge Aqqaluaq B. Egede (IA) gik så langt, at han ikke mente, at Sophie Hæstorp Andersen kunnefortsætte som minister. Men ingen love blev ændret, før regeringschef Múte B. Egede (IA) midt i december trådte i karakter og henvendte sig direkte til Mette Frederiksen i et brev, som Berlingske nu kan lægge frem. Her blev Mette Frederiksen opfordret til at overtrumfe sin egen minister. Præcis en måned efter blev de udskældte test afskaffet, og loven blev ændret. Tidligere forsvars- og justitsminister samt politisk kommentator Hans Engell har læst Berlingskes materiale, og han er overrasket. »Jeg har ikke nogen erindring om noget tilsvarende. Det er meget usædvanligt, at en regeringschef skriver og nærmest beder en statsminister om at omgøre sin egen ministers beslutning,« siger Hans Engell. Sagen er ifølge den politiske kommentator blandt andet et udtryk for, at Grønlands indflydelse er øget markant, og at det står øverst på dagsordenen i regeringen at tilfredsstille de grønlandske toppolitikere. Politisk kommentator Hans Engell kan ikke komme i tanke om lignende tilfælde, hvor én regeringschef er gået til et andet lands regeringschef for at få omgjort en beslutning.Fold sammenLæs mereFoto: Niels Ahlmann Olesen. Antallet af grønlandske børn og unge, der aktuelt er anbragt uden for hjemmet i Danmark, udgør cirka 460-474 om året, viser en aktindsigt, som Berlingske har fået fra Statsministeriet. Tallet har været relativt stabilt i perioden 2020 til 2023. Samtidig bor antallet af anbragte børn med grønlandsk baggrund oftere end danske børn i plejefamilier og sjældnere på døgninstitution. Det skyldes, at de i højere grad end danske børn er anbragt på grund af deres forældres vanskeligheder frem for deres egne individuelle vanskeligheder, viseren analyse fra VIVE. Samme analyse fra 2022 viser også, at hvor fem ud af 100 børn, der er født i Danmark af grønlandske forældre er anbragt uden for hjemmet, så er kun ét ud af 100 børn af to danske forældre anbragt uden for hjemmet. Altså er grønlandske børn i den grad overrepræsenteret i anbringelsesstatistikken herhjemme. Blandt andet den statistik har fået FNs særlige rapportør for oprindelige folks rettigheder, José Francisco Cali Tzay, til at beskylde Danmark forstrukturel racisme. Den daværende minister for børn, unge, familier og sundhed Mimi Karlsen (IA) henvendte sig allerede i 2023 til daværende socialminister Pernille Rosenkrantz-Theil med ønsket om forandring, viser en aktindsigt, som Berlingske har fået. Social- og boligminister Sophie Hæstorp Andersens indsats var øjensynlig ikke tilstrækkelig for den grønlandske regeringsledelse.Fold sammenLæs mereFoto: Niels Ahlmann Olesen/Berlingske. I efteråret 2024 sendte så den nye socialminister Sophie Hæstorp Andersenen besked til alle landets borgmestreog bag dem genoverveje, hvordan forældrekompetenceundersøgelser kunne bruges i kommunerne. Samtidig igangsatte hun arbejdet med at oprette en særlig enhed med fagfolk, der har indgående kendskab til grønlandsk sprog og kultur. Men initiativerne var tilsyneladende ikke tilstrækkelige for den grønlandske regeringstop, og efter et møde 12. december, hvor Sophie Hæstorp Andersen ifølge regeringschef Múte B. Egede ikke leverede klare nok svar, kulminerede sagen, og Múte B. Egede gik direkte til Danmarks statsminister. I brevet, som Berlingske har fået aktindsigt i, skrev Múte B. Egede til Mette Frederiksen, at han »anerkender, at ministeren (Sophie Hæstorp Andersen,red.) ikke direkte kan beordre kommunerne« til at droppe de standardiserede psykologiske test.  Men Múte B. Egede skrev også, at »ministeren kan tage initiativ til, at anvendelsen af testene stoppes i samarbejde med Folketingets udvalg for området«. Det kunne være startet »umiddelbart efter vores første henvendelse«, lod han forstå i brevet, der blev sendt 17. december i 2024. »Jeg skal derfor venligst anmode Statsministeriet at henvende sig til social- og boligministeren med en anmodning om at sikre, at anvendelsen af de psykologiske tests stoppes, samt at social- og boligministeren henvender sig til Statsamtet om, at de sager, hvor de psykologiske tests har fundet anvendelse, revurderes,« lyder afrundingen.  Mette Frederiksen replicerede kortfattet tre dage senere med en tak for brevet. »Jeg ser frem til, at vi på vores bilaterale møde den 10. januar 2025 forud for rigsmøde og møde i Kontaktudvalget kan drøfte denne problemstilling og fortsætte vores gode og tætte dialog.« 10. januar afholdt Mette Frederiksen og Múte B. Egede et storstilet pressemøde i spejlsalen. 17. januar udsendte Social- og Boligministeriet en pressemeddelelse, hvor det blev meldt ud, at »regeringen og Naalakkersuisut er enige om at afskaffe brugen af standardiserede psykologiske tests i børnesager med familier med grønlandsk baggrund«. Hans Engell har læst brevet, som Múte B. Egede sendte til Mette Frederiksen – et brev, som han kalder for »dybt usædvanligt«. »Det er at bede Mette Frederiksen om at overtrumfe sin egen minister. Det er jo sådan set det, han gør. Múte B. Egede skriver jo nærmest på embedsmandssprog, at da han ikke har kunnet komme længere med Hæstorp og få den afgørelse dér, som han ville, så beder han Mette Frederiksen om at gå ind i sagen,« siger Hans Engell. Brevet fra Múte B. Egede blev konkret sendt, få dage efter at Múte B. Egede i et Deadline-interview beskyldte Danmark for at have begået folkedrab i forbindelse med spiralsagen. Altså var det dansk-grønlandske forhold i forvejen aldeles anspændt, da brevet blev sendt. »Det er en ret kraftig pression på et politisk meget følsomt og vanskeligt tidspunkt,« siger Hans Engell. Forholdet mellem Danmark og Grønland har i perioden med USA-præsident Donald Trumps tilnærmelser til Grønland været aldeles anspændt.Fold sammenLæs mereFoto: Mads Claus Rasmussen/Ritzau Scanpix. Han understreger, at Statsministeriet – modsat Social- og Boligministeriet – ikke har været sagsbehandler på den pågældende sag, og derfor er det heller ikke Statsministeriet, der praktisk har kompetencen til at afgøre den. »Det er en måde at omgå systemerne på, at en regeringsleder i Grønland skriver til en regeringsleder i Danmark og beder hende om at gå ind og i virkeligheden afgøre en sag, som ikke er hendes kompetence,« siger Hans Engell og tilføjer: »Múte B. Egede har udnyttet lejligheden, hvor han ved, at Mette Frederiksen er meget optaget af at bevare et godt forhold til Grønland.« Hans Engell udpensler i samme ombæring, at han mener, at Mette Frederiksen gjorde det rigtige ved i sit svar at udskyde drøftelsen og beslutningen til en fremtidig lejlighed, hvorved hun ifølge Hans Engell altså ikke overtrumfede sin egen fagminister. Berlingske har forelagt historien for og forsøgt at få en kommentar fra Múte B. Egede, men han er ikke vendt tilbage. Statsminister Mette Frederiksen ønsker heller ikke at udtale sig og henviser i stedet til Social- og Boligministeriet. Social- og boligminister Sophie Hæstorp Andersen forholder sig i et skriftligt svar sig ikke direkte til, om Múte B. Egedes specifikke henvendelse til statsministeren var udslagsgivende for, at der blev lavet ny lovgivning angående tvangsfjernelser om grønlandske børn. Men hun skriver, at hun siden november har været i tæt dialog med Naalakkersuisut om at finde en løsning på problemstillingen. »Det var, som Múte B. Egede helt korrekt skriver, på daværende tidspunkt ikke muligt inden for den gældende lovgivning direkte at beordre kommunerne til at stoppe brugen af de psykologiske tests. Og som minister skal jeg naturligvis overholde loven,« lyder det fra Sophie Hæstorp Andersen, som videre uddyber: »Naalakkersuisut rejste en alvorlig bekymring om tilgangen til børnesagerne, og den har vi lyttet til. Derfor er jeg rigtig glad for, at vi har fundet en god og fælles løsning på meget kort tid.«",
        "metadata": {
            "source": "https://www.berlingske.dk/politik/hidtil-ukendt-dokument-afsloerer-mute-b-egede-gik-direkte-til-mette",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901744/24913594-landsstyreformand-mte-b-egede-gik-direkte-til-st.jpg",
            "publication_time": "Torsdag d. 20. marts 2025, kl. 06.12",
            "author": "Daniel Tidemann",
            "related_links": [],
            "attachments": []
        }
    }
}