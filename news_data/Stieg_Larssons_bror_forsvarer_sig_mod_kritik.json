{
    "version": "1.0",
    "document": {
        "id": "https://www_berlingske_dk/kultur/stieg-larssons-bror-forsvarer-sig-mod-kritik",
        "title": "Stieg Larssons bror forsvarer sig mod kritik",
        "content": "»Gravskænderi« og »en hån mod mennesket Stieg«. Tonen har været hård  i den kritik, som den afdøde, svenske forfatter Stieg Larsson barndomsvenner, Svante Brandén og Anders Lindblom, samt hans efterladte samlever, Eva Gabrielsson, i ugens løb har rettet mod planerne om at udsende en fortsættelse af den succesrige Millennium-trilogi med forfatteren Daniel Lagerkrantz som skribent. Nu svarer Stieg Larssons bror, Joakim Larsson, igen på angrebene. »Det er beklageligt og sørgeligt at se udenforstående tage sig friheden til at kritisere vores familierelationer,« siger han til avisen Dagens Nyheter og sigter på, at barndomsvennerne i en debatartikel i samme avis har anklaget Stieg Larssons far og bror, der forvalter hans litterære arv,  for ikke at have været særlig tæt på deres søn og bror.  Broren henviser desuden til, at man tidligere har tilbudt Eva Gabrielsson at være med til at bestyre rettighederne til Stieg Larssons værk, men at hun har afslået et samarbejde, og at al kommunikation nu er afbrudt. »Vi  har indtil nu godkendt, at der laves kvalitetsfilm  og graphic novels baseret på Stiegs værk.  Nu har vi bestemt os for at lade en anerkendt dygtigt forfatter skrive en fritstående fortsættelse. Bogen og diskussionerne omkring den giver også nyt liv til Stiegs bøger og har allerede gjort, at hans romanserie er blevet opdaget af nye læsere. Det er vi meget glade for,« siger Joakim Larsson.  Han gør desuden opmærksom på, at indtægterne fra bogen vil gå til det antiracistiske tidsskrift Expo, som Stieg Larsson var medstifter af og chefredaktør for ved sin død i 2004.",
        "metadata": {
            "source": "https://www.berlingske.dk/kultur/stieg-larssons-bror-forsvarer-sig-mod-kritik",
            "image_url": "https://berlingske.bmcdn.dk/media/cache/resolve/image_x_large/image/15/152370/10203577-millennium.jpg",
            "publication_time": "Torsdag d. 13. august 2015, kl. 14.31",
            "author": "Jakob Steen Olsen",
            "related_links": [],
            "attachments": []
        }
    }
}