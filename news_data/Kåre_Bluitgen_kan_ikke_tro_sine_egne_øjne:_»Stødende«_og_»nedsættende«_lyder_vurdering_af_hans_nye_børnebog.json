{
    "version": "1.0",
    "document": {
        "id": "https://www_berlingske_dk/kultur/kaare-bluitgen-kan-ikke-tro-sine-egne-oejne-stoedende-og-nedsaettende-lyder",
        "title": "Kåre Bluitgen kan ikke tro sine egne øjne: »Stødende« og »nedsættende« lyder vurdering af hans nye børnebog",
        "content": "For nogle er det som en rød klud, når de hører om Kåre Bluitgen. Forfatteren, der skrev en børneudgave af Koranen og dermed indirekte satte gang i Muhammedkrisen – Danmarks største udenrigspolitiske krise siden Anden Verdenskrig. Det var dog ikke for at sætte gang i debatten, han sendte den seneste børnebog i serien om drengen Frej og jagten på en guldskat på gaden. Alligevel bliver bogen opfattet som kontroversiel. I den lektørudtalelse – det vil sige den vurdering, landets biblioteker går efter, når de køber bøger ind – står der, at bogen kan virke »stødende« og »nedsættende«. Kåre Bluitgen forstår så godt som ingenting. Han kalder vurderingen for entrigger warning.En slags advarsel om, at indholdet kan være voldsomt eller krænkende at læse. Og han frygter, at udtalelsen kommer til at koste ham dyrt. »Jeg undrer mig virkelig over det. Og den her vurdering er jo fuldstændig afgørende for, om jeg sælger fem eksemplarer eller 150,« siger Kåre Bluitgen. Den såkaldte lektørudtalelse udarbejdes af virksomheden DBC Digital, der efter interne retningslinjer skriver flere tusinde bedømmelser hvert år. FAKTAKåre Bluitgen: Forfatteren, der ufrivilligt startede Muhammedkrisen.Kåre Bluitgen er født i 1959 og forfatter til både børne- og voksenbøger gennem mange år.Han har stort globalt udsyn i sit litterære virke, hvor han har skrevet om hinduisme i Nepal, racisme og menneskerettigheder i Sydafrika og derudover romaner om Palæstina, Burma og Afghanistan.Han er uddannet journalist og lærer.Kåre Bluitgen fik for alvor sat sit navn på dagsordenen, da han indirekte udløste Muhammedkrisen.Som far til børn i folkeskolealderen på Nørrebro i begyndelsen af 00erne så han, hvor lidt børnene faktisk vidste om koranen. Derfor satte han sig for at skrive en børnekoran i let forståeligt sprog med illustrationer til.Fordi profeten Muhammed ikke må afbilledes ifølge islam, kunne han kun finde en illustrator, der ville bidrage anonymt. På den baggrund trykte Jyllands-Posten de 12 Muhammedtegninger, som skabte enorm politisk ballade og en diplomatisk krise i både Danmark og udlandet.FOLD UD Kåre Bluitgen er født i 1959 og forfatter til både børne- og voksenbøger gennem mange år. Han har stort globalt udsyn i sit litterære virke, hvor han har skrevet om hinduisme i Nepal, racisme og menneskerettigheder i Sydafrika og derudover romaner om Palæstina, Burma og Afghanistan. Han er uddannet journalist og lærer. Kåre Bluitgen fik for alvor sat sit navn på dagsordenen, da han indirekte udløste Muhammedkrisen. Som far til børn i folkeskolealderen på Nørrebro i begyndelsen af 00erne så han, hvor lidt børnene faktisk vidste om koranen. Derfor satte han sig for at skrive en børnekoran i let forståeligt sprog med illustrationer til. Fordi profeten Muhammed ikke må afbilledes ifølge islam, kunne han kun finde en illustrator, der ville bidrage anonymt. På den baggrund trykte Jyllands-Posten de 12 Muhammedtegninger, som skabte enorm politisk ballade og en diplomatisk krise i både Danmark og udlandet. Gode lektørudtalelser kan sikre en forfatter større udbredelse på bibliotekerne. En vurdering der klinger negativt eller ligefrem rummer advarsler kan gøre, at bibliotekerne slet ikke køber bogen, fortæller Morten Visby, der er formand for Dansk Forfatterforening: »Jeg synes, det er problematisk, når man ikke kan skelne mellem en fiktiv samtale mellem to børn og forfatterens mening,« siger han og tilføjer: »Det er en farlig vej at gå, når man advarer imod en bog ud fra en politisk vurdering af indholdet.« Berlingske har talt med DBC Digital. Her afviser man at forholde sig til den enkelte lektørudtalelse og henviser til, at det er muligt at klage. De afviser, at deres retningslinjer indeholder til såkaldtetrigger warnings. Kåre Bluitgen sidder uforstående tilbage. »Jeg tror virkelig, det er lykkedes DBC at finde et hår i suppen, som forfatteren ikke vidste, han havde tabt.« Kort fortalt, så er hovedpersonen i hans bog, Frej, en »fræk dreng«, fortæller Kåre Bluitgen. Sådan en, der gerne vil undgå opvasken. En der hellere vil lege og gå på opdagelse efter guldskatte med sin ven Jens. De er lidt uenige om, hvad skatten skal bruges på, så i en snu bemærkning forklarer Frej sin ven, at de kan købe hans mor en au pair-pige: »Hun skal da have sådan en af de der piger, du ved, nede fra de der lande langt væk. Sådan en, der stiller i opvaskemaskinen og samler havregryn op fra gulvet. Alt muligt mega kedeligt. Det tror jeg, hun kan få for bare sådan en lille guldmønt.« Det er formentlig den beskrivelse, som DBC omtaler i lektørudtalelsen af bogen. »Det kan virke stødende på nogle, at drengene et sted taler nedsættende om au pair-piger,« lyder det nemlig. I afsnittet henvendt til bibliotekaren lyder der »kun en lille anbefaling«. Det er blevet til talrige bøger til både børn og voksne fra kåre Bluitgens hånd. Han har før været i vælten i diskussioner om religionskritik og ytringsfrihed. Han var dog fuldstændig paf over, at hans seneste bog skulle være stødende og nedsættende, fordi den handler om en folkeskoledreng på skattejagt.Fold sammenLæs mereFoto: Søren Lorenzen. Da Kåre Bluitgen første gang læste lektørudtalelsen, anede han faktisk ikke, hvad det drejede sig om. Da han var på forfatterophold i Jylland uden et eksemplar af bogen, bad han sin forlagsredaktør om at sende en digital kopi i høj opløsning, så han kunne skimme den igennem for det stødende indhold. Faktisk gik flere fra forlaget Vild Maskine i gang med at læse bøgerne, og de nåede til sidst frem til førnævnte passage. »Frej er jo sådan en karakter, der vil gøre alt for at komme væk fra kedeligt arbejde. Han synes bare, det er genialt, at man kan slippe for de sure pligter. Troværdige karakterer skal tale, som de er. Hvis man er en skidt dreng, nytter det ikke noget, at man kun har kærlige replikker,« siger Kåre Bluitgen. Det falder Kåre Bluitgen for brystet, at man fra bibliotekernes side tilsyneladende spejder efter potentielle krænkelser. »Jeg bryder mig slet ikke om, at der sidder nogen og vurderer, om andre mennesker kunne blive krænket. Litteratur kan overraske og gå i mange retninger.« Han er ikke meget for trigger warnings. Ud over at Kåre Bluitgen mener, at litteraturen skal have lov at udfordre sine læsere, hader han også, når engelske ord sniger sig ind i det danske sprog.Fold sammenLæs mereFoto: Søren Lorenzen. Adspurgt om ikke der kan være grund til at tale pænt om alle befolkningsgrupper – især i en børnebog – svarer Bluitgen: »Jeg synes ikke, det er mangel på respekt at skrive sådan her. Det er jo drengens karakter, og det er helt nødvendigt for at få en troværdig person i en roman eller børnebog. Faktisk tror jeg, man skal være politisk indrettet på en bestemt måde for at kunne se noget nedsættende i dette tilfælde.« Morten Visby har som formand for Dansk Forfatterforening modtaget mange henvendelser om lektørudtalelser gennem årene. »Det er en meget indflydelsesrig vurdering, fordi lektørudtalelserne er en vigtig faktor i bibliotekernes materialevalg. Derfor er det også bekymrende med det her relativt nye fænomen med referencer til trigger warnings,« siger han og uddyber: »Det er en rigtig farlig vej at gå, når man behæfter et værk med advarsler af den art. Det er en etisk og politisk vurdering af en bogs fiktive indhold, hvilket burde være bibliotekerne uvedkommende.« Det er vigtigt at skelne mellem fortælling og budskab. Ellers risikerer man at stemple en bog på forkert grundlag, forklarer Morten Visby: »Litteraturen fordrer, at man kan beskrive ting, som ikke er pæne. Det er ikke det samme som, at man anbefaler folk at opføre sig grimt.« »Jeg er enig i, at det er nedsættende at tale sådan om au pair-assistenter, men jeg er ikke enig i, at bøger ikke må beskrive fiktive dialoger mellem børn som led i en fortælling med mange andre aspekter.« Morten Visby fastholder dog, at han ikke oplever det som et omfattende problem, at politiske spørgsmål bevæger sig ind i lektørudtalelser eller andre vurderinger af litteratur. »Jeg oplever det ikke som et omfattende fænomen, men jeg er enig med Kåre Bluitgen i, at det er bekymrende, og det er helt klart noget, vi som forfatterforening er opmærksomme på.« DBC Digital har ikke ønsket at stille op til interview, men teamchef Hanne Ekstrøm har sendt et skriftligt svar på kritikken fra Kåre Bluitgen og Morten Visby. De forklarer, at lektørudtalelserne laves ud fra en »omfattende skrivevejledning« og laves af »erfarne bibliotekarer, som arbejder på bibliotekerne«, og at lektørerne tager fagligt stilling til indholdet, så bibliotekerne kan udvælge nyt materiale til brugerne. De understreger, at de ikke skriver vurderinger med henblik på at advare mod potentielt stødende indhold. Men: »Det er vores indtryk, at nogle biblioteker efterspørger trigger warnings, især når det gælder børnelitteratur, men det er ikke noget, vi har planer om at indføre i vejledningen.« Hvis Kåre Bluitgen opfatter sin lektørudtalelse således, henviser de til klagemyndigheden. Det er ikke første gang, indhold i børnebøger vækker debat. Martin Jakob Strids fortælling om kioskbestyreren Mustafa, der fortæller kvarterets børn røverhistorier om krumsabler og afhuggede hoveder. I Danmark fik »Mustafas Kiosk« Kronprinsparrets kulturpris i 2012, og den har nået nær kultstatus blandt dansk børnelitteratur. I vores svenske nabolandså modtagelsen anderledes ud. Her blev bogen kaldt »racistisk« og »islamofobisk«, og forlagetKabusa endte med at undskyldeover for både børn og voksne, der måtte være blevet sårede og krænkede over at have læse »Mustafas Kiosk«. Den 65-årige forfatter er også uddannet skolelærer og journalist. Han har været en kendt stemme i Danmark i flere årtier, men mest af alt er han kendt for sin ufrivillige medvirken i forløbet om Muhammedkrisen.Fold sammenLæs mereFoto: Søren Lorenzen. Ifølge Kåre Bluitgen er det værste, der kan ske, at man tænker lidt ekstra grundigt over sine egne holdninger, hvis man læser noget potentielt stødende. »Selv børn har godt af at lære, at der findes frække drenge. Hvis de går på internettet, kan de finde tusind ting i løbet af en time, der er langt værre end en frisk bemærkning som den her,« siger han.",
        "metadata": {
            "source": "https://www.berlingske.dk/kultur/kaare-bluitgen-kan-ikke-tro-sine-egne-oejne-stoedende-og-nedsaettende-lyder",
            "image_url": "https://berlingske.bmcdn.dk/media/cache/resolve/image_x_large/image/184/1840600/24801493-kre-bluitgen-anede-ikke-hvad-det-handlede-om-d.jpg",
            "publication_time": "Søndag d. 29. september 2024, kl. 12.00",
            "author": "Josefine Harboe",
            "related_links": [],
            "attachments": []
        }
    }
}