{
    "version": "1.0",
    "document": {
        "id": "https://www_berlingske_dk/kommentarer/kig-over-sundet-til-de-svenske-erfaringer-hen-over-midten-jakob",
        "title": "Kig over Sundet til de svenske erfaringer »hen over midten«, Jakob Ellemann-Jensen",
        "content": "»Hen over midten«. De tre magiske ord i det danske politiske vokabular. Ideen om et bredt samarbejde mellem de to blokke som den smarte løsning på alle tænkelige problemer, er her, der og alle steder i debatten. Men hvis den kongelige undersøger danner regering sammen med Jakob Ellemann-Jensen – en svag leder med stor aptit på ny ministerbil – vil de sandsynligvis straks opdage, at der ikke er noget magisk kvik-fix i politik. Og der er slet ikke nogen grund til at tro, at der ville komme borgerlig politik ud af sådan en konstruktion. Den korte SV-regering i 1978 var jo heller ikke lige en model af effektivitet og reformer; tværtimod. Eller kig over Sundet til Sverige, hvor de allerede har prøvet det med »hen over midten«. Det var Centerpartiet, den svenske pendant til Venstre, der var førende i det projekt. Den borgerlige Allians havde ellers regeret sammen i otte år i Fredrik Reinfeldts regering (2006-2014). Initiativet til det dengang vellykkede borgerlige samarbejde kom fra den daværende partileder for Centerpartiet, Maud Olofsson. Trods det stemte hendes afløser som partileder, Annie Lööf, i januar 2019 for den socialdemokratiske Stefan Löfven som Sveriges statsminister, selvom hun havde peget på Moderaternas oppositionsleder, Ulf Kristersson, gennem hele valgkampen. Altså et løftebrud helt i niveau med det, Jakob Ellemann-Jensen p.t. ser ud til at være i gang med. Ifølge Annie Lööf ville Centerpartiet nemlig ikke med i en regering, der var afhængig af Sverigedemokraternas (SD) støtte i Riksdagen. Og SDs mandater havde en borgerlig regering brug for, da valgresultatet var uhyre jævnt. Den officielle ambition fra Centerpartiet – og det lille parti Liberalerna, der også endte med at pege på Löfvens koalitionsregering med Miljöpartiet – var at isolere alle ydefløjerne i Riksdagen fra politisk indflydelse. Med andre ord lignende det Lars Løkkes projekt med Moderaterne. I praksis var det dog kun Sverigedemokraterna, der var ramt af den liberale isolationisme. Åbenbart så Annie Lööf og Liberalernas Jan Björklund ikke Vänsterpartiet som lige så ekstremt, selvom mange i partiet ikke tager 100 procent afstand fra de gamle kommunistiske idealer. En aftale med 73 (sic) klausuler blev så undertegnet;Januariöverenskommelsen, JÖ (ikke helt så uheldig en akronym somDecemberöverenskommelsenfra 2015, der straks blev kendt som DÖ). Langt de fleste af de liberale ideer blev dog parkeret undervejs af S i forskellige undersøgelser. Med JÖ blev den svenske blå blok smadret, og socialdemokraterne kunne blive ved magten i yderligere fire år. Først i oktober i år blev Ulf Kristersson endelig Sveriges statsminister efter valget i september. Bag sig har Kristersson sit parti, Moderaterna, Kristdemokraterna og Liberalerna, der med sin nye partileder, Johan Pehrson, har genopdaget sin borgerlige identitet. Regeringen kører et tæt parløb med SD, der er efter den lange isolering blev det næststørste parti i Riksdagen i valget. Centerpartiet led derimod et stort tab efter Annie Lööfs løftebrud. I februar går hun af som partileder. Så Jakob Ellemann-Jensen: Kig over Sundet til dine venner i Centerpartiet. Se, hvordan det ender, når et liberalt parti hjælper socialdemokraterne med at blive ved magten. For det er det eneste, der tæller for socialdemokrater; magten. Det, og at ødelægge den borgerlige opposition, lige som det lykkedes de svenske socialdemokrater sammen med Venstres partimakker i Centerpartiet. Det burde Venstres partileder lære af. Ann-Sofie Dahl er svensk docent i international politik og har i mange år boet og arbejdet i København",
        "metadata": {
            "source": "https://www.berlingske.dk/kommentarer/kig-over-sundet-til-de-svenske-erfaringer-hen-over-midten-jakob",
            "image_url": "https://berlingske.bmcdn.dk/media/cache/resolve/image_x_large/image/162/1624507/24286350-.jpg",
            "publication_time": "Fredag d. 09. december 2022, kl. 14.23",
            "author": null,
            "related_links": [],
            "attachments": []
        }
    }
}