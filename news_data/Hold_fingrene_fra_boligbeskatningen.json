{
    "version": "1.0",
    "document": {
        "id": "https://www_berlingske_dk/kommentarer/hold-fingrene-fra-boligbeskatningen",
        "title": "Hold fingrene fra boligbeskatningen",
        "content": "Diskussionen om indgreb på boligmarkedet kommer så sikkert som amen i kirken, når priserne er steget et stykke tid. Denne gang har den næsten surrealistisk karakter. Nogle har enorme forventninger til politikernes evne til at styre priserne, samtidig med at opgaven med at udvikle et grundlæggende redskab – et nyt vurderingssystem – endnu en gang truer med at trække ud. Mange tager for givet, at stigende priser er udtryk for en boble på boligmarkedet. Men så simpelt er det ikke. Bobler er i sagens natur vanskelige at forudsige, medmindre der er tale om såkaldt rationelle, uskadelige bobler. En rationel boble er, når køberne kalkulerer med en vis risiko for prisfald, som imidlertid alligevel kan svare sig, for eksempel hvis renten er usædvanlig lav. Det kan være fornuftigt nok. Det er desuden sandsynligt, at prisudviklingen afspejler den meget lempelige pengepolitik under coronaepidemien. Det er langtfra kun de danske boligpriser, der er steget. Det erde udenlandske også, og aktiemarkederne er steget betydeligt mere. Råvarepriserne er stigende, og turen er også begyndt at komme til forbrugerpriserne. Stigende boligpriser på et tidspunkt, hvor alle andre priser stiger, kalder ikke på indgreb på lige netop boligmarkedet. Det er et generelt pengepolitisk problem. Boblediskussionen leder ofte til ønske om højere boligskatter. Engang lå de faktisk langt under, hvad rentefradraget tilsiger. Det er ikke længere tilfældet. Men selve avancerne, da – er de ikke skattefri? Realiteten er, at selv om avancerne formelt er undtaget fra skat, så bliver de beskattet ganske hårdhændet af de løbende boligskatter, grundskylden og ejendomsværdiskatten. De har for det første den egenskab, at de sænker handelsværdierne og dermed også gevinsterne. Effekten svarer til, at vi havde en avanceskat på cirka 20 procent For det andet bliver de avancer, der står tilbage, beskattet løbende. Samlet indebærer det, at skatterne beslaglægger omtrent 50 procent af den samlede gevinst. Det er også forklaringen på, at hvis man erstattede de løbende skatter med en avanceskat, så ville det kræve en meget høj sats for at give samme provenu. Boligpriserne stiger især i de store byer. Det afspejler en fortsat global urbaniseringstendens. Men bliver byerne så ikke for dyre til, at folk kan bo der? Forklaringen er omvendt: Priserne stiger, fordi efterspørgslen er stor og overstiger udbuddet. Der kommer ikke flere boliger af at gøre det dyrere at købe en bolig. Det kræver derimod, at udbuddet får lov at vokse – bl.a. ved at deregulere adgangen til at bygge. Boligskatterne er ikke velegnede til at forsøge at manipulere boligpriserne med politisk. Ejendomsværdiskattens centrale rolle er at sikre, at boliginvesteringer beskattes nogenlunde i balance med rentefradraget. Ellers vil det skabe et unødvendigt samfundsøkonomisk tab. Med dagens renteniveau er ejendomsværdiskatten ikke for lav. Skatterne på grunde kan bedst begrundes med, at de er kapitaliseret ind i priserne. Hvis man ændrer ved dem, giver det tilfældige tab eller gevinster. Belåningsreglerne bør ligeledes styres af grundlæggende kapitalmarkedshensyn, ikke flygtige behov for at påvirke priserne. Det kan blive en stor nok udfordring at få den nye boligskat til at virke fra 2024 som senest aftalt. Det vil være dumdristigt at forsøge at skærpe beskatningen, allerede inden den træder i kraft. Der er tværtimod grund til at forenkle grundværdiansættelsen. Men dumdristighed er ikke et ukendt fænomen, når det gælder forsøg på at regulere boligmarkedet. Otto Brøns-Petersen er analysechef i tænketanken CEPOS",
        "metadata": {
            "source": "https://www.berlingske.dk/kommentarer/hold-fingrene-fra-boligbeskatningen",
            "image_url": "https://berlingske.bmcdn.dk/media/cache/resolve/image_x_large/image/143/1436190/23783638-kbh-hustage.jpg",
            "publication_time": "Fredag d. 25. juni 2021, kl. 19.25",
            "author": "Otto Brøns-Petersen",
            "related_links": [],
            "attachments": []
        }
    }
}