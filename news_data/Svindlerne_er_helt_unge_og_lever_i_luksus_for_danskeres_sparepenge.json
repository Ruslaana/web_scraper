{
    "version": "1.0",
    "document": {
        "id": "https://www_berlingske_dk/pilestraede/svindlerne-er-helt-unge-og-lever-i-luksus-for-danskeres-sparepenge",
        "title": "Svindlerne er helt unge og lever i luksus for danskeres sparepenge",
        "content": "»Jeg vil beskrive de her to svindelnetværk som ekstremt velorganiserede med en kæmpestor forretning. De laver 275 millioner dollar, svarende til 1,9 milliarder kroner på fire år,« siger graverjournalist Eva Jung om de afsløringer, der gemte sig i et kæmpemæssigt internationalt læk. »De har ofre i 33 lande. Vi har fundet 32.000 mennesker, som de har ringet til. Og vi har kunnet finde oplysninger om, at de har regnskabsansvarlige, hr-ansvarlige, folk, der arbejder med compliance, it-folk – altså på mange måder nogle netværk, som ligner almindelige virksomheder, men som har en kriminel forretningsmodel,« siger hun i et interview med Berlingskes nyhedspodcast Pilestræde.  Hun har flest oplysninger om et netværk, der har flere adresser i Tbilisi i Georgien. »Landet er et af de fattigste lande i Europa, men svindelfirmaet holder altså til i nogle rigtig pæne kontorbygninger. Det er ikke baglokaler eller kælderlokaler, de arbejder i bygninger, som ligner almindelige kontorbygninger, og møder på arbejde om morgenen.« »På papiret er svindelfirmaet ejet af et telemarketingfirma,« fortæller Eva Jung. »Men de virksomheder, som lejer de kontorlokaler, hvor svindlerne holder til, er i sidste ende ejet af nogle fattige, internt fordrevne mennesker. Så det er tydeligt, at det er stråmænd.« Hvem er de her svindlere? »De gør utrolig meget for at skjule, hvem de er. Men rundt omkring i det lækkede materiale har de alligevel enkelte steder afsløret små bitte detaljer om, hvem de er. Og det har gjort, at vi har faktisk kunne kortlægge, hvem en stribe af dem er,« siger hun. »Vi kan se blandt andet, at der er en kvinde, som fortæller, at hun har lige købt et Cartier-armbånd. 'Drømmeshopping, tjek,'« siger Eva Jung.Fold sammenLæs mereFoto: Richard Juilliart/AFP/Ritzau Scanpix. Det er særligt på sociale medier, de afslører sig. »Vi kan se blandt andet, at der er en kvinde, som fortæller, at hun har lige købt et Cartier-armbånd. ‘Drømmeshopping, tjek,’« siger Eva Jung. »Vi kan se, at der er en anden, der ankommer til sit bryllup i helikopter. Noget, der fik sociale medier i Georgien til at boble over med spørgsmål om, hvilken millionær er det, der bliver gift i dag. Men det var bare en af de her svindlere.« »De rejser på luksusrejser rundt omkring i verden. De holder deres 21-års og 22-års fødselsdage i Paris og Dubai.« Hun fortsætter: »Og det gør de, fordi det er muligt for dem at tjene rigtig mange penge på det her callcenter. Vi kan se, at nogle af dem, der tjener bedst, de tjener nogle måneder op til 140.000 kroner. Og det er jo vel at mærke i et land, som er blandt Europas fattigste.« Ofrene ser typisk en annonce på et socialt medie som Facebook eller Instagram. Netværkene betaler annoncørerne for at få de kontaktoplysninger. »Det er en del af den kæde, der er, som leder fra offeret og over til de svindlere, som vil forsøge at få penge ud af offeret,« siger Eva Jung. Investeringssvindel er en kriminalitetsform i hastig vækst og også mange danskere ender som ofre. Hør hele interviewet med graverjournalist Eva Jung i Berlingskes nyhedspodcast, »Pilestræde« ",
        "metadata": {
            "source": "https://www.berlingske.dk/pilestraede/svindlerne-er-helt-unge-og-lever-i-luksus-for-danskeres-sparepenge",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898355/24907083-dyre-smykker-og-helikoptertur-georgiske-svindlere.jpg",
            "publication_time": "Tirsdag d. 11. marts 2025, kl. 06.26",
            "author": "Anne Sofie Allarp",
            "related_links": [],
            "attachments": []
        }
    }
}