{
    "version": "1.0",
    "document": {
        "id": "https://www_berlingske_dk/filmanmeldelser/humor-paa-lavt-plan",
        "title": "Humor på lavt plan",
        "content": "Will, Nick, Jay og Simon er ikke ligefrem pige-magneter. Derfor beslutter firkløveret at tilbringe sommerferien i Kretas scoreparadis Malia på en sand »tour de fisse«. Men må sande, at det ikke nødvendigvis bliver lettere at score, bare fordi man tager sydpå. »Scoreturen«, der er spillefilmsversionen af den britiske tv-serie »The Inbetweeners«, med samme cast, er som en krydsning mellem »American Pie« og »Tømmermænd i Thailand«. Tilsat en ganske lille knivspids tør britisk humor, der dog på intet tidspunkt opvejer, at »Scoreturen« det meste af tiden bare er voldsomt plat. Man skal virkelig være en stor fan af pruttejokes og deslige, for at holde af historien og de groft karrikerede karakterer, der langt fra er så søde og elskelige i al deres håbefulde kiksethed, som det vistnok var meningen. Kun nørden Will har lidt dybde. Det bliver ærligt talt trættende i længden at se dem gennemleve den ene mere klichefyldte feriefadæse efter den anden i en film, der ligner en lang advarselskampagne mod at sende poderne til Sunny Beach.",
        "metadata": {
            "source": "https://www.berlingske.dk/filmanmeldelser/humor-paa-lavt-plan",
            "image_url": "https://berlingske.bmcdn.dk/media/cache/resolve/image_x_large/image/68/687304/4768233-scoreturen.jpg",
            "publication_time": "Torsdag d. 05. januar 2012, kl. 10.48",
            "author": null,
            "related_links": [],
            "attachments": []
        }
    }
}