{
    "version": "1.0",
    "document": {
        "id": "https://www_berlingske_dk/kommentatorer/peter-kurrild-klitgaard-der-lyder-alarmklokker-naar-man-spoerger",
        "title": "Peter Kurrild-Klitgaard: Der lyder alarmklokker, når man spørger, hvilken adfærd danskerne kan acceptere",
        "content": "I denne uge blev Nobelprisen i økonomi tildelt tre forskere for deres arbejder indenfor studiet af et af demest klassiske spørgsmål i samfundsvidenskab: Hvad gør nogle samfund rige og andre fattige? ØkonomerneDaron Acemoglu,Simon JohnsonogJames A. Robinsonhar ideres arbejderblandt andet peget på, at det er kvaliteten af de politiske institutioner, der er centrale: Beskyttelse af privat ejendomsret, retssikkerhed og demokratisk konkurrence om den politiske magt. Samfund med de kvaliteter bliver mere velstående – dem uden holdes fast i fattigdom. Et væsentligt element i økonomernes forklaring er, at det handler omtillid. Tillid til mennesker, man kender. Til mennesker, man ikke kender – dét forskere kalder »generaliseret tillid«. Til at samfundets institutioner virker, som de skal – herunder at lovene overholdes og håndhæves. Derfor er der også en stærk og klar forbindelse mellem tillid og adfærd, og mellem disse og samfundsmæssige konsekvenser. Har du ikke tillid til, at du ikke vil blive snydt, overfaldet, berøvet eller dræbt af dine medmennesker eller politikere, så vil du flytte i hvert fald nogle af dine kræfter fra at være produktiv og gavnlig for andre til at beskytte dig selv, dine nærmeste og din ejendom. »Har du ikke tillid til, at du ikke vil blive snydt, overfaldet, berøvet eller dræbt af dine medmennesker eller politikere, så vil du flytte i hvert fald nogle af dine kræfter fra at være produktiv og gavnlig for andre til at beskytte dig selv, dine nærmeste og din ejendom.« skriver Peter Kurrild-Klitgaard. Her ses Københavns Byret.Fold sammenLæs mereFoto: Søren Lorenzen. I et internationalt perspektiv er tilliden høj i Danmark, men måske der er faresignaler i disse år? Tidligere på året udkom TrygFondensundersøgelse »Tillid i Danmark 2024«. Analysen, der foretages hvert andet år, er baseret på spørgeskemaundersøgelser blandt et repræsentativt udsnit af 6.000 danskere over 18 år og sammenholdt med data fra andre undersøgelser siden 2004. Årets undersøgelse viser, at danskernes tillid på en skala, hvor 0 er ingen tillid og 10 er stor, generelt er høj men også marginalt faldende. Tilliden til for eksempel domstole og politi er henholdsvis 7,45 og 6,69, men har dog været marginalt faldende i forhold til niveauet før covid-19-pandemien, særligt for politiets vedkommende. Tilliden til Skat og den offentlige administration ligger markant lavere end disse, på henholdsvis 5,52 og 5,59 af 10. Måske værst ser det ud for tilliden til de institutioner, hvor politikerne agerer. Målingen giver dem den laveste score siden 2017 og med en synligt faldende tendens siden 2020: Regering 4,51, folketing 4,98 og kommunalbestyrelser 5,09. Det hører med, at de nuværende niveauer ikke er synligt lave, når de ses over en længere periode, og at der uvilkårligt vil være en del »støj« på grund af covid-19-pandemien, hvor politikerne i første omgang blev mødt med stor tillid, men hvor man med tiden også blev udsat for megen kritik for at have overreageret. Undersøgelsen viser også, at afskaffelsen af store bededag og udrulningen af de nye ejendomsvurderinger synes at have haft en negativ effekt. På et spørgsmål om, hvorvidt man kan stole på de fleste andre mennesker, svarer cirka 60 procent af danskerne i disse år, at det kan man. Det er relativt højt sammenlignet med næsten alle andre lande – men dog lavere end de cirka 70 procent, som svarede det samme i 2010erne. »Måske værst ser det ud for tilliden til de institutioner, hvor politikerne agerer. Målingen giver dem den laveste score siden 2017 og med en synligt faldende tendens siden 2020: Regering 4,51, folketing 4,98 og kommunalbestyrelser 5,09,« skriver Peter Kurrild-Klitgaard. Her ankommer Kong Frederik til Christiansborg for at overvære åbningen af Folketinget.Fold sammenLæs mereFoto: Mathias Svold. Spørgsmålet er så, om der er en sammenhæng mellem dét og respekten for lovene og normale moralske normer. Her lyder der alarmklokker, når man spørger om, hvilken adfærd danskerne kan acceptere. Der er ganske vist ikke sket store forandringer i synet på, om det er forkert at snyde institutioner, men pointen er, at niveauet er betragteligt: 40 procent mener, at det er acceptabelt at snyde i skat, mod 45 procent i 1997, og 52 procent at det går at snyde forsikringsselskaber, mod 49 procent i 1997. Mere voldsomt er det med adfærden over for personer. I 1997 mente kun 17 procent, at det var acceptabelt at modtage offentlige ydelser, man reelt ikke har brug for – men i 2024 er den andel fordoblet til 35 procent. Når det gælder accept af hæleri, steg andelen fra 14 procent til 36 procent, ligesom andelen, der finder det i orden at beholde fundne penge, steg fra 52 procent til hele 77 procent I 1997 mente kun tre procent, at det var o.k. at tage en bil, der tilhører en anden, mens den andel nu er hele 26 procent At stikke af fra skade forvoldt på andres biler er steget fra 20 procent i 1997 til 39 procent nu. Noget tilsvarende for butikstyveri: Op fra 8 procent til nu 21 procent Med andre ord finder et sted mellem en femtedelog tre fjerdedele af danskerne nu om dage, at forskellige former for snyd og tyveri er acceptabel. Det er svært ikke at se dette som et voldsomt skred i danskernes hverdagsmoral på få årtier. I samme periode er andelen af danskerne, der føler sig henholdsvis trygge og utrygge i hverdagen, også ændret: I 2004 var 88 procent trygge og kun fire procent utrygge – og i år er de tilsvarende tal 68 procent og 22 procent Når udviklingen sammenholdes med forskningen fra årets Nobelprisvindere, er der grund til at være bekymret for, hvad de langsigtede tendenser kan være for danskernes velstand. Peter Kurrild-Klitgaard er professor og ph.d. ved Københavns Universitet ",
        "metadata": {
            "source": "https://www.berlingske.dk/kommentatorer/peter-kurrild-klitgaard-der-lyder-alarmklokker-naar-man-spoerger",
            "image_url": "https://berlingske.bmcdn.dk/media/cache/resolve/image_x_large/image/184/1847507/24814147-peter-kurrild-klitgaard-professor-ved-institut-fo.jpg",
            "publication_time": "Fredag d. 18. oktober 2024, kl. 09.00",
            "author": "Peter Kurrild-Klitgaard",
            "related_links": [],
            "attachments": []
        }
    }
}