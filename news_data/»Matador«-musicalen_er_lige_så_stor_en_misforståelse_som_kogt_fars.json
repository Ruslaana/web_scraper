{
    "version": "1.0",
    "document": {
        "id": "https://www_berlingske_dk/scene/matador-musicalen-er-lige-saa-stor-en-misforstaaelse-som-kogt-fars",
        "title": "»Matador«-musicalen er lige så stor en misforståelse som kogt fars",
        "content": "Bent Fabricius-Bjerrefortalte en munter anekdote i sin erindringsbog »Klaver med mer«. Da han i sin tid skulle præsentere den strenge instruktør Erik Balling for sin nykomponerede signaturmelodi til den kommende tv-serie »Matador«, havde han givet den hele armen. Han havde fået den arrangeret for 60 musikere fra Det Kongelige Kapel og plantet koncertpianistinden Elvi Henriksen bag flyglet. Den fik alt, den kunne trække, som var det selveste Tjajkovskij, der havde været på spil. »Sikke noget lort,« var Ballings kommentar, da den stolte komponist havde spillet mesterværket for ham. Balling vidste, at serien om de gode borgere i den fiktive sjællandske provinsby Korsbæk krævede en helt anden enkelhed. Fabricius-Bjerre måtte lave det hele om. Og resultatet kender vi: En enkel kammerkoncertudgave, der minder om et af de salonstykker, man på gode dage ville kunne have hørt spillet hen over retterne på Postgaarden. På vej op: Lea Thiim Harder og Nicolai Jørgensen som Ingeborg og Mads.Fold sammenLæs mereFoto: Miklos Szabo. Nogenlunde sådan som Balling har jeg det også med den stort anlagte musicaludgave af danskernes elskede nationalklenodie »Matador« i Falkoner på Frederiksberg. Hvad i alverden laver den buldrende, moderne popmusik – signeret af Burhan G. og Lise Cabble – overhovedet i munden på Maude, Mads, Ingeborg og alle de andre kendte og elskede figurer? Der er noget fundamentalt forkert i hele stemningen, når den hårdtpumpede moderne musical gør sit indtog i den velkendte lilleby og får alt og alle til at vride og vende sig. Lad det være sagt med det samme: Denne nye musicalversion er langt bedre end den maratonforestilling, der havde premiere for snart 16 år siden i Operaen. Der skal heller ikke så meget til, kan man sige, og forbedringen skyldes ene og alene en ting. Manuskriptforfatterne Anders Thomas Jensen og Susanne Bierhar forstået, at man ikke kan presse rundt regnet 27 timers tv-serie ned i en enkelt teateraften uden tydelige valg og fravalg. Her koncentrerer man sig klogt om den komprimerede konflikt mellem den driftige opkomling Mads Andersen Skjern, der kommer til Korsbæk, og byens etablerede, forstokkede borgerskab – personificeret i bankdirektør Varnæs. Med Skjerns lillebror, Kresten, og bankdirektørens svigerinde, Elisabeth, Korsbæks Romeo og Julie, som nogle af dem, der må betale prisen undervejs. Og man fokuserer på den centrale fortælling om, at penge ikke er alt, slet ikke hvis man glemmer sine nærmeste – anden halvdel domineres af konflikten mellem Mads og den homoseksuelle søn Daniel, der skaber splittelse i Mads' forhold til den langmodige Ingeborg og ender i et sammenbrud. Gensynets glæde: Daimi, Ragnhild Kaasgaard og Thomas Bang som fru Fernando Møhge, Misse og oberst Hackel. I baggrunden Annette Heicks Elisabeth.Fold sammenLæs mereFoto: Miklos Szabo. Effektivt får man sneget en del referencer og bifigurer, vi kender, ind i vignetter eller som en del af Korsbæks brogede, dansende (!) folkemylder, så man alligevel har ideen om en bred fortælling om høj og lav. Men dristigt og vellykket er figurer som Agnes, Røde, dr. Hansen, Jørgen Varnæs og Gitte Graa helt udeladt. Det er dygtigt gjort, hvor skematisk det end også bliver i musicalens faren ind og ud. Men helt fundamentalt kan det ikke skjules, at den eneste grund til at lave en musical over »Matador« er at tjene nogle penge. Og producenterne har da heller ikke taget fejl, hvad det angår:Indtil videre har 85.000 købt billet.Mads Skjern havde gnedet sig i hænderne og åbnet en filial. Korsbæk synger og danser.Fold sammenLæs mereFoto: Miklos Szabo. Der sker noget med forlægget på baggrund af den reduktion, man udsætter det for. Som resultat af den genre, man trækker ned over det. Noget, som instruktøren Frede Gulbrandsen ikke kompenserer for i sin bastante iscenesættelse. For det første: Det, der kan karakteriseres som den finere folkekomedie i originalen, havner i det groft farceprægede. Med Daimis skægge, men »uartige« Tante Møhge og Ragnhild Kaasgaards vellignende, men lige lovlig neurotisk ansigtsvrængende Misse som dem, der tager prisen som pauseklovne. Når stort set alle i salen kender figurer og replikker, kan det næppe undre, at meget ender i en slags stærkt karikeret spillen op til netop publikums forventninger og gensynsglæde. Man kan ikke sige, den er sikker i sin fornemmelse for datidens – eller seriens – diskrete charme: Er det for eksempel nødvendigt, at Tante Møhge skal synge om mænd med små tissemænd og Fernando, der kunne komme på kommando? For det andet: Det, der i serien er alvorspræget følsomt, bliver til gengæld voldsomt patetisk, når musikken spiller, og musicalen insisterer på den svulstighed, genren ofte havner i. Kan Kresten og Elisabeths let anonyme, tøvende tilnærmelsesaffære overhovedet holde til fyrig argentinsk passionsudladning? Og så er vi fremme ved musikken, som intet godt gør for forestillingen. Det hele lyder som moderne melodigrandprix. Burhan G. og Lise Cabble synes fejlcastede, for deres musik ejer ikke musicalens krav om forståelse for egenarten af den person, der synger, eller anden form for dramatisk fornemmelse. De klodsede tekster er helt uden subtilitet. Sjældent har jeg hørt noget så banalt sunget selv fra en musicalscene, og jeg har hørt meget. I perioder lutter gentagelser af enkeltord: »Det er min by, din by, min by«. Av min arm! På den baggrund er det så som så, hvad de medvirkende kan stille op, selvom alle i og for sig yder solide indsatser. Nicolai Jørgensen, der spiller bedre, end han synger, og ved premieren var hæmmet af at måtte bruge krykkestok, var en olm og bister Mads Skjern, der ikke underspillede det sammenbrud, der her fører til en banaliseret erkendelse af, at han har brug for sine nære og kære. Ja, han omfavner endda ideen om Daniel og hans franske mandekærestes venden tilbage til Korsbæk: »Tak, fordi I er her!« En unødig forsimpling af et afgørende punkt, musicalens umættelige krav om en happy end i tidens tegn. Er slutkonklusionen ikke, at Mads sandsynligvis fortsætter, hvor han slap, og Ingeborg har erkendt, at hun må lære at leve med det? Snusfornuftige Elisabeth Friis og sarte Maude Varnæs i skikkelse af Annette Heick og Marie Dalsgaard.Fold sammenLæs mereFoto: Miklos Szabo. Lea Thiim Harder er næsten for kølig distant som den skitsepræget længselsfulde Ingeborg, men synger som altid som en drøm i et par voldsomme ballader. På den anden side af gaden lægger Jon Lange sig udmærket op ad Holger Juul Hansens fine udlægning af Hans Christian Varnæs' borgerlige pænhed, mens Marie Dalsgaard tager de fleste stik hjem som en dirrende neurotisk Maude. Anette Heick er en mindre melankolsk, spidst handlekraftig Elisabeth – hvorfor skal hun dog i øvrigt klædes så rædsomt på? – og altid leveringsdygtige Carsten Svendsen er sat på en uriaspost som en intetsigende Kresten Skjern. Og så har velsyngende Søren Torpegaard Lund forestillingens bedste øjeblik med Daniels solosang om længslen efter fars anerkendelse. Medgivet: Den musikalsk opdaterede og oppumpede nye version af »Matador« er selvfølgelig en professionelt orkestreret forestilling. Det er ikke, fordi nogen i princippet har grund til at gå i seng. Der er fart over feltet, ikke mindst takket være Benjamin la Cours farveglade scenografiske projektioner, der tager os elegant og gesvindt gennem sagaen. Danserne er glimrende i nogle af de energiske fællesnumre, hvad enten man bryder sig om dem eller ej. Meget kunne afgjort have været meget værre. Men det ændrer ikke på det grundlæggende ejendommelige i hele projektet. Der afsluttes ikke med sølvbryllupssangen hos Varnæs, men med at den tilbagevendte jødiske flygtning, bankmanden hr. Stein, fører an i en fælles afsyngning af H.C. Andersens »I Danmark er jeg født«. Som en slags anerkendelse af, at tv-serien »Matador« er en del af den danske identitet, den selv er så dygtig til at indkapsle. Men så lad dog nationalarven være det, den er bedst til: sig selv. Næste gang, nogen forgriber sig på »Matador«, har jeg lyst til at istemme fru Fernando Møhges »Kan han så få hænderne væk!« Eller sagt på en anden måde, som enhver »Matador«-kender kan relatere til: »Matador – The Musical« er lige så stor en misforståelse som kogt fars. »Matador – The Musical«. Manuskript: Lise Nørgaard, Anders Thomas Jensen og Susanne Bier. Musik: Lise Cabble og Burhan G. Iscenesættelse: Frede Gulbrandsen. Koreografi: Anja Gaardbo. Scenografi: Benjamin la Cour. Hele Danmarks Musicalteater. Falkonersalen til 13. april. Musikteatret Holstebro: 17.-28. april. Vejle Musikteater: 5. maj-12. maj.",
        "metadata": {
            "source": "https://www.berlingske.dk/scene/matador-musicalen-er-lige-saa-stor-en-misforstaaelse-som-kogt-fars",
            "image_url": null,
            "publication_time": "Fredag d. 16. februar 2024, kl. 17.43",
            "author": "Jakob Steen Olsen",
            "related_links": [],
            "attachments": []
        }
    }
}