{
    "version": "1.0",
    "document": {
        "id": "https://www_berlingske_dk/internationalt/berlusconi-anker-sag-med-barmfager-mindreaarig",
        "title": "Berlusconi anker sag med barmfager mindreårig",
        "content": "ITALIEN: Der er tale om grundløse beskyldninger, og derfor ankes sagen. Sådan lyder det fra Italiens tidligere premierminister Silvio Berlusconi i sagen om den dom på syv år, den flamboyante politiker har fået for at have sex med den dengang 17-årige prostituerede pige med tilnavnet Ruby the Heartbreaker - Ruby Hjerteknuser. Det skriver AFP. Berlusconis forsvarsadvokater har tidligere sagt, at Berlusconi ønsker at anke dommen, der blev afsagt i juli sidste år.  77-årige Berlusconi nægter at have haft sex med Ruby under det, der ifølge anklagere var erotiske fester i Berlusconis hjem uden for Milano, da Berlusconi var premierminister. Appellen vil fokusere på Berlusconis påstand om, at »beskyldningerne er grundløse«, siger hans advokater til nyhedsbureauet ANSA. Berlusconi blev sidste år også idømt et års fængsel for skattefusk, hvilket medførte et exit fra politik for den garvede politiker.",
        "metadata": {
            "source": "https://www.berlingske.dk/internationalt/berlusconi-anker-sag-med-barmfager-mindreaarig",
            "image_url": "https://berlingske.bmcdn.dk/media/cache/resolve/image_x_large/image/26/262681/7072577-italy-polictics-justice-berlusconi-ruby-combo-files.jpg",
            "publication_time": "Torsdag d. 02. januar 2014, kl. 18.55",
            "author": null,
            "related_links": [],
            "attachments": []
        }
    }
}