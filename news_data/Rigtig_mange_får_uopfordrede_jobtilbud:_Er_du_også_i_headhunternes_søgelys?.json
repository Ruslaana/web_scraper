{
    "version": "1.0",
    "document": {
        "id": "https://www_berlingske_dk/dine-penge/rigtig-mange-faar-uopfordrede-jobtilbud-er-du-ogsaa-i-headhunternes",
        "title": "Rigtig mange får uopfordrede jobtilbud: Er du også i headhunternes søgelys?",
        "content": "Jobmarkedet er glohedt. En ny undersøgelse blandt danskere i arbejde viser, at hele 29 procent er blevet forsøgt headhuntet i løbet af de seneste 12 måneder. Det er markant flere end i begyndelsen af året, hvor20 procent i en tilsvarende undersøgelsesvarede, at de havde fået et uopfordret jobtilbud. »Det fortæller lidt om, hvilket jobmarked vi oplever i øjeblikket. Det er også godt i tråd med, at vi skifter job som aldrig før,« siger Kasper Rubæk. Han er ansvarlig for karriereafdelingen i fagforeningen Business Danmark, der har fået undersøgelsen udarbejdet af analyseinstituttet Norstat. Den er gennemført i perioden 4.-8. juni 2022 blandt et repræsentativt udsnit bestående af 1.022 danskere over 18 år. »For få år tilbage var det udpræget specialister, såsom ingeniører og systemudviklere, der blev kimet ned af headhunterne, men henvendelserne har bredt sig som en steppebrand til alle andre faggrupper,« siger Kasper Rubæk. Fagforeningen, der er specialiseret i salg og marketing, får i øjeblikket rigtig mange henvendelser fra medlemmer, der er gået i tænkeboks, fordi de har fået tilbudt et job uopfordret. »Sammen med dem gennemgår vi deres fremtidige ansættelseskontrakter og vilkår. Mange føler sig naturligvis smigret over at få en henvendelse fra en ny arbejdsgiver, og bliver måske ogsålokket med en højere løn, hvilket ikke mindst er fristende set i lyset af den inflation, som lige nu rammer alt og alle,« påpeger Kasper Rubæk. Ifølge Danmarks Statistik steg inflationen i juli 2022 til 9,6 procent, hvilket dermed også er den luns, der er skåret af reallønnen. Såmedmindre din løn er steget tilsvarende eller mere, får du altså betydelig mindre ud af den. Inflation på himmelflugt og mangel på arbejdskraft er derfor to særlig gode argumenter for, atdu skal forsøge at hente en højere løn hjem netop nu. Men selvom det kan virke tillokkende med eksempelvis en større lønpose, er det vigtigt at tænke sig grundigt om. For når først man har sagt ja, er der som regel ingen vej tilbage. Derfor skal man sørge for at have sig selv med i beslutningen og ikke bare handle impulsivt. Særligt når man lige er kommet tilbage fra en dejlig lang sommerferie, kan man godt føle, at man lander i et hamsterhjul, understreger han. »Vores råd til folk, der får en henvendelse fra en bejler, er, at de skal vende alle sten. For græsset er ikke nødvendigvis grønnere på den anden side,« siger Kasper Rubæk. Det er ikke, fordi du skal fraskrive dig ethvert jobtilbud, men tænk over, hvad du har, og hvad du giver slip på – eller hvad du måske kan forhandle dig til i dit kommende job, påpeger han. »Anciennitet er en af de faktorer, som du bør forsøge at få med dig – måske har du seks måneders opsigelsesvarsel – dette kan du med fordel forhandle ind i din fremtidige ansættelseskontrakt for bare at nævne et af elementerne,« siger Kasper Rubæk. Undersøgelsen viser desuden, at headhunterne oftere går efter mænd. I hvert fald svarer 36 procent af mændene, at de har fået et uopfordret jobtilbud, mens det kun gælder 22 procent blandt de kvindelige respondenter. Alder er tilsyneladende også et parameter for headhunterne. I aldersgruppen 18-34 år er 33 procent blevet forsøgt rekrutteret, mens det er 31 procent af dem mellem 35-49 år, 24 procent af de 50-64-årige og 19 procent i aldersgruppen 65-74 år. Der bliver givet flest uopfordrede jobtilbud i Region Midtjylland med en andel på 33 procent, stærkt efterfulgt af Region Hovedstaden, hvor 32 procent har fået en henvendelse om et job. Sandsynligheden for at blive kontaktet af en headhunter er mindst i Region Sjælland. Her er det kun 22 procent, der svarer ja til, at de er blevet forsøgt rekrutteret i løbet af det seneste år. Hvis du gerne vil gøre dig lækker over for headhunterne uden den store indsats, anbefaler Business Danmark, at du finpudser dit cv og lægger det op på diverse jobportaler som Jobindex, Ofir og StepStone samt markerer dig som modtagelig for jobtilbud på sociale medier som LinkedIn. ",
        "metadata": {
            "source": "https://www.berlingske.dk/dine-penge/rigtig-mange-faar-uopfordrede-jobtilbud-er-du-ogsaa-i-headhunternes",
            "image_url": "https://berlingske.bmcdn.dk/media/cache/resolve/image_x_large/image/158/1585328/24185065-.jpg",
            "publication_time": "Lørdag d. 27. august 2022, kl. 12.50",
            "author": "Louise Kastberg",
            "related_links": [],
            "attachments": []
        }
    }
}