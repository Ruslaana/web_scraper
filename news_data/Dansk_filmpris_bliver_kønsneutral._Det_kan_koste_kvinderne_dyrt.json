{
    "version": "1.0",
    "document": {
        "id": "https://www_berlingske_dk/kultur/dansk-filmpris-bliver-koensneutral-det-kan-koste-kvinderne-dyrt",
        "title": "Dansk filmpris bliver kønsneutral. Det kan koste kvinderne dyrt",
        "content": "Den næste uddeling af Bodilprisen kommer ikke til at forløbe som vanligt. I stedet for, at der er en pris til den bedste mandlige og den bedste kvindelige skuespiller, må de nu kæmpe om den samme pris. Ændringen vækker splittelse i filmland. Nanna Frank Rasmussen, der er forperson for Bodilprisens bestyrelse og filmkritiker på Politiken, er begejstret og fortæller, at det har været længe undervejs. Samme entydige glæde er dog ikke at spore hos forperson i Dansk Skuespillerforbund Benjamin Boe Rasmussen. Han mener nemlig, at der er en risiko for, at kvinderne kommer til at betale prisen. »Jeg kan godt være bekymret for, at det kan føre til ulighed i prisuddelingerne, fordi der stadig bliver lavet flere film med mandlige skuespillere i spidsen. Vi skylder også kvinderne at honorere deres arbejde,« siger Benjamin Boe Rasmussen. Skuespilpræstationer afhænger ikke af køn. Så simpelt kan man skitsere baggrunden for de nye kønsneutrale Bodilpriser, fortæller Nanna Frank Rasmussen. Nanna Frank Rasmussen fortæller, at de har lyttet til brancheorganisationer som Dansk Skuespillerforbund i forbindelse med beslutningen. Ændringen kommer ikke alene af hensyn til nonbinære skuespillere (som ikke hører til i én af to traditionelle køn,red.) eller andre, der ikke har følt sig repræsenteret i de kønsopdelte Bodilpriser. Det er heller ikke noget, den gruppe aktivt har efterspurgt. »Men vi håber på at blive endnu mere inkluderende, end vi var før. Hvis der er nogen, som ikke har følt sig spejlet i de to kategorier – den mandlige og den kvindelige – så har de nu mulighed for at blive nomineret til en Bodil,« siger hun. Den del forstår Benjamin Boe Rasmussen, der er forperson i Dansk Skuespillerforbund. »Kunsten er ikke kønnet, og derfor bakker jeg på mange måder op om, at Bodilprisen viser mod og læser rummet. Vi har ofte diskuteret det i bestyrelsen i Skuespillerforbundet, fordi flere af vores medlemmer identificerer sig på en anden måde, end vi traditionelt gør,« siger han. Når filmkritikernes bodilpris uddeles næste gang til foråret, vil flere velkendte kategorier mangle. De er i hvert fald på programmet i anderledes revideret forstand, hvor en opdeling i mænd og kvinder ikke indgår. Skuespilpræstationer er ikke kønnede, siger filmkritiker Nanna Frank Rasmussen, som er begejstret over ændringen.Fold sammenLæs mereFoto: Simon Skipper/Ritzau Scanpix. Benjamin Boe Rasmussen er dog, som nævnt, splittet. Han beskriver det, som om han befinder sig med benene på hver sin isflage, der glider fra hinanden. »Grunden til, at jeg synes, man skal holde fast i opdelingen, er, at der ikke er ligestilling i dansk film. Med de kønsopdelte priser var vi også sikre på, at der altid var både en mandlig og kvindelig skuespiller, som blev belønnet.« Benjamin Boe Rasmussentalte med Berlingsketidligere på året, da Reumertprisen blev kønsneutral. Han var ikke lutter begejstret dengang, men han er faktisk mildnet en smule siden. »Jeg kan mærke både blandt vores medlemmer og i resten af verden, at der er sket noget i den måde, vi taler om køn på. Jeg vil gerne rose både Bodil- og Reumertprisen for at vise modet, men jeg er stadigvæk bekymret for kvindernes position,« siger han. En opgørelse fraDansk Filminstitut fra 2020viser, at 59 procent af hovedrolleindehavere i danske film fra 2016-2019 var mænd. Med den kønsopdelte prisuddeling sikrede man sig, at der hvert år var både en kvinde og en mand, der vandt. Sådan kommer det ikke til at se ud fremadrettet, hvor kun én nomineret får prisen som bedste skuespiller. »Vi er meget opmærksomme på, at vi risikerer, at færre kvinder vinder priser fremover. Simpelthen fordi, der ikke bliver skrevet og lavet lige så mange film med gode interessante kvinderoller, som der gør for mænd,« siger Nanna Frank Rasmussen. Nanna Frank Rasmussen mener imidlertid ikke, at ansvaret for ligestilling af mænd og kvinder i danske film ligger hos anmelderne. Tværtimod. »Vi kan kun tage stilling til det, der ender oppe på lærredet. Vi kan ikke med en pris påvirke det, der bliver skabt. Til gengæld kan vi pirke til branchen og gøre dem opmærksomme på skævvridning mellem kønnene.« Er det ikke et hensyn til en meget lille gruppe, som her får lov til at veje tungere end hensynet til alle de kvindelige skuespillere? »Det er ikke en beslutning, der alene er truffet på grund af et hensyn til den lille gruppe af nonbinære. Det er en større principiel debat om, hvorvidt køn overhovedet skal spille en rolle, når vi vurderer kvalitet.« Nanna Frank Rasmussen tilføjer, at der heller ikke er en kønsopdeling i Bodil-kategorien for bedste manuskript og bedste fotograf. Ved den store Oscar-uddeling, der endnu har en mandlig og kvindelig kategori for bedste hovedrolle og birolle, er der heller ikke en kønsopdeling for bedste instruktør. »Man kan godt vende den om og spørge, hvorfor skuespillere skal have deres køn på slæb, når det ikke er sådan for de fleste andre,« siger Nanna Frank Rasmussen. Mange unge kvinder og piger vokser op med kvindelige skuespillerinder som idoler. Måske især de prisvindende af slagsen. Betyder køn ikke også noget der? »Jo, det gør det, men det er mest, fordi køn betyder noget i vores samfund og vores identitetsdannelse. Spørgsmålet er, om det betyder noget i forhold til at vurdere kvaliteten af en præstation. Der har vi besluttet, at det burde det ikke gøre,« siger Nanna Frank Rasmussen. Benjamin Boe Rasmussen synes, at det er vigtigt med gode forbilleder i filmverdenen. Det handler nogle gange netop om køn. »Det er helt vildt vigtigt, at unge piger kan spejle sig i kvinder, de synes er seje og dygtige, og det ville være ærgerligt at sætte over styr,« siger han. Køber du det argument, at det er et hensyn til en meget lille gruppe, som vejer tungere end hensynet til kvinderne? »Nej, det gør jeg ikke. Den gruppe har vi selvfølgelig i skuespillerforbundet, men det er ikke udelukkende et hensyn til dem. Kunst er ikke en fodboldkamp, og derfor er det ikke for skuespilpræstationernes skyld, at man opdeler i mænd og kvinder,« siger Benjamin Boe Rasmussen. Nanna Frank Rasmussen fortæller, at det mest har været nysgerrige journalister, der har reageret på nyheden. Hun har en forventning om, at diskussionslysten blusser op, når næste uddeling af Bodilpriserne finder sted 15. marts 2025, og prismodtagerne offentliggøres. Det bliver dog ikke med repræsentation eller politik på agendaen. »Jeg kan ikke svare på, hvad de enkelte medlemmer tænker, når de skal nominere og afgive deres endelige stemmer, men udgangspunktet er stadig, at vi stemmer på de bedste præstationer. Det er en demokratisk afgørelse, og i en organisation af journalister og kritikere ville det naturligvis være helt uhørt, hvis nogen forsøgte at styre, hvad medlemmer skal stemme,« siger Nanna Frank Rasmussen.",
        "metadata": {
            "source": "https://www.berlingske.dk/kultur/dansk-filmpris-bliver-koensneutral-det-kan-koste-kvinderne-dyrt",
            "image_url": "https://berlingske.bmcdn.dk/media/cache/resolve/image_x_large/image/185/1855635/24828904-nikolai-lie-kaas-sammen-med-skuespiller-paprika-st.jpg",
            "publication_time": "Fredag d. 08. november 2024, kl. 08.31",
            "author": "Josefine Harboe",
            "related_links": [],
            "attachments": []
        }
    }
}