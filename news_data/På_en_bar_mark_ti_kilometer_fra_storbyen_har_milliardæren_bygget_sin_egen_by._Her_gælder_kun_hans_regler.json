{
    "version": "1.0",
    "document": {
        "id": "https://www_berlingske_dk/arkitektur/paa-en-bar-mark-ti-kilometer-fra-storbyen-har-milliardaeren-bygget-sin",
        "title": "På en bar mark ti kilometer fra storbyen har milliardæren bygget sin egen by. Her gælder kun hans regler",
        "content": "Sorte bræddebeklædte boligæsker, en gruppe skarptskårne længehuse i sølvgråt træ, røde skalmurede blokke og i midten af herlighederne et cirkulært gadekær omkranset af en vidunderlig spiral af BIG-byggede lejligheder, præcis som de kendes fra Dortheavej i København. Marken her nord for Aarhus er som et arkitekturgalleri, en samling af løst forbundne, lave boligprojekter på en mark godt ti kilometer fra »midtbyen« som det jo hedder her i hovedlandet. Tegnestuen Loop fra Aarhus har tegnet de lange, sølvgrå længehuse.Fold sammenLæs mereFoto: Mikkel Berg Pedersen. Bar mark er et begreb, arkitekterne bruger, når de skal beskrive en situation helt uden kontekst – altså helt uden sammenhæng med noget som helst. Ofte er bar markprojekter abstrakte idéprojekter, der udelukkende er udarbejdet som formeksperimenter med øjet mere på arkitekturen end på dens forbindelse til den store omverden. Men nogle gange er en bar mark bare en bar mark. Et helt tomt stykke jord, som man kan bygge på. Fjernt fra alfarvej og uden specielle landskabelige karakteristika. Sådan en bar mark var marken her for ikke så længe siden. Nu er den ï hvert fald i fantasien på vej til at blive til nybyggerbyen »Nye«. Der er foreløbig et letbanestop, der er de nye boligblokke, der er oven i købet en butik, men ud over det er her ikke så meget andet end drømme. De er til gengæld store. BIGs boligspiral er bygget efter samme system, som det tegnestuen udviklede til et projekt på Dortheavej i København.Fold sammenLæs mereFoto: Mikkel Berg Pedersen. Bydelen »Nye« vandt i efteråret Arkitektforeningens og Byplanlaboratoriets »Byplanpris« for sin originale sammenblanding af regnvandshåndtering og socialt fællesskab, så der er grøde herude på den bare mark, hvor købmandsbutikken NYMA er nyeste skud på stammen. I NYMA kan man både få købmandsvarer, økologiske grøntsager, mel fra Aurion, færdigretter, friskbagt brød og en kop god kaffe. NYMA er tænkt helt som købmandsbutikken i de klassiske landsbysamfund. Et sted for både daglige fornødenheder og uformelle møder mellem byens beboere. Ud over kaffe, brød og købmandsvarer er her langborde, gode stole, wi-fi og kølig jazz i behagelige mængder. Det er den aarhusianske ejendomsudvikler Jørn Tækker, der er idémanden bag »Nye«. Tækker, der har tjent milliarder på sine ejendomsprojekter, er noget så sjældent som en idealist i den ellers normalt ultrakyniske ejendomsbranche, og med projektet »Nye« vil han skabe en by, der tager både den klimamæssige og den sociale bæredygtighed alvorligt. I »Nye« kan man kun eje det, der står på husenes sokler. Alt andet er fællesareal og kan derfor anvendes og planlægges, så det i videst muligt omfang kommer fællesskabet til gode. Ting, der burde være ligetil som for eksempel fornuftige løsninger på regnvandsafledning bliver som regel vanskeliggjort af alle de mange lodsejere og matrikelnumre, der skal blive enige om det hele. Det er der ikke noget af i »Nye«, hvor rammerne udstikkes af Tækkers organisation, og det vil i sidste ende sige af den gode Kong Jørn den første af »Nye«. Jørn Tækker lægger nemlig ikke skjul på, at han har personlige ambitioner med sin bydel, og at de ambitioner ikke skal ødelægges af fodslæbende, problemfikserede pessimister. Når folk, der synes at priserne i NYMA er til den høje side, spørger ham, hvornår der kommer et discountsupermarked til »Nye«, er svaret »aldrig«, for sådan et steder»Nye« ikke. I NYMA, der også ejes af Tækker, og derfor slet ikke behøver at give overskud, er man fokuseret på at gøre op med madspild, på at sælge gode, lokalt producerede kvalitetsvarer, og altså på at være et samlingssted for hele byen. Kong Jørn den Første af Nye. Jørn Tækker, der har tjent milliarder på sine ejendomsprojekter vil med nybyggerbyen »Nye« forsøge at få både økonomi, bæredygtighed og fællesskab til at fungere samtidig.Fold sammenLæs mereFoto: Mikkel Berg Pedersen. Historien om »Nye« går næsten tyve år tilbage i tiden. Markerne herude var tidligt udlagt som perspektivområde, og Tækker havde en forhåndsaftale om at købe jorden i små bidder. Da finanskrisen så småt var klinget af, slog han imidlertid til og købte alle 200 hektar. Her skulle byen »Nye« opstå. Det er over tolv år siden i dag, men alligevel er byen kun i sin allermest beskedne vorden. Det tager lang tid at lave fællesskab, fortæller Jørn Tækker – i hvert fald hvis man vil gøre det ordentligt. Der er masser af ejendomsudviklere, der praler af at lave projekter med »social bæredygtighedsprofil«. En profil, der i praksis ikke dækker over mere end et tomt »fælleslokale«. Sådan skulle det ikke være i »Nye«, så Tækker og tegnestuenCebrabrugte år på at udvikle planerne for byen, på at holde møder og workshops og på at interessere sig for, hvad det er, der gør »den forskel, der gør en forskel«, som man siger. En af de afgørende elementer er det, byplanlæggeren Jan Gehl kalder »livet mellem husene«. I alt for mange nye bebyggelser bliver det overladt helt og aldeles til tilfældighederne. Kommunen, eller hvem der nu ejer grundene, sælger store byggefelter fra til ejendomsudviklerne, som så opfører så meget som muligt, så hurtigt og så billigt som muligt, lejer det ud og sælger »projektet« videre som pengemaskine til en pensionskasse. Bygningen ligger så der og råber til sin nabo, og hvad der sker mellem de blokke, som på den måde vokser frem, er der ingen, der bekymrer sig om. Rummet mellem husene er dedikeret til fællesskabet og ejes af byen.Fold sammenLæs mereFoto: Mikkel Berg Pedersen. Sådan skulle det ikke være i »Nye«, og derfor er al jord som nævnt fælles. Det har gjort det muligt at lave en samlet regnvandsløsning for hele byen. En løsning, der leder regnvand fra tagflader og fra jordoverfladen til store opsamlingsbassiner og derfra videre til et rensningsanlæg, hvorfra det bliver pumpet tilbage til byen og brugt til tøjvask og toiletskyl. Den form for konsekvent vandopsamling gør det naturligvis vigtigt at holde jorden så ren og forureningsfri som muligt, igen noget der nemmere lader sig gøre, fordi den tilhører byen og ikke den enkelte bolig. Det er således forbudt at brugeRound Uptil sine altankasser i »Nye«, eller at rense sin cykel på jorden lige uden for hoveddøren. Den slags rigide, men nødvendige regler skaber ofte problemer i en normal andelsforening, men de kan fungere her, fordi jorden mellem husene er fælles, og fordi Jørn Tækker har veto i enhver beslutning. Tækker har intet imod at stille krav til folk. Han ved af bitter erfaring, at fællesskaber altid er i fare for at sande til i regelrytteri og almindelig uenighed. Derfor har han sørget for at få lavet et skarpt og klart regelsæt for »Nye«. I de enkelte boliggrupper har ejere og lejere lige megen indflydelse, og i alle tilfælde er der én mand der har veto, hvis det hele går i hårdknude – gæt selv hvem. I NYMA kan man både få købmandsvarer, friskbagt brød, varm kaffe og en snak med de andre.Fold sammenLæs mereFoto: Mikkel Berg Pedersen. Tækker er en sjælden fugl i ejendomsudviklingsbranchen. En rastløs ildsjæl, en meget kreativ person, drevet af lige dele nysgerrighed, idealisme og økonomisk fornuft. Han fortæller i interview om, hvordan en barndom som uopdaget ordblind har gjort ham meget visuelt orienteret, og måske derfor går han livligt op i både billedkunst og arkitektur. Han sørger for, at kun dygtige arkitekter bliver inviteret til at bygge i »Nye«, og han tager sig selv af udvælgelsen af de kunstnere, der står for udsmykningen af byen. En sådan hyperopmærksomhed på de mindste detaljer giver resultater, og til »Nye«s store held er Tækker en venlig og kvalitetsbevidst bykonge. Han sørger for at der bliver indkøbt højskolesangbøger til alle fællesrummene i byen, og han sørger også for, at de samme rum bliver møbleret med loppefund og møbler med sjæl i stedet for de sædvanlige rækker af ens IKEA-stole, man så ofte møder i »fællesdannmark«. Privatbilisme findes naturligvis – også her, men man er kun garanteret en fast parkeringsplads, hvis man har elbil, og i løbet af en overskuelig fremtid vil der komme en shuttlebus, der forbinder byens forskellige kvarterer. Som beboer i »Nye« er man desuden automatisk med i byens delebilordning, så det er faktisk nemt at bo herude, hvor kragerne vender, også uden egen bil, og med letbanen kan man komme ind til selve Aarhus på cirka 30 minutter. Boligspiralens stablede kasser giver nogle gode variationer i rumhøjderne inde i lejlighederne.Fold sammenLæs mereFoto: Mikkel Berg Pedersen. Tidshorisonten er rolig her i »Nye«. Planen ligger nogenlunde fast, og den er, at »Nye« om cirka tredive år vil være en by med omkring 20.000 beboere. Stor nok til sportsklubber, teaterforeninger og alt det, der var i byerne i gamle dage, og håbet er at disse ting faktisk vil opstå, fordi byen er blevet tænkt og udviklet til fællesskab lige fra begyndelsen. Når man går rundt herude, er det svært ikke at blive revet med. NYMA er nok Jyllands – måske Danmarks – mest hyggelige supermarked, brødet er glimrende, kaffen lige så og hele ideen om at kunne bo her i arkitekttegnet fredsommelighed er meget tillokkende sådan en almindelig formiddag i marts. Det kærligt, men kontant styrede fællesskab er naturligvis et spændende eksperiment, og i fantasien kan man forestille sig hundrede måder, det kan gå galt på. Men man kan også bare satse på at være med og sige ja. Til det nye.",
        "metadata": {
            "source": "https://www.berlingske.dk/arkitektur/paa-en-bar-mark-ti-kilometer-fra-storbyen-har-milliardaeren-bygget-sin",
            "image_url": "https://berlingske.bmcdn.dk/media/cache/resolve/image_x_large/image/165/1656541/24373627-nye.jpg",
            "publication_time": "Lørdag d. 18. marts 2023, kl. 12.58",
            "author": "Holger Dahl",
            "related_links": [],
            "attachments": []
        }
    }
}