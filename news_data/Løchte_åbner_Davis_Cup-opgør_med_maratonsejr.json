{
    "version": "1.0",
    "document": {
        "id": "https://www_berlingske_dk/sport/loechte-aabner-davis-cup-opgoer-med-maratonsejr",
        "title": "Løchte åbner Davis Cup-opgør med maratonsejr",
        "content": "Frederik Løchte Nielsen var ude for lidt af en rutsjebanetur i fredagens tenniskamp mod Yaraslau Shyla fra Hviderusland. I den første singlekamp i Davis Cup-opgøret vandt Løchte 7-5, 6-3, 1-6, 2-6, 7-5 efter tre og en halv times spil i Minsk. Det lignede i begyndelsen en overkommelig opgave for Løchte, som kom foran med 2-0 i sæt, men hviderusseren kæmpede sig flot tilbage i kampen. Yaraslau Shyla udlignede til 2-2 i sæt, og så skulle det hele afgøres i femte sæt. Her var Løchte, der er nummer 426 i verden, en tand bedre end hviderusseren, der rangerer som nummer 543. Danmark er dermed foran med 1-0 i kampe i Davis Cup-opgøret, som finder sted i Europa/Afrika gruppe 2. /ritzau/",
        "metadata": {
            "source": "https://www.berlingske.dk/sport/loechte-aabner-davis-cup-opgoer-med-maratonsejr",
            "image_url": "https://berlingske.bmcdn.dk/media/cache/resolve/image_x_large/image/58/585586/14761754-frederik-lchte-ryger-ud-af-wi.jpeg",
            "publication_time": "Fredag d. 16. september 2016, kl. 13.32",
            "author": null,
            "related_links": [],
            "attachments": []
        }
    }
}