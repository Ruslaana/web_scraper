{
    "version": "1.0",
    "document": {
        "id": "https://www_berlingske_dk/internationalt/baskisk-separatistgruppe-vil-laegge-vaabnene-loerdag",
        "title": "Baskisk separatistgruppe vil lægge våbnene lørdag",
        "content": "Den baskiske separatistgruppe ETA er parat til at lade sig afvæbne fuldstændig. Det oplyser gruppen iet brev til britiske BBC. I brevet fremgår det, at gruppen \"vil lægge alle våben\" lørdag 8. april, efter at det baskiske parlament har krævet, at ETA lader sig afvæbne hurtigst muligt. Gruppen skriver, at den vil aflevere samtlige våben lørdag, men tilføjer i samme forbindelse, at \"fredens fjender\" måske vil blokere processen.  - Afvæbningen er i morgen, skriver gruppen i brevet, der er dateret 7. april, ifølge BBC. I brevet fremgår det desuden, at gruppen vil overdrage hele arsenalet (våben og sprængstoffer) til repræsentanter fra det baskiske civilsamfund. Afvæbningen vil ifølge gruppen ske i den franske by Bayonne, der ligger i den baskiske region i Sydfrankrig. Meldingen fra ETA kommer, efter at lederen af det baskiske regering, Inigo Urkullu, i sidste måned sagde, at gruppen var klar til at overdrage våbnene. Urkullu opfordrede i samme forbindelse til den franske og spanske regering til at være ambitiøse og åbne for en direkte kommunikation med gruppen i forhandlingerne med baskerne.  Den spanske regering afviste dog appellen og krævede i stedet, at gruppen \"blev opløst\" og ville \"forsvinde for evigt\". ETA roser i brevet til BBC de baskiske myndigheder for en \"hård og vanskelig\" proces op til afvæbningen. Samtidig kalder gruppen både Frankrig og Spanien stædige. ETA har tidligere sagt, at den var villig til at lægge våbnene, hvis medlemmerne blev tilbudt amnesti eller forbedrede forhold til gruppens fængslede medlemmer.  Det afviste den franske indenrigsminister, Bruno Le Roux, kategorisk i sidste måned. - Betingelserne for deres afvæbning kan ikke blive genstand for nogen form for forhandling, sagde Le Roux i marts. Allerede i 2011 erklærede gruppen, at den havde opgivet kampen for at etablere en uafhængig baskisk stat i det nordlige Spanien og det sydlige Frankrig. I den forbindelse afleverede gruppen dog kun en andel af dens våbenarsenal til myndighederne. Gruppen har stået bag attentater og bombeangreb i mere end 40 år og menes at være ansvarlig for 829 drab. Gruppen betegnes som en terrororganisation af EU. ",
        "metadata": {
            "source": "https://www.berlingske.dk/internationalt/baskisk-separatistgruppe-vil-laegge-vaabnene-loerdag",
            "image_url": "https://berlingske.bmcdn.dk/media/cache/resolve/image_x_large/image/5/54007/16874356-file-photo-an-old-man-walks-p.jpeg",
            "publication_time": "Fredag d. 07. april 2017, kl. 01.26",
            "author": null,
            "related_links": [],
            "attachments": []
        }
    }
}