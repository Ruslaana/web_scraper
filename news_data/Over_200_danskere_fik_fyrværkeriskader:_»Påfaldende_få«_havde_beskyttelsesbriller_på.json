{
    "version": "1.0",
    "document": {
        "id": "https://www_berlingske_dk/metropol/over-200-danskere-fik-fyrvaerkeriskader-paafaldende-faa-havde",
        "title": "Over 200 danskere fik fyrværkeriskader: »Påfaldende få« havde beskyttelsesbriller på",
        "content": "Dette nytår var det igen flest mænd, der fik fyrværkeriskader. På landsplan kom 210 personer til akut behandling på grund af skader efter fyrværkeri, heraf var 42 alvorlige skader, inklusive ét tragisk dødsfald. Sådan lyder konklusionen fra Ulykkes Analyse Gruppen på Odense Universitetshospital. Der er dog stor forskel på, hvordan skaderne fordeler sig i landets fem regioner. Langt de fleste skader, knap 90 procent, blev forårsaget af lovligt fyrværkeri, og »påfaldende få« af alle de tilskadekomne havde beskyttelsesbriller på – nemlig blot 30 procent. I gruppen af alvorligt tilskadekomne var det omkring 85 procent, der ikke brugte beskyttelsesbriller, lyder det i opgørelsen. Ulykkes Analyse Gruppen laver hvert år en opgørelse over fyrværkeriskader i forbindelse med nytåret, hvor der indsamles data fra alle landets akutmodtagelser. I år står det klart, at der var flest i Region Syddanmark, der blev behandlet for fyrværkeriskader i nytårsdøgnene den 31.december og 1. januar, hvorimod der var færrest i Region Nordjylland. Samtidig afslører opgørelsen også, at især nogle fyrværkerityper forårsagede væsentligt flere skader end andre. Mange af fyrværkeriskaderne er de samme, som man har set i tidligere år. 30 procent af skaderne var øjennære skader, 26 procent var brandsår og en fjerdedel var håndskader. Ud af alle de tilskadekomne var to ud af tre under 26 år. En fjerdedel var børn under 15 år, de 15-17 årige udgjorde 15 procent, mens 23 procent var i alderen 18-26 år. Flest kom til skade på grund af batterier, raketter og bomberør, viser opgørelsen.  Formålet med analysen, som er foretaget på samme vis siden 1995/96, er at forebygge skaderne. Ulykkes Analyse Gruppen fra Odense Universitetshospital bemærker, at der kan forekomme mindre ændringer i opgørelsen. ",
        "metadata": {
            "source": "https://www.berlingske.dk/metropol/over-200-danskere-fik-fyrvaerkeriskader-paafaldende-faa-havde",
            "image_url": "https://berlingske.bmcdn.dk/media/cache/resolve/image_x_large_vertical/image/187/1874764/24863318-nytrsnat-20102011-flere-tusinder-mennesker-var.jpg",
            "publication_time": "Fredag d. 03. januar 2025, kl. 15.32",
            "author": "Marie Bebe",
            "related_links": [],
            "attachments": []
        }
    }
}