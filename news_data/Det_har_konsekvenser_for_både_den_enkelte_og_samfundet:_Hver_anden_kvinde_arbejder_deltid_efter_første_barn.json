{
    "version": "1.0",
    "document": {
        "id": "https://www_berlingske_dk/politik/det-har-konsekvenser-for-baade-den-enkelte-og-samfundet-hver-anden-kvinde",
        "title": "Det har konsekvenser for både den enkelte og samfundet: Hver anden kvinde arbejder deltid efter første barn",
        "content": "Det er to af tidens mest sprængfarlige debatter. Den slags emner, der kan skabe virkelig dårlig stemning, når de diskuteres ved middagsbordet eller ved kaffeautomaten. Fordi de rører ved noget principielt – og noget ømt. Det drejer sig om debatten om danskernes arbejdstid og debatten om kvinder som underskudsforretning i den danske statskasse. En spritny og endnu ikke omtalt analyse fra Dansk Industri samler begge debatter. Analysen viser, at en markant del af de danske kvinder går fra at arbejde fuldtid til deltid, når de får deres første barn. Arbejdsgiverorganisationen har kortlagt arbejdstiden for danske forældre, som har fået deres første barn i 2021, og som arbejdede fuldtid før fødslen. To år senere – i 2023 – var det kun 49 procent af kvinderne, der var tilbage på 37 timer. For mændene var det 83 procent, der var tilbage på fuldtid. Mikkel Haarder, der er underdirektør i Dansk Industris afdeling for uddannelse, forskning og mangfoldighed, var overrasket, da han så resultatet. For selvom den garvede direktør udmærket var klar over, at der er store forskelle på kønnene på arbejdsmarkedet, var forskellen alligevel mere markant, end han havde forudset. Og han mener, at det er et problem. Både for den enkelte og for samfundet. »Jeg har stor forståelse for, at man som familie har brug for at arbejde på nedsat tid i en periode. Men fortsætter man på deltid, så rækker det jo langt ind i fremtiden for den enkelte, fordi det kan betyde lavere løn og lavere pension. Derudover er det trist, hvis vi ikke får de mange dygtige kvinder godt retur på arbejdsmarkedet. For både virksomhederne og for Danmark vil det give det bedste resultat, hvis vi trækker på alle kræfter,« siger han. Da analysen er baseret på forældre til børn født i 2021, har det ikke været muligt at måle på eventuelle effekter af øremærket barsel. For nylig udkom den erfarne og anerkendte økonomiprofessor Nina Smith med en ny bog med titlen »Overskudskvinder«. Her leverer hun og medforfatter Anne-Mette Barfod et defensorat for den frie, arbejdende kvinde. Titlen er skrevet med et glimt i øjet med henvisning til det faktum, at kvinder rent økonomisk – gjort op i kroner og øre – er en underskudsforretning for staten. Det skyldes ifølge Nina Smith nogle strukturer, som kvinder selv kun er delvist herre over. Men topøkonomen mener også, at kvinder kan gøre sig selv en bjørnetjeneste ved at arbejde mindre. »Jeg ser en meget stærk bølge, særligt blandt unge kvinder, der opfordrer hinanden til at leve det nære, bløde liv. At vi skal opprioritere omsorgen, vi skal gå hjemme og tage hånd om os selv og sådan nogle ting. Og det er det, vores bog handler om; at det er sgu ikke særlig smart at gøre det, fordi det fører til underskud for os kvinder. Både i vores eget liv, men også for vores velfærdssamfund,« har Nina Smith udtalt til Jyllands-Posten. Netop konsekvenserne for den enkelte kvinde er en af årsagerne til, at Dansk Industri mener, at kønsforskellen er problematisk. Mikkel Haarder påpeger, at det er i forbindelse med fødslen af det første barn, at kvinders lønsedler begynder at halte efter mænds. Han mener, at analysens resultater er en del af forklaringen. »Det kan jo betyde lavere løn og lavere pension på sigt. Det kan også betyde, at man får et mindre interessant arbejdsliv, selvom det selvfølgelig er sværere at måle,« siger Mikkel Haarder. Han anerkender dog også, at der kan være personlige fordele ved at gå ned i tid, når man får børn. »På det personlige plan kan det selvfølgelig også være rigtig dejligt at bruge mere tid med børnene. Det er bare interessant, at det er altid kvinderne, der gør det,« siger han. Du kalder det interessant, men der er helt sikkert også nogle, der vil sige, at det blot er meget naturligt og ligger til vores biologi, at kvinderne tager mere fra i forhold til børnene? »Jeg skal ikke gøre mig klog på den enkeltes valg. Det har jeg alt for stor respekt for den enkelte families situation til. Men jeg kan bare se, at vi har lavet nogle strukturer i vores samfund, som forstærker nogle tendenser her. Og jeg synes, at det er trist, hvis vi forlænger nogle strukturer, som måske afspejler en fortid, som er anderledes end vores nutid.« Underdirektøren understreger også, at det er godt for børn at blive »udsat for deres fædre«. »Det er jo også grunden til, at vi har været med til at lave øremærket orlov til fædre og medforældre ved overenskomstforhandlingerne. Jeg synes, at vi har et meget kønsopdelt arbejdsmarked, hvor der er nogle meget stærke tendenser til, at mænd og kvinder træffer valg, som er meget stereotype. Det kan da godt være, at man kan flytte på det, hvis incitamenterne er rigtige.« Konkret foreslår Dansk Industri, at loftet over det maksimale beskæftigelsesfradrag bør hæves. Med den aftalte skattereform løftes indkomstgrænsen for beskæftigelsesfradraget fra cirka 435.000 kroner til cirka 455.00 kroner. DI opfordrer Folketinget til at gå videre ad dette spor og hæve det maksimale beskæftigelsesfradrag yderligere, så indkomstgrænsen løftes til cirka 500.000 kroner. Flere af de stemmer, der har talt for en lavere arbejdstid, har sagt, at det skyldes, at de vil prioritere tid med familien og lignende. Det vil et højere beskæftigelsesfradrag vel ikke ændre på? »Nej, det kan du godt sige. Jeg har stor respekt for, at folk tager den slags valg. Det må de grundlæggende selv om. Jeg vil bare konstatere, at hvis vi allesammen gjorde det, så hang regnestykket ikke sammen. Og det skal man altså også have respekt for som samfundsborger, at vi er in it together,« siger Mikkel Haarder. Mikkel Haarder er underdirektør i Dansk Industri.Fold sammenLæs mereFoto: Sif Meincke. Netop betydningen for samfundet har været helt central i debatten om arbejdstid. Ifølge kritikerne er det et brud på samfundskontrakten, hvis man ikke vil gøre sin pligt og arbejde, men man alligevel forventer at nyde godt af de rettigheder, som velfærdssamfundet giver. Dem som mener, at det er godt for børn at spejle sig i arbejdsomme forældre, og at de ikke lider videre skade af at blive hentet kvart i lukketid. På den anden side af debatten står dem, der mener, at det hele er blevet for maskinelt. Som ikke gider vie deres liv til »hamsterhjulet«, men som i stedet vil finde mening gennem bløde værdier. Som mener, at børn ikke er skabt til at være for længe i en institution. I debatten om danskernes arbejdstid bliver der ofte italesat en såkaldt samfundskontrakt: Du skal yde, før du kan nyde. Mikkel Haarder hæfter sig også ved samfundskontrakten. »Vores samfundskontrakt er, at for at det hele løber rundt, så skal vi arbejde. Og der er det ærgerligt, at man vælger at arbejde mindre, når vi kan se, at vi har mangel på arbejdskraft i mange sektorer. Det betyder, at vi har nogle ressourcer, som vi ikke formår at trække på,« siger Mikkel Haarder og tilføjer: »Det er trist.«",
        "metadata": {
            "source": "https://www.berlingske.dk/politik/det-har-konsekvenser-for-baade-den-enkelte-og-samfundet-hver-anden-kvinde",
            "image_url": null,
            "publication_time": "Søndag d. 20. april 2025, kl. 06.10",
            "author": "Mia Gleerup Fallentin",
            "related_links": [],
            "attachments": []
        }
    }
}