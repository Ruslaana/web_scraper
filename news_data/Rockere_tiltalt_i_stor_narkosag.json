{
    "version": "1.0",
    "document": {
        "id": "https://www_berlingske_dk/samfund/rockere-tiltalt-i-stor-narkosag-0",
        "title": "Rockere tiltalt i stor narkosag",
        "content": "Fire bandemedlemmer, der alle sidder varetægtsfængslet, er efter længere tids efterforskning blevet tiltalt for alvorlig narkokriminalitet. Det oplyser politiets enhed Task Force Vest, der blandt andet efterforsker rocker - og bandekriminalitet. Det drejer sig om personer med tilknytning til Black Cobra, et medlem af Hell’s Angels og en person med tilknytning til Bandidos. I forbindelse med efterforskningen er der ifølge politiet beslaglagt »overbevisende mængder af narkotika«. I november sidste år blev der således beslaglagt fire kilo amfetamin og fire kilo hash, mens der i januar i år blev beslaglagt 30 kilo amfetamin, der var nedgravet i Stouby.  Det ene medlem af Black Cobra, der er en af de største indvandrerbander herhjemme, tiltales for besiddelse af 34 kilo amfetamin og fire kilo hash, mens den anden tiltales for besiddelse af 71 kilo amfetamin. Sidstnævntes advokat oplyser til Berlingske Nyhedsbureau, at hendes klient ikke længere har forbindelse til Black Cobra og at han i øvrigt nægter sig skyldig. HA-rockeren tiltales for besiddelse af 5,1 kilo amfetamin, og personen med tilknytning til Bandidos tiltales for besiddelse af fire kilo amfetamin.",
        "metadata": {
            "source": "https://www.berlingske.dk/samfund/rockere-tiltalt-i-stor-narkosag-0",
            "image_url": "https://berlingske.bmcdn.dk/media/cache/resolve/image_x_large/image/84/847810/7416565-bc.jpg",
            "publication_time": "Tirsdag d. 03. juni 2014, kl. 08.53",
            "author": null,
            "related_links": [],
            "attachments": []
        }
    }
}