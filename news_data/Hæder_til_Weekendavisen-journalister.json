{
    "version": "1.0",
    "document": {
        "id": "https://www_berlingske_dk/kultur/haeder-til-weekendavisen-journalister",
        "title": "Hæder til Weekendavisen-journalister",
        "content": "Årets modtagere af Den Berlingske Fonds Journalistpris hører ikke til dem, der fører sig frem på de sociale medier, deres artikler kan ikke linkes på Facebook, de har ingen blogs, og de excellerer ikke i den slags afslørende journalistik, der får en ministre til at falde som træer i stormvejr. Til gengæld skriver Arne Hardis og Hans Mortensen – med medlem af priskomiteen Niels Krause-Kjærs ord – »den slags historier, som bliver citeret i ministerier, på gangene på Christiansborg, mellem journalister, politikere, andre magthavere og almindelige læsere.« Arne Hardis og Hans Mortensen er begge født i 1958 og har begge færdedes som reportere på Christiansborgs gange siden midten af 1990erne, Hardis først for Socialistisk Weekend, Mortensen en årrække på Ekstra Bladet, inden de fandt sammen – og plads til at udfolde sig – på Weekendavisen. Ved siden af har de begge udgivet flere bøger, Arne Hardis bl.a. »Forræderens dagbog – en dansk nazist 1941-45« samt »Idealisten – en biografi om Hans Scherfig«, mens Hans Mortensen bl.a. har skrevet »De fantastiske fire« om Poul Nyrup Rasmussen, Ritt Bjerregaard, Mogens Lykketoft og Svend Auken, »Tid til forvandling« om fornyelsen af Venstre samt »Det, Svend mener, er« - en interviewbog med Svend Auken. I sin tale sammenlignede Niels Krause-Kjær de to prismodtagere med The Muppet Shows gnavne gamle mænd, der altid brokker sig og synes, det er det værste, de nogensinde har set. Ikke fordi de er gamle og gnavne, men fordi de har set det meste før og kan sammenligne med noget, de tidligere har set. »I en tid, hvor Google synes at være blevet den kollektive hukommelse, er sammenhæng, hukommelse, overblik og viden en sjælden mønt,« sagde Krause-Kjær og fortsatte: »Dagens prismodtagere har set det meste. Deres usædvanligt velskrevne artikler er som bouillonterninger, der samler op, giver overblik, indsigt og perspektiv. Deres blikke flakker ikke, når der henvises til Hartlings smalle Venstre-regering eller Agugust-forliget. Og nej, Kartoffelkuren er ikke en ny kogebog til afløsning af stenaldermaden. Hardis og Mortensen afslører sammenhænge. Det kan være både de smukkeste og farligste afsløringer. Og det er under alle omstændigheder de vigtigste.« Den Berlingske Fonds Journalistpris tildeles en person eller et medie, som har ydet en veldokumenteret, imponerende og fornyende indsats i fagets tjeneste. Prisen, der er på 100.000 kroner og ledsages af skulpturen »Avislæseren« skabt af kunstneren Astrid Søe, blev tirsdag eftermiddag uddelt ved en velbesøgt festlighed på Berlingske Media under overværelse af en lang række honoratiores og tidligere års prismodtagere og med underholdning af rapperen Per Vers, der i 2014 modtog Modersmålsprisen for at styrke og udvikle det danske sprog. ",
        "metadata": {
            "source": "https://www.berlingske.dk/kultur/haeder-til-weekendavisen-journalister",
            "image_url": "https://berlingske.bmcdn.dk/media/cache/resolve/image_x_large/image/14/146676/8133456-hardis-mortensen.jpg",
            "publication_time": "Tirsdag d. 06. januar 2015, kl. 16.19",
            "author": "Trine Munk-Petersen",
            "related_links": [],
            "attachments": []
        }
    }
}