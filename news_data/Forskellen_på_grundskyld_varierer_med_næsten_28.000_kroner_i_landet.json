{
    "version": "1.0",
    "document": {
        "id": "https://www_berlingske_dk/oekonomi/forskellen-paa-grundskyld-varierer-med-naesten-28000-kroner-i-landet",
        "title": "Forskellen på grundskyld varierer med næsten 28.000 kroner i landet",
        "content": "Ønsker man at købe ny bolig, kan man med fordel se, hvad den gennemsnitlige grundskyld er i landets kommuner, fordi forskellen er tydelig, og variationen er stor. Nye tal fra Danmarks Statistik viser forskellen i den gennemsnitlige grundskyld, som er blevet betalt i landets 98 kommuner i 2024. I bunden af listen findes Aabenraa Kommune, hvor den gennemsnitlige grundskyld var 2.203 kroner sidste år. Meget anderledes så det ud på toppen af listen, hvor en boligejer i Rudersdal Kommune skulle af med hele 30.731 kroner i gennemsnit. Generelt er det ikke til at tage fejl af variationen. Kommuner i Københavnsområdet og Nordsjælland indtager nemlig top 10-listen over den højeste grundskyld. Det er kommunerne Rudersdal, Hørsholm, Dragør, Lyngby-Taarbæk, Ballerup, Gentofte, Furesø, Helsingør, Allerød og Fredensborg. Her betaler man 17.243 kroner og 30.731 kroner i grundskyld afhængig af, hvilken af de ti kommuner man bor i. I alt er der 29 kommuner, hvor den gennemsnitlige grundskyld for en boligejer er 5.000 kroner eller derunder. Ingen af de kommuner ligger på Sjælland. Det samlede landsgennemsnit for grundskyld er 8.001 kroner for en boligejer, og her er det Odsherred Kommune, som kommer tættest på med 8.121 kroner. Samlet set udgjorde grundskyld 23,2 milliarder kroner i skattekasserne sidste år. Boligejerne stod for 61,3 procent af det beløb, da resten kom fra grundskyld fra andre ejendomstyper som landbrugs-, erhvervs- og udlejningsejendomme. Ifølge Vurderingsportalen er der stor forskel på grundskyldspromillen i landets kommuner. Den laveste grundskyldspromille er på Frederiksberg på 3,1 promille, mens den i Varde er 17,7 promille. De samlede ejendomsskatter udgør under tre procent af det samlede beløb, som blev betalt til skat sidste år. ",
        "metadata": {
            "source": "https://www.berlingske.dk/oekonomi/forskellen-paa-grundskyld-varierer-med-naesten-28000-kroner-i-landet",
            "image_url": "https://berlingske.bmcdn.dk/media/cache/resolve/image_x_large/image/190/1900560/24911047-villakvarter-boliger-hus-huse-villa-villaer.jpg",
            "publication_time": "Fredag d. 14. marts 2025, kl. 20.05",
            "author": null,
            "related_links": [],
            "attachments": []
        }
    }
}