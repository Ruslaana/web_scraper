{
    "version": "1.0",
    "document": {
        "id": "https://www_berlingske_dk/kommentatorer/per-stig-moeller-efter-trumps-sejr-til-folkets-begejstring-oploeses",
        "title": "Per Stig Møller efter Trumps sejr: Til folkets begejstring opløses demokratiet i fuldt dagslys",
        "content": "At al magt i det demokratiske USA nu er samlet hos én mand, ville ikke komme bag på gamle Sokrates. Hans advarsel mod demokratiet skyldtes, at det altid ender med at spille magten i hænderne på en tyran. I betragtning af Donald J. Trumps ord om, hvad han egenmægtigt vil gøre og faktisk nu kan gøre, fordi hans parti har magten i Kongressen og flertallet i Højesteret, synes Sokrates at få ret i, at demokratiet ophæver sig selv. Det så vi i 1930erne og nu i Ungarn og Georgien. I Storbritannien fik Boris Johnson meldt landet ud af EU ved hjælp af løgne og løse påstande. Løgn og løse påstande kendetegner Trump. Han påstår hvad som helst, lyver i et væk, sviner sine modstandere til og skaber had og splittelse. Dermed fanger og fastholder han mediernes opmærksomhed og holder sine modstandere ude af den. Løgnen spærrer ikke hans vej til magten, for, »når politik er fyldt med had og foragt, er løgnen en del af det spændende. Sociale medier er et redskab for al denne løgn, men de skabte den ikke«, forklarer sidste uges Essay i The Economist. Løgnen blev skabt, da Republikanerne i 2004 fabrikerede løgne om John Kerrys krigsindsats i Vietnam, hvorefter han tabte præsidentvalget til George W. Bush. Den mand, der forestod løgnekampagnen mod Kerry, er nu en af lederne af Trumps kampagne. »Mens Demokraterne lod gerontokraterne køre partiet i sænk, tiltrak Trump oligarkerne i form af techgiganterne,« skriver Per Stig Møller. Her ses Trump og Elon Musk.Fold sammenLæs mereFoto: Jim Watson/AFP/Ritzau Scanpix. At løgnen er et middel til at bevare magten, viste George Orwell i »1984«, hvor Big Brother vender op og ned på alle begreber, lyver, manipulerer og spreder had. Det førhen demokratiske samfund er her blevet et »Post Truth«-society. Med Trumps sejr er USA trådt ind i det moderne »Post Truth«-society, hvor sandheden ikke findes, og alt kan påstås på de sociale medier. Som Biden og Harris har Trumps tidligere medarbejdere advaret vælgerne mod hans diktatoriske tendenser. Men det var sikkert for abstrakt, hvorimod den illegale indvandring er konkret. Den lovede Trump at fikse ved at indfange en snes millioner illegale indvandrere og smide dem ud af landet. Dertil skal han vel bruge politiet og nationalgarden, men eftersom intet land vil modtage dem, må han ende med at samle dem sammen i lejre. Den situation forudså Sinclair Lewis i 1935 i sin roman »Det kan ikke ske her«, hvor befolkningsgrupper jages, og demokratiet udarter til et autokrati. Det gør demokratiet også i Philip Roths »Komplottet mod Amerika« fra 2005, hvori den fascistoide Charles Lindberg i 1940 vinder præsidentvalget over Roosevelt og holder USA ude af verdenskrigen. Da han kommer i vanskeligheder, flygter han væk fra USA i en tysk u-båd. Han havde spillet under dække med Hitler. I sin nye bog »War« afslører Bob Woodward forresten, at Trump i de senere år har ført mindst syv telefonsamtaler med Putin. Mens Demokraterne lod gerontokraterne køre partiet i sænk, tiltrak Trump oligarkerne i form af techgiganterne. Til gengæld for deres hjælp skal han forhindre, at de påføres ansvar og reguleringer af den slags, som EU pønser på. »Ved at give al magt til Trump, der allerede har taget magten over Højesteret, har amerikanerne nu betrådt vejen til et eller andet autoritært alternativ til demokratiet,« skriver Per Stig Møller.Fold sammenLæs mereFoto: Asger Ladefoged. I Jack Londons dystopiske roman »Jernhælen« fra 1908 sætter netop en sådan illiberal-kapitalistisk alliance sig på magten og holder folket nede. I Francis Fukuyamas »Historiens afslutning« kan kun islamismen og »et eller andet nyt autoritært alternativ, som måske aldrig er set før i historien« baseret på illiberale doktriner spærre vejen frem mod det globale, liberale demokrati. Måske ramte Fukuyama alligevel ikke helt ved siden af? Ved at give al magt til Trump, der allerede har taget magten over Højesteret, har amerikanerne nu betrådt vejen til et eller andet autoritært alternativ til demokratiet. At noget sådant er ved at ske, frygter Harvard-professorerne Levitsky og Ziblatt i bogen »How Democracies die«, hvori de leverer opskriften på at underløbe demokratiet. For det første skal man underminere valgets legitimitet, hvilket Trump gjorde i 2020 og tydeligvis forberedte sig på at gøre igen. For det andet skal man fremstille sine modstandere som kriminelle. Derfor skulle Hillary Clinton »bures inde«, Pence hænges, og nu skal Liz Cheney skydes. For det tredje skal man støtte sine tilhængeres voldelige optræden. Det gør Trump nu formentlig ved at benåde dem, der er blevet dømt for deres angreb på Kongressen 6. januar 2021, mens det særprægede, amerikanske retssystem aldrig nåede frem til deres bagmand, præsident Trump. Endelig skal modstanderne trues med retsforfølgelse, hvilket selv Joe Biden er blevet. Summa summarum: Til folkets begejstring opløses demokratiet i fuldt dagslys. Just som Sokrates forudså … Per Stig Møller er fhv. udenrigsminister for Det Konservative Folkeparti ",
        "metadata": {
            "source": "https://www.berlingske.dk/kommentatorer/per-stig-moeller-efter-trumps-sejr-til-folkets-begejstring-oploeses",
            "image_url": null,
            "publication_time": "Fredag d. 08. november 2024, kl. 07.50",
            "author": "Per Stig Møller",
            "related_links": [],
            "attachments": []
        }
    }
}