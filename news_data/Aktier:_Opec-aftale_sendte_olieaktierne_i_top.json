{
    "version": "1.0",
    "document": {
        "id": "https://www_berlingske_dk/aktier/aktier-opec-aftale-sendte-olieaktierne-i-top",
        "title": "Aktier: Opec-aftale sendte olieaktierne i top",
        "content": "Samlet steg olieaktierne 3,5 pct. i det fælleseuropæiske Stoxx 600-indeks, mens selve indekset landede 0,4 pct. højere. Flere af indeksets mest stigende aktier skulle da også findes inden for oliebranchen, hvor britiske Tullow Oil var helt i top med sin stigning på 13,3 pct. Italienske Saipem steg 9,1 pct. og landede på en andenplads.  Tendensen var særligt tydelig i Norge, hvor eliteindekset OBX blev løftet med 1,4 pct. som følge af stigende aktier inden for energisektoren, efter at Opec-medlemslandene blev enige om at mindske den daglige olieproduktion fra 33,6 mio. tønder til 32,5 mio. Prisen på en tønde Nordsøolie ramte 50 dollar mod omkring 47 dollar, inden nyhederne fra mødet i Wien begyndte at drysse. »Oliepriserne driver fremgangen i dag,« siger Stuart Samuels, handler ved Oppenheimer Europe, til Bloomberg News. »Jeg vil være tilbøjelig til at tage noget gevinst hjem. Weekendens afstemning i Italien er vigtigere«, fortsætter han.  Han henviser til forfatningsafstemningen om magtfordelingen i Italien, der skal kunne hjælpe til en rekapitalisering af Støvlelandets hårdt pressede banker. I Storbritannien steg FTSE-indekset med 0,2 pct. De franske eliteaktier i CAC 40 ramte 0,7 pct. højere, mens tyske DAX lukkede 0,1 pct. højere. ",
        "metadata": {
            "source": "https://www.berlingske.dk/aktier/aktier-opec-aftale-sendte-olieaktierne-i-top",
            "image_url": "https://berlingske.bmcdn.dk/media/cache/resolve/image_x_large/image/17/176521/15625784-asia-oilstorage.jpg",
            "publication_time": "Onsdag d. 30. november 2016, kl. 17.56",
            "author": null,
            "related_links": [],
            "attachments": []
        }
    }
}