{
    "version": "1.0",
    "document": {
        "id": "https://www_berlingske_dk/internationalt/medie-trumps-tidligere-bud-paa-en-justitsminister-har-betalt-flere",
        "title": "Medie: Trumps tidligere bud på en justitsminister har betalt flere kvinder for sex, herunder 17-årig pige, afslører ny rapport",
        "content": "For lidt over måned siden var han Donald Trumps bud på USAs næste justitsminister. Men siden da har Matt Gaetz ikke ligefrem haft vind i sejlene. Rygterne om og beskyldningerne mod det tidligere republikanske kongresmedlem har været mange. Blandt andet skal Gaetz have deltaget i ulovlige aktiviteter, blandt andet ved at betale for sex og ulovlige stoffer, lød en af anklagerne. De mange beskyldninger og rygter fik i november Matt Gaetz til attrække sig som kandidattil justitsministerposten. Men nu er der nyt fra det etiske udvalg i Repræsentanternes Hus, skriver flere amerikanske medier. Af en lækket foreløbig rapport fremgår det nemlig, at Matt Gaetz skal have brugt titusindvis af dollar på at købe sex og narkotika af forskellige kvinder på mindst 20 forskellige tidspunkter. Det skriver blandt andreThe New York TimesogCNN, der begge beretter, at de har fået indsigt i den lækkede rapport. Desuden konkluderes det, at Matt Gaetz i 2017 skal have betalt en 17-årig pige for sex. »Komiteen har fundet væsentlige beviser for, at medlem af Repræsentanternes Hus Gaetz overtrådte Husets regler og andre etiske regler, der forbyder prostitution, seksuelt samkvem med mindreårige, brug af ulovlige stoffer, uacceptable gaver, særlige fordele eller privilegier og obstruktion af Kongressen,« står der blandt andet ifølge CNN i rapporten. Matt Gaetz har gentagne gange nægtet at have begået nogen forseelser. »Jeg haraldrighaft seksuel kontakt med nogen under 18 år,« skrev han ifølge CNN så sent som i sidste uge på X. Desuden hævder han, at enhver påstand vil blive modbevist, hvis den ender i retten. For lidt mere end en måned siden var Matt Gaetz kandidat til at blive USAs næste justitsminister.Fold sammenLæs mereFoto: Erik S. Lesser/EPA/Ritzau Scanpix. Ifølge den lækkede rapport skal Matt Gaetz i en periode fra 2017 til 2020 have betalt over 90.000 dollar til 12 forskellige kvinder for at have sex med ham. Betalingerne var tilsyneladende knyttet til seksuel aktivitet og indtagelse af forbudte stoffer, rapporterer tv-stationen CBS News. Det er i strid med lovene i Florida, hvor Gaetz har bopæl. Betalingerne drejer sig blandt andet om en tur til Bahamas i 2018, hvor Gaetz ifølge rapporten skal have haft seksuelle relationer til flere kvinder – herunder én, der beskrev rejsen som »betalingen« for sex. Turen til Bahamas var ifølge rapporten ikke et enkeltstående eksempel. Ifølge CNN fortæller og bekræfter »næsten hver eneste unge kvinde«, som komiteen har interviewet, at vedkommende blev betalt for sex af Matt Gaetz. Samtlige de kvinder, der har forklaret sig over for det etiske udvalg, har ifølge CBS News sagt, at der var tale om sex med samtykke. Men to af dem har sagt, at de var påvirkede af stoffer og alkohol, og at de derfor ikke var helt klare i hovedet. Rapporten konstaterer også, at Gaetz i perioden fra 2017 til 2019 tog kokain og ecstasy. I juli 2017 skal Matt Gaetz ifølge rapporten to gange have haft sex med en 17-årig pige. Den dengang 17-årige pige oplyste, at hun ikke fortalte Matt Gaetz sin alder, og at han heller ikke spurgte hende. Komiteen modtog heller ingen beviser for, at Matt Gaetz vidste, at hun var mindreårig. Hun fortæller om at have modtaget 400 dollar i kontanter fra Matt Gaetz den aften. Pengene opfattede hun som værende betaling for sex, står der ifølge CBS News i rapporten. Kvinden fortalte også, at hun var påvirket af ecstasy under festen, og at hun så Gaetz bruge kokain. Matt Gaetz har lagt sag an mod Repræsentanternes Hus' etiske udvalg i et forsøg på at forhindre, at rapporten offentliggøres, rapporterer CBS News ifølge Reuters.",
        "metadata": {
            "source": "https://www.berlingske.dk/internationalt/medie-trumps-tidligere-bud-paa-en-justitsminister-har-betalt-flere",
            "image_url": "https://berlingske.bmcdn.dk/media/cache/resolve/image_x_large_vertical/image/187/1872520/24858770-xxx.jpg",
            "publication_time": "Mandag d. 23. december 2024, kl. 16.41",
            "author": "Malthe Håkonssen",
            "related_links": [],
            "attachments": []
        }
    }
}