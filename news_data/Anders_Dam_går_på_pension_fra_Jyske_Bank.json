{
    "version": "1.0",
    "document": {
        "id": "https://www_berlingske_dk/virksomheder/anders-dam-gaar-paa-pension-fra-jyske-bank",
        "title": "Anders Dam går på pension fra Jyske Bank",
        "content": "Jyske Banks markante ordførende direktør Anders Dam går efter knap 34 års ansættelse på pension ved månedens udgang. Det oplyser banken mandag morgen. Den 1. oktober 1987 blev han cheføkonom og to år senere, i 1989, underdirektør med ansvar for udviklings- og planlægningsområdet. I 1992 forlod han banken for at blive direktør i Stibo Datagrafik, men midt i 1995 blev han genansat som medlem af bankens koncerndirektion for at kunne efterfølge Kaj Steenkjær som ordførende direktør i 1997. »Det er en enestående erhvervskarriere, der nu lakker mod enden. Anders Dam har været ordførende direktør i godt 26 og medlem af koncerndirektionen i halvdelen af bankens levetid. Han efterlader et betydeligt aftryk på hele den finansielle sektor og på Jyske Bank, der i hans regeringstid er vokset markant og i dag er det næststørste danske pengeinstitut,« siger Jyske Banks bestyrelsesformand, Kurt Bligaard Pedersen, i en kommentar. Ny ordførende direktør bliver den 51-årige Lars Stensgaard Mørch, som tiltræder 1. november. Han blev 1. august 2021 ansat iJyske Banksom direktør med ansvar for forretningsstrategi og har stået som Jyske Banks kronprins. Lars Stensgaard Mørch kom fra Danske Bank, hvor han de sidste 12 år frem til 2018 sad med i den øverste koncernledelse.Han måtte i 2018 forlade Danske Bank i forbindelse med hvidvasksagen. Han har desuden siddet i bestyrelsen for en række finansielle virksomheder, herunder været bestyrelsesformand i Realkredit Danmark og Nordania Leasing. Finanstilsynet har allerede sagt god for, at Lars Stensgaard Mørch kan overtage posten som ordførende direktør. Finanstilsynet skal godkende alle højtstående direktører efter de såkaldte »fit & proper«-regler. For to år siden,i august 2021, afviste Finanstilsynet på dramatisk vis Lars Stensgaard Mørch, som allerede dengang blev anset som Jyske Banks kronprins, når Anders Dam en dag ville forlade sin post. Kurt Bligaard Pedersen har ros til den nye ordførende direktør. »Han har på kort tid opnået store resultater i arbejdet med bankens strategi, ikke mindst i forbindelse med overtagelsen af Handelsbankens danske aktiviteter. Vi vil drage stor nytte af hans indgående kendskab til den finansielle sektor, hans kundeforståelse og hans stærke ledelsesmæssige og strategiske evner,« siger han. Investeringsøkonom Per Hansen fra Nordnet kalder »den dobbelte udskiftning med en indskifter« for »en helt naturlig udvikling«. »Det er en relativt kort overgangsperiode efter annonceringen. Den korte tid skyldes formentlig, at Jyske Bank blot har ventet på, at Lars Mørch, som bliver ny administrerende direktør, ville »fit & proper«-godkendt,« siger Per Hansen. Også bankdirektør Per Skovhus forlader Jyske Banks koncerndirektion og går på pension. Det vil ske i løbet af første halvår 2024. Den 64-årige Per Skovhus har siden 1. september 2013 siddet i direktionen med kredit og erhverv som sine ansvarsområder. Bankens bestyrelse er nu gået i gang med at finde hans afløser. »Annonceringerne giver Lars Mørch mulighed for at være med til at ansætte en kredit-/erhvervsdirektør eller måske at gentænke hele holdopstillingen. Ud over de nævnte er Niels Erik Jakobsen med fødselsattest i 1958 også i spil med hensyn til en snarlig pensionering,« siger Per Hansen fra Nordnet.",
        "metadata": {
            "source": "https://www.berlingske.dk/virksomheder/anders-dam-gaar-paa-pension-fra-jyske-bank",
            "image_url": "https://berlingske.bmcdn.dk/media/cache/resolve/image_x_large/image/172/1724147/24544588-anders-dam-slutter-som-ordfrende-direktr-i-jyske.jpg",
            "publication_time": "Mandag d. 09. oktober 2023, kl. 08.28",
            "author": "Thomas Breinstrup",
            "related_links": [],
            "attachments": []
        }
    }
}