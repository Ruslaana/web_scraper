{
    "version": "1.0",
    "document": {
        "id": "https://www_berlingske_dk/karriere/den-kraeftsyge-kaempe-fra-irland",
        "title": "Den kræftsyge kæmpe fra Irland",
        "content": "LONDON:Han regnes som Irlands dygtigste politiker, og han har i hvert fald gjort, hvad han kunne for at undgå en statsbankerot i sit land. Siden den lammende globale finanskrise satte ind i efteråret 2008 og sendte den tidligere »Keltiske Tiger« til tælling, har Irlands 51-årige finansminister, Brian Lenihan, gennemført tre store sparerunder på under to år. Den fjerde lancerer han om få uger, og Brian Lenihan havde håbet, at det var nok til at undgå, at Irland måtte reddes af EU. Men Brian Lenihan og premierminister Brian Cowen har nu endegyldigt givet efter og direkte bedt om at modtage den EU-støttede redningspakke, som EU har presset på for af frygt for yderligere valutakrise i eurozonen. Brian Lenihans kamp for at redde Irland fra den totale økonomiske ruin må aftvinge en vis respekt. Ikke blot fordi de gigantiske nedskæringer er stærkt upopulære i Irland og har givet ham mange verbale tæsk. Men også fordi han selv er ude i en daglig kamp for at overleve. I en personlig erklæring den 4. januar i år bekræftede han efter flere dages medie­spekulationer om hans helbred, at han led af en farlig form for kræft, men at han ville fortsætte som finans­minister, alt imens han modtog behandlinger. Men ikke blot selve nyheden om hans kræft chokerede folk i Irland. Faktisk var det mere måden, at historien i første gang kom ud på, der ophidsede irerne. Hans helbred blev et emne i offentligheden fra den 26. december 2009, da TV3 i Dublin i en udsendelse påstod, at finansministeren havde kræft i bugspytkirtlen. En kræftform som ofte fører til døden. TV-stationen gav ham 48 timer til at kommentere på historien og informere sin familie, inden stationen ville bryde historien. Stationen forsvarede sig med, at det havde »interesse for offentligheden«, at manden, som skulle styre Irland gennem de økonomiske skær, var dødssyg. Indtil for få år siden var det at få konstateret kræft et så sensitivt og privat emne i det katolske Irland, at det næsten var en synd at nævne ordet offentligt. Derfor var raseriet mod TV3 voldsomt. Da Brian Lenihan selv gik ud med sin erklæring, sagde han også, at han gerne ville have haft mere tid til at fortælle sin familie og sine venner om sin alvorlige sygdom, som han først havde fået konstateret lige op til jul. Premierminister Brian Cowen opfordrede ham trods den alvorlige sygdom til at fortsætte det tunge arbejde med at redde Irlands økonomi, og det sagde han ja til efter at have talt med sine læger. Hvis han overlever, vurderes Brian Lenihan også at være den mest oplagte fremtidige leder af landet fra den Fianna Fail-ledede regering. Han kommer fra et af Irlands største politiske dynastier. Hans afdøde far, som også hed Brian Lenihan, var medlem af den tidligere regering og var minister i over 25 år. Flere andre nære familiemedlemmer har også tjent som ministre. Selv har Brian Lenihan faktisk kun været minister de seneste tre år. Det første år som justitsminister, de seneste to år som finansminister. Til gengæld har han skulle takle langt større udfordringer end alle andre ministre. Blandt andet har han holdt sig gående ved altid at gå rundt med rå hvidløg i lommen, som han ses tygge næsten konstant, fordi det skulle være godt for blod­tilførslen og helbredet i det hele taget. Således mødte han også en sen aften i efteråret 2008 op hjemme hos den irske økonomen og TV-vært, David McWilliams, med et helt bundt hvidløg i hånden. Mødet blev sidste år genstand for en hidsig debat mellem de to, da David McWilliams valgte at omtale det i en bog. Økonomen og TV-værten hævdede, at finansministeren helt opgivende var kommet til ham for at søge råd, da han ikke anede, hvad han skulle stille op efter finanskrisen, der førte til det store kollaps i det britiske boligmarked, selve lokomotivet i den irske økonomi. Mens Brian Lenihan tyggede løs på sine rå hvidløg og fik stor opmærksomhed af David McWilliams' labrador, der hoppede op af ham, modtog ministeren master class-undervisning i styring af økonomi, ifølge den kendte TV-vært og økonom. David Lenihan hævdede til gengæld, at mødet handlede om, at David McWilliams længe havde plaget ham om at blive hans specialrådgiver. Sandheden om mødet får irerne givetvis aldrig.",
        "metadata": {
            "source": "https://www.berlingske.dk/karriere/den-kraeftsyge-kaempe-fra-irland",
            "image_url": "https://berlingske.bmcdn.dk/media/cache/resolve/image_x_large/image/44/446273/3312764-brian-lenihan.jpg",
            "publication_time": "Fredag d. 19. november 2010, kl. 09.46",
            "author": "Michael Bjerre",
            "related_links": [],
            "attachments": []
        }
    }
}