{
    "version": "1.0",
    "document": {
        "id": "https://www_berlingske_dk/virksomheder/business-update-novo-nordisk-jagter-rig-laeges-milliarder",
        "title": "Business-update: Novo Nordisk jagter rig læges milliarder",
        "content": "Kære Berlingske-læser. Det er blevet mandag og tid til ugens første Business Update fra nærværende erhvervsredaktion, der giver dig en overflytning over en række af dagens historier om økonomi og erhvervsliv. Mens Warren Buffett sælger massivt ud af sin aktiebeholdning, bød mandagen også på et lækket dokument, der fritager virksomheder for klimakrav og en læge, som jagtes for milliarder. God læselyst! Vi begynder hos Novo Nordisk, der har fået en dommer til at indefryse midlerne hos en aldeles velhavende læge i Singapore ved navn Huang Zhenhua og et biotekselskab ved navn KBP Bioscience. Novo Nordisk har i sinde at rejse et krav på 830 millioner dollar, svarende til lige under fem milliarder kroner mod både doktor Huang og selskabet. Herunder er 100 millioner dollar på en spærret konto. Det skriverFinans. Novo Nordisk mener, at Huang og selskabet har begået bedrageri ved at have forholdt Novo vigtig information om lægemidlet Ocedurenone, der angiveligt skulle virke mod forhøjet blodtryk, og som Novo Nordisk i 2023 købte rettighederne til. Under et år efter måtte Novo Nordisk erkende, at lægemidlet var for godt til at være sandt. En række forsøg måtte stoppes og Novo Nordisk nedskrev 5,8 milliarder kroner, fordi Ocedurenone kort fortalt ikke virkede. En dommer i Singapore mener, Novo Nordisk har en god sag, og derfor er han gået med til at indefryse alle doktor Huangs aktiver over hele verden. Sagen skal køre videre ved en domstol i New York. EU-Kommissionen barsler med et nyt forlag, som kan få stor betydning for over 2.000 danske virksomheder. Hvis forslaget bliver til virkelighed vil virksomhederne således blive fritaget for en række krav om rapportering af klima, bæredygtighed og ligestilling. Det skriver Finans– og ifølge mediet vil det betyde, at kun omkring 150 virksomheder vil blive omfattet af kravet. De lækkede dokumenter er et udkast til den såkaldte omnibus-pakke, der skal gøre rapporteringsarbejdet mindre byrdefuldt og styrke EUs konkurrencekraft. Og hos Dansk Industri, der længe har advokeret mod kravene, vækker udspillet begejstring. »Det er blevet for komplekst, det er blevet for stort, og der er for mange byrder forbundet med det,« siger erhvervs- og medlemsdirektør Emil Fannikke Kiær om de nuværende rapporteringskrav. Den 94-årige verdensberømte investor Warren Buffett har i løbet af sidste år solgt massivt ud af sin aktiebeholdning. Så meget, at hans holdingselskab Berkshire Hathaway aldrig har haft en større kontantbeholdning end nu. Det skriverBørsen. Konkret er Buffetts kontantbeholdning steget fra 167 milliarder dollar ved udgangen af 2023 til 325 milliarder kroner ved udgangen af september 2024. Derudover tyder rigmandens udmeldinger ifølge Børsen på, at beløbet kun har vokset sig større og større sidenhen. Historisk har Warren Buffett på to yderst interessante tidspunkter valgt at have en meget stor andel af kontanter i sit selskab. Første gang var i slutningen af 1990erne op tildotcom-boblen, anden gang var i årene op til den globale finanskrise i 2008 og 2009. A: Apple stopper ekstra databeskyttelse efter britisk krav om at få adgang IPhone-producenten nægter at give myndighederne en bagdør ind til lagrede brugerdata, som end ikke Apple selv har adgang til. I stedet er der nu truffet en opsigtsvækkende beslutning. Læs artiklen her. B: Verdens største kryptotyveri: Hackere stjæler for 10,7 milliarder kroner Trods stor sikkerhed lykkedes det hackere at slå til, mens kryptobørs i Dubai var ved at flytte penge over for at dække den løbende handel. Læs artiklen her. C: Bilgiganter klar med masser af nye hybrid- og benzinbiler – giver bedre indtjening end elbiler Der er stadig for lidt salg i elbiler i de fleste lande, og da de er dyrere at fremstille, vælger bilproducenterne at lancere en lang række nye benzin- og hybridbiler i år. Læs artiklen her. Tak, fordi du læste med!",
        "metadata": {
            "source": "https://www.berlingske.dk/virksomheder/business-update-novo-nordisk-jagter-rig-laeges-milliarder",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893202/24897482-novo-nordisk-mener-at-en-lge-i-singapore-ved-nav.jpg",
            "publication_time": "Mandag d. 24. februar 2025, kl. 16.53",
            "author": "Tobias Lind Larsen",
            "related_links": [],
            "attachments": []
        }
    }
}