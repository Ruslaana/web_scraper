{
    "version": "1.0",
    "document": {
        "id": "https://www_berlingske_dk/virksomheder/kinesisk-vind-komet-paa-det-amerikanske-marked",
        "title": "Kinesisk vind-komet på det amerikanske marked",
        "content": "United Power har solgt seks møller af hver 1,5 megawatt til et projekt i den sydlige del af Texas. Det er en vindmøllepark, der udvikles af Colorado-baserede Revolution Energy, skriver Recharge News. Ifølge general manager hos Revolution Energy, Tibor Hegedus er der tale om en første fase, som ventes færdiggjort hen mod afslutningen af året. Hvorvidt Revolution Energy vil forsætte med nye projekter vil ifølge Hegedus afhænge af igangværende federale politikker, herunder om Kongressen vil forlænge den såkaldte PTC-ordning, der i nuværende form løber til udgangen af 2012. Det kinesiske vindmølleselskab har gjort lynkarriere i branchen, og har siden sin stiftelse i 2007 allerede formået at placere sig som verdens tiende største vindmølleselskab. Ifølge opgørelser fra brancheanalysehuset BTM Consult leverede Guodian United Power således 1643 megawatt i 2010, hvilket svarer til en global markedsandel på 4,2 procent. Top 10 listen toppes af Vestas med en global markedsandel på 14,8 pct. Goudian United Power er 70 procent ejet af Guodian Technology. Resten ejes af China Longyuan Power Group, der har investeret kraftigt i udvikling af vindmølleprojekter.",
        "metadata": {
            "source": "https://www.berlingske.dk/virksomheder/kinesisk-vind-komet-paa-det-amerikanske-marked",
            "image_url": "https://berlingske.bmcdn.dk/media/cache/resolve/image_x_large/image/37/378719/4289320-guodianunitedpower_business.jpg",
            "publication_time": "Mandag d. 20. juni 2011, kl. 15.50",
            "author": null,
            "related_links": [],
            "attachments": []
        }
    }
}