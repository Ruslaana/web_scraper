{
    "version": "1.0",
    "document": {
        "id": "https://www_berlingske_dk/aok/pelle-hvenegaard-kaempede-seks-aar-for-at-blive-far-jeg-har-proevet-nok-nedture",
        "title": "Pelle Hvenegaard kæmpede seks år for at blive far: »Jeg har prøvet nok nedture til at kunne sige, jeg ved, at jeg kan«",
        "content": "Pelle Hvenegaard trykker på den lille fjernbetjening, og kliklyden giver udtryk for, at bilen er åben. Vi hopper ind i hans store Range Rover og sætter kurs mod Refshaleøen, for han vil vise sin båd, der på nuværende tidspunkt har bopæl der. Om sommeren har han den liggende i kanalen lige ude foran sin lejlighed på Christianshavn. En »flydende udestue med swimmingpool«, som han selv beskriver det. Undervejs siger han pludselig: »Du skal virkelig nyde at køre i denne bil. Vi bliver nok nødt til at sælge den. Vi har tømt kassen.«  Vi er taget ud på Refshaleøen, fordi historien starter her. I sommeren 2010 mødte Pelle Hvenegaard en kvinde ved navn Caroline. Hun skulle vise sig at blive kvinden i hans liv. De mødtes første gang på en blind date. Hun var inviteret på en sejltur i hans båd med koldskål og dåsebajere. Dagen efter flyttede hun praktisk talt ind i hans lejlighed på Christianshavn. Her vidste de ikke, at det skulle tage seks år at blive forældre. Da det endelig lykkedes at få en lille sydafrikansk pige i efteråret 2016, startede ønsket om at kunne holde fri i hvert fald et år for at hellige sig tid med datteren. Det har kostet på opsparingen, men har været en vigtig og langt fra bekymrende prioritering, der for Pelle Hvenegaard har været det hele værd.  For den tidligere skuespiller, TV-vært og nu forfatter var det vigtigt at blive far. Da han var sidst i 20erne, begyndte han at mærke et tomrum og et savn. Et savn, der for ham var let at identificere. Det handlede om at finde meningen med livet. Det handlede om at blive far. »Jeg er ikke religiøs, og jeg har hverken et kunstnerisk eller et politisk kald. Det er i hvert fald ikke kaldet. Det var for mig at blive far,« siger Pelle Hvenegaard, der i dag er 42 år. Pelle Hvenegaard udgiver sin bog »Kære Zoe Ukhona« om sin kamp om at blive far den 12. april.Fold sammenLæs mere Livet føltes på daværende tidspunkt tomt for ham, og det var der flere grunde til. Men en af de helt store årsager var en fortid præget af store forventninger. I en alder af bare 12 år blev Pelle Hvenegaard berømt for titelrollen i Bille Augusts Oscar-vindende film »Pelle Erobreren«. Han fik derefter en statuette for, at han var Europas bedste unge skuespiller, og derfra gik det stærkt. Det blev en drøm for den lille barnestjerne at blive en stor skuespiller. En hollywoodstjerne. Men han oplevede, at drømmen pludselig overhalede ham indenom, da han var i starten af 20erne og var taget til Los Angeles for at forfølge drømmen om at slå igennem i USA. »Jeg var lige ved at få den samme agent som Cate Blanchett, og jeg fik en masse manuskripter stukket i hånden. Jeg havde frit valg på alle hylder. Jeg stod med en masse muligheder, som ikke var et resultat af hårdt arbejde. Jeg havde muligheden for at få en karriere som filmskuespiller. Men jeg kunne ikke leve op til det, for jeg havde ikke noget fundament eller erfaring. Jeg brækkede halsen på det,« siger Pelle Hvenegaard.  Berømmelsen og mulighederne blev for meget for Pelle Hvenegaard. Han følte dengang, at han blev sat op på en piedestal for noget, han ikke kunne leve op til. »Jeg fik præstationsangst i virkelig høj grad. Én ting er at gå med en drøm, men når der pludselig er nogle, der kommer og siger »scenen er din«, kunne jeg mærke, at det var lettere bare at gå rundt og drømme. Jeg havde ingen erfaring, og det påvirkede i den grad mit selvværd. Jeg havde bare et label som Europas bedste unge skuespiller, men jeg var en tom skal.« FAKTABlå bogFødt 29. august 1975 i København.Uddannet journalist fra Syddansk Universitet i Odense i 2003.Gift med Caroline Gullacksen Hvenegaard.Far til Zoe Ukhona, adopteret fra Sydafrika i 2016.Fik sin skuespillerdebut som 12-årig i rollen som Pelle i Bille Augusts film »Pelle Erobreren« fra 1987.Beskæftigede sig første gang med TV, da han lavede »Rundfunk« på TV2 i to og et halvt år under sin praktik.Har lavet fjernsyn både foran og bagved kameraet i 15 år.Har været vært på flere TV-programmer blandt andet »Kebab TV«, »Dagens Mand« og senest »Spartan Danmark«.Startede i 2016 sit eget app-firma »Addies«, der skulle forene reklamer og quiz, men som nu er lukket ned igen.Aktuel med bogen »Kære Zoe Ukhona« der udkommer på ChriChri Journal i samarbejde med People’s Press 12. april 2018.FOLD UD Født 29. august 1975 i København. Uddannet journalist fra Syddansk Universitet i Odense i 2003. Gift med Caroline Gullacksen Hvenegaard. Far til Zoe Ukhona, adopteret fra Sydafrika i 2016. Fik sin skuespillerdebut som 12-årig i rollen som Pelle i Bille Augusts film »Pelle Erobreren« fra 1987. Beskæftigede sig første gang med TV, da han lavede »Rundfunk« på TV2 i to og et halvt år under sin praktik. Har lavet fjernsyn både foran og bagved kameraet i 15 år. Har været vært på flere TV-programmer blandt andet »Kebab TV«, »Dagens Mand« og senest »Spartan Danmark«. Startede i 2016 sit eget app-firma »Addies«, der skulle forene reklamer og quiz, men som nu er lukket ned igen. Aktuel med bogen »Kære Zoe Ukhona« der udkommer på ChriChri Journal i samarbejde med People’s Press 12. april 2018. Drømmen var blevet til »en uoverkommelig mur af andres forventninger«. Det sortnede pludselig for Pelle Hvenegaard, og han overvejede at gøre en ende på det hele, så han kunne få fred for andres forventninger til ham. En tanke, der skræmte ham og fik ham til at tage hjem fra USA. Noget tid efter lå Pelle Hvenegaard søvnløs en nat og fortalte sin daværende kone om morgenen, at han ikke skulle være skuespiller. »Det var en kæmpe lettelse at tage den beslutning. Det var helt rigtigt, og det var en befrielse. Nærmest som jeg forestiller mig nogen, der har undertrykt deres homoseksualitet, og så tager springet, må have det. Men så stod jeg der og skulle finde ud af, hvad jeg skulle i stedet for. Et tomrum. Ligesom et langvarigt parforhold, der pludselig stopper.«  Oplevelsen af, at folk dengang kiggede på ham og havde forventninger til ham, gjorde det svært at følge en naturlig udvikling gennem teenageårene, hvor Pelle Hvenegaard skulle forsøge at skabe en personlighed. »Jeg blev på en måde berøvet den uskyldighed, som teenageårene skal være indhyllet i. Der skulle jeg have lov til at rende rundt og slaske med mine lange arme. Der skulle alt være muligt, i hvert fald hvis det stod til mig. Det er også det, jeg gerne vil give min datter i dag. En stol-på-dig-selv-tilgang. Det er det vigtigste.« Da Pelle Hvenegaard var i midten af 20erne, tog han beslutningen om at stoppe skuespilkarireren.Fold sammenLæs mere Afslutningen på skuespillerkarrieren var begyndelsen på det, der skulle blive et helt nyt kapitel i hans liv. I samme omgang gik Pelle Hvenegaard fra sin daværende kone og flyttede fra sin trygge base i København for at starte på journalistuddannelsen. Men der sad han så. På et lille, lejet værelse på Fyn i gang med et studie med studiekammerater, han ikke følte, han havde meget til fælles med. »Jeg sad bare der og tænkte »fuck«. Jeg var jo gift, og jeg havde en masse ting kørende for mig, inden jeg kastede det hele på gulvet.« Selv banale opgaver på studiet blev uoverskuelige for Pelle Hvenegaard, og det føltes som den nemmeste løsning bare at give op og droppe studiet, men til hans held lå redningen i en underviser og en studiekammerat. De tog ham i nakken og hjalp ham igennem. Han kom i praktik på TV2s ungdomsprogram »Rundfunk«. Her var han i to et halvt år og kunne pludselig mærke følelsen af at brænde for noget. Han fandt sig selv rent arbejdsmæssigt. Samtidig fik han en ny lejlighed i København midt i boligmarkedets eksplosion og begyndte langsomt at finde brikkerne igen og få stykket livet sammen. I 2006 fik han sin første værtsrolle på »Kebab TV« på TV2 Zulu, og to år efter begyndte han at lave det populære datingprogram »Dagens Mand« på TV2, hvor han også endte som vært og blev anerkendt for sit arbejde. »Anerkendelsen føltes her rigtig i forhold til den, jeg oplevede, i forbindelse med »Pelle Erobreren«. Det var noget, jeg havde arbejdet mig frem til. Det hvilede jeg i, og det kunne jeg godt møde verden med.« Pelle Hvenegaard blev uddannet journalist fra Syddansk Universitet i Odense i 2003.Fold sammenLæs mere Langsomt fik han følelsen af »at være mere hel«. Så hel, at han begynde at mærke savnet efter det, der skulle vise sig ikke at være helt ligetil. At blive far. Efter den første date i båden fandt Pelle Hvenegaard og hustruen hurtigt ud af, at de begge var begejstret for ideen om at adoptere et barn. For parret kunne det være fantastisk at få biologiske børn og have et adopteret barn samtidig. Et ønske, de havde længe inden, det gik op for dem, at de ikke var i stand til at få børn på naturlig vis. For Pelle Hvenegaard opstod ideen om at adoptere efter at have rejst meget i dele af verden, hvor man kan opleve børn uden forældre og børn, der bor på gaden. Pelle Hvenegaard og hustruen, Caroline, var igennem 11 fertilitetsforsøg og tre års adoptionsventetid, før det lykkedes at blive forældre.Fold sammenLæs mere »Det har hele tiden været et ønske at adoptere en dag. Det er forkert, at nogle børn lever uden forældre eller på gaden, når jeg har et overskud af kærlighed, rum og økonomi. Der er måske mange, der skal sluge, at de bliver nødt til at adoptere, hvis de vil have børn. Vi har bare skullet acceptere, at vi ikke kunne få biologiske børn, men det har aldrig været en overvindelse at skulle adoptere. Tværtimod. Det viste sig bare at blive en nødvendighed.« Noget af det ved at møde et andet menneske, blive forelsket og finde ud af, at man vil have børn sammen, har for Pelle Hvenegaard også været lysten til at opleve ham og hans kone smelte sammen for at se, hvad der kan komme ud af lige præcis de to. Han fortæller, at han tidligere har haft fokus på nogle af sine egenskaber, som han gerne ville have givet videre.  »Jeg har en velfungerende hjerne. Jeg har et godt hoved og har altid haft det nemt i skolen. Det er et ret fedt udgangspunkt for et liv at have en hjerne, der fungerer. Her er der noget genetisk, der spiller ind. Jeg kan se en masse logisk tænkning, som jeg har fra min far og kan genkende hos min lillebror også. Det har jeg tænkt, at jeg gerne ville give mit barn også.« Men for Pelle Hvenegaard har processen med at skulle adoptere, gjort det med arv og miljø en smule lettere. Han fortæller, at han ikke har en tone i livet, hvilket han ville elske, hans barn fik. Og når han reflekterer over det, nævner han, at det vigtigste i livet må være menneskesyn, selvværdsfølelse og humor. Værdier, som han selv har mulighed for at have en påvirkning på. »For mig handler det om at få lov til at være noget for et andet menneske. Nu, hvor vi har adopteret, kan jeg ikke forestille mig, at kærligheden kan blive større eller anderledes, om det så var til biologiske børn. Selv om det har været en vanvittig hård proces, så er det også en gave at have været tvunget til at forholde sig til at skulle have børn så længe, for vi tager ikke helt så meget for givet. Vigtigheden af at få børn er blevet meget klar for os.« »For mig handler det om at få lov til at være noget for et andet menneske. Nu, hvor vi har adopteret, kan jeg ikke forestille mig, at kærligheden kan blive større eller anderledes, om det så var til biologiske børn.«Fold sammenLæs mere Efter 11 fertilitetsforsøg var troen på en graviditet nærmest ikkeeksisterende. Efterfølgende var der tre års adoptionsventetid, før de fik et match. En ventetid, der konstant var præget af usikkerhed over, om det overhovedet ville lykkes at blive forældre en dag. Overlevelsesmetoden har for Pelle Hvenegaard været at fortrænge smerten. »Gennem hele fertilitetsforløbet har det jo været min hustru, Caroline, der har lagt krop til. Hun har nærmest været til stede gennem alle seks år, som det tog at blive forældre. Jeg har haft bedre mulighed for at kunne fortrænge det. Vi har aldrig fået konkluderet, om det er Carolines æg eller min sæd, der er noget i vejen med. Vi har aldrig fundet ud af, hvorfor det ikke virker.« Overlevelsen som par har været at acceptere hinandens måder at tackle smerten på, samtidig med at leve livet på trods. Pelle Hvenegaard og hustruen har udnyttet den lange ventetid med at opleve verden. Alligevel har de på hver rejse medbragt en »åndssvag bagage«. Savnet.  »Vi sidder på en strand i Thailand og forestiller os et barn løbe rundt nede i vandkanten. Caroline har fået lagt æg op, og så får hun pludselig menstruation midt i det ellers skønne scenarie. Der er det sgu lige meget, at vi sidder midt på en paradisø. Der er livet bare ad helvede til.« Ægget havde ikke sat sig fast, og selv om de var privilegeret og havde økonomi til at kunne rejse rundt i verden, føltes det alligevel smertefuldt og meget ensomt for parret. Derfor har det også været vigtigt for Pelle Hvenegaard at skrive sin kommende bog, for de manglede dengang litteratur, de kunne spejle sig i.  »Vi har en historie, og jeg synes, det er en vigtig historie. Jeg håber, den kan hjælpe folk, der går samme situation igennem. Man vil opleve, at bogen er meget ærlig og går meget tæt på, for ingen lærer noget af glansbilleder.« Lige siden Pelle Hvenegaard tog valget om at stoppe skuespilkarrieren og måtte kæmpe med følelsen af tomhed, har han været hjulpet af en bestemt faktor. Overlevelse. Den samme mentalitet har han brugt, da det det også skulle vise sig at være en lang og hård kamp at blive far. »Jeg har aldrig været blind for lykken eller det gode liv. Jeg har vidst, at jeg har været langtfra lykkelig, og det har været en lang kamp at komme derhen. Jeg har taget mange hårde kampe i livet, der har gjort ondt. Men jeg er altid kommet ud stærkere på den anden side. Jeg har prøvet nok nedture til at kunne sige, jeg ved, at jeg kan.«  Der var ingen, der dengang kunne forudsige, hvilken effekt »Pelle Erobreren« ville få på Pelle Hvenegaard. Heller ikke hans forældre. Det var først, da Pelle Hvenegaard fik et tilbud om at blive i USA og udvikle karrieren, at forældrene takkede nej på hans vegne. Men da var skaden allerede sket. Pelle Hvenegaard i rollen som Pelle i »Pelle Erobreren« fra 1987.Fold sammenLæs mereFoto: Scanpix. »Når mine forældre har set, hvor meget jeg har kæmpet i mit liv, tror jeg, de har forbandet »Pelle Erobreren« langt væk. Det er jeg ikke i tvivl om. Mine forældre er ikke ligeglade. De har været der for mig. Vi har bare ramt noget, som ingen kunne forudse og derfor ingen forudsætninger havde for at kunne tackle.« Det var ukendt terræn for Pelle Hvenegaard og forældrene, men han klandrer dem ikke for noget i dag, for hele processen har blot givet ham en bedre forståelse for, hvordan han kan hjælpe sin datter, hvis hun en dag skulle stå i samme situation. »Jeg står i en meget stærkere situation i dag, fordi jeg har været turen igennem. Det kan godt være, det har været hårdt, men det er med til at styrke min rolle som far.« Erfaringen tager han i den grad med sig. Han har truffet en beslutning om at stoppe med at lægge billeder og sjove videoer ud af datteren på sin Instagram-profil, der på kort tid blev meget populær og i dag tæller over 93.000 følgere. Samtidig skulle den lille familie, der altid har rejst meget, have været til Asien hen over vinteren, fordi Pelle Hvenegaard havde fået en idé til et TV-program. Lidt a la »Kurs mod fjerne kyster« bare uden en jordomsejling og som børnefamilie. For hvordan gør man lige det? Ideen blev hurtigt købt, og familien fik faktisk mulighed for at få hele rejsen betalt. Datteren hedder Zoe Ukhona. Zoe betyder »liv« på græsk, og Ukhona betyder »jeg er her« på zulu.Fold sammenLæs mereFoto: Privat/Instagram. »Vi ville kunne leve af det. Rigtig godt endda. Men tingene var ved at eksplodere med Instagram, og vi havde mange overvejelser om, hvad vores datter skulle og ikke skulle. Jeg følte, at hun ikke skulle eksponeres mere, og vi skal derfor til at gå i den anden retning. Det går ikke længere. Selv om vi fik muligheden for rejse, som vi elsker, og tjene en masse penge, så trak vi alligevel stikket.« Det har blot været en af mange prioriteringer at trække sig tilbage, selv om det var attraktivt for Pelle Hvenegaard og familieen at tjene penge på det, de elsker. Det har ligeså været en prioritering at tage fri et år for at skrive en bog om kampen om at blive far. Kassen er nu tom. »Så må vi jo bare sælge bilen og leve af havregryn,« siger han. ",
        "metadata": {
            "source": "https://www.berlingske.dk/aok/pelle-hvenegaard-kaempede-seks-aar-for-at-blive-far-jeg-har-proevet-nok-nedture",
            "image_url": "https://berlingske.bmcdn.dk/media/cache/resolve/image_x_large_vertical/image/101/1014974/20566950-saxo-photo.jpeg",
            "publication_time": "Søndag d. 08. april 2018, kl. 15.55",
            "author": "Astrid Sofie Sturlason",
            "related_links": [],
            "attachments": []
        }
    }
}