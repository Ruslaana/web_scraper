{
    "version": "1.0",
    "document": {
        "id": "https://www_berlingske_dk/sport/skuffet-mourinho-goer-klar-til-angriber-udsalg",
        "title": "Skuffet Mourinho gør klar til angriber-udsalg",
        "content": "Chelseas titeldrømme led et alvorligt knæk, da London-holdet i weekenden tabte lokalopgøret til Crystal Palace. Manager Jose Mourinho var hurtig til at melde ud, at Chelsea nu er ude af kapløbet om mesterskabet, og samtidig lagde han op til en gevaldig oprydning i den offensive del af spillerstaben. - Jeg synes ikke, at det er det rette øjeblik at tale om næste sæson, men det er klart for enhver, at Chelsea vil hente en angriber ind. Fremtiden for de andre angribere? Dem, som bliver, skal konkurrere med den angriber, som vi henter. Og det er normalt, at når sæsonen slutter, så vil de spillere, som ikke får spilletid eller som ikke er tilfredse, foretrække en forandring. Det er også en del af markedet. Vi vil gerne forbedre holdet og spillerne ved at foretage nogle kirurgiske indgreb i transfervinduet, sagde Mourinho ifølge The Guardian.   Det forventes, at Chelsea vil være en af de klubber, som jagter Atletico Madrids stærke angriber Diego Costa. Samuel Eto'os kontrakt udløber, mens spillere som Demba Ba, Fernando Torres og den udlejede belgier Romelu Lukaku med Mourinhos udmelding alle må føle sig usikre på, om de har en fremtid i Chelsea. Mens angriberne således fik med Mourinhos spanskrør i al offentlighed ovenpå det skuffende nederlag til Crystal Palace, havde portugiseren kun ros til overs for sit forsvar. - Jeg vil forsøge at forbedre spillere. Jeg kan ikke, og jeg vil ikke forbedre Ivanovic, Cahill og John Terry. Men der er andre fyre, som jeg må forbedre. Jeg synes, at vi gør det et skridt ad gangen. Men det er ikke nok til at blive mestre, erkendte Mourinho, som altså heller ikke var helt tilfreds med spillere som Andre Schürrle og Eden Hazard efter det skuffende resultat. Trods nederlaget ligger Chelsea stadig på andenpladsen, to point efter Liverpool. Manchester City er treer, yderligere to point efter Chelsea, men har til gengæld to kampe i hånden, så mesterskabet er stadig en åben duel mellem de tre tophold.",
        "metadata": {
            "source": "https://www.berlingske.dk/sport/skuffet-mourinho-goer-klar-til-angriber-udsalg",
            "image_url": "https://berlingske.bmcdn.dk/media/cache/resolve/image_x_large_vertical/image/87/872590/7271030-soccer-england.jpeg",
            "publication_time": "Mandag d. 31. marts 2014, kl. 07.41",
            "author": null,
            "related_links": [],
            "attachments": []
        }
    }
}