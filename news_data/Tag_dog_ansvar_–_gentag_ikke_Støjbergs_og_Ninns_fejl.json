{
    "version": "1.0",
    "document": {
        "id": "https://www_berlingske_dk/kommentatorer/tag-dog-ansvar-gentag-ikke-stoejbergs-og-ninns-fejl",
        "title": "Tag dog ansvar – gentag ikke Støjbergs og Ninns fejl",
        "content": "Det kan godt være, at der ikke er afsløret beviser eller andet, der kan bevæge et folketingsflertal til at fælde en eller flere ministre. Men én ting er sikkert: Det er en kæmpe skandale, at der bruges 19.000 millioner kroner på at aflive alle mink, inklusive avlsdyr, uden lovhjemmel og uden klar lægefaglig anbefaling, når det gælder avlsdyr uden for sikkerhedszonen. Hvordan man end vender og drejer det, er det ministrenes, herunder statsministerens ansvar, at det er sket. Det ulykkelige er, når skylden kastes på embedsmændene, så der må foretages uendeligt pinagtige og kostbare undersøgelser af, hvem, der sagde hvad og hvornår og til hvem. Inger Støjberg pressede først embedsmændene til at gå videre, end loven tillod, hvorefter hun svigtede dem og hævdede, at hun ikke havde presset dem. Hendes forklaring blev hældt ned ad brættet af en næsten enig rigsret, efter at der var brugt ufatteligt med tid og penge på at undersøge sagen i alle detaljer. Havde hun dog bare lagt sig ned, taget ansvaret på sig og sagt undskyld, straks ombudsmanden kaldte hendes handling»særdeles kritisabel«, så havde der jo ikke været så meget at undersøge, og så var hun måske sluppet med det. Det samme med tidligere justitsminister Erik Ninn-Hansen (K), der forsøgte at gøre støttepartierne medansvarlige for ulovlighederne, og derved udløste regeringens afgang og en kostbar rigsret. Havde han da bare lagt sig ned, taget ansvaret på sig og sagt undskyld, straks ombudsmanden kaldte hans handlemåde»overordentlig kritisabel«, så havde han måske tilmed haft æren i behold, og regeringen kunne have fortsat. Det er sjældent selve handlingen, der udløser kritik og straf. Det er næsten altid »the cover up«, forsøget på at smyge ansvaret af sig, der udløser offentlig forargelse og rettergang. Selv, hvis ministeren ikke vidste alt, hvad der foregik, er han eller hun ansvarlig og må stå på mål for Folketingets kritik. Derved styrkes ministrene over for embedsapparatet, for alle kan forstå, at når fejl fører til kritik af en minister, så er ministeren også berettiget til at rydde op og sikre mod gentagelser. Jeg har selv to gange modtaget kritik af Rigsrevisionen for noget, der var sket, før jeg blev minister. Første gang var jeg grøn og nyslået minister og blev helt chokeret. Men en af statsrevisorerne trak mig til side og forklarede mig, at jeg jo var den eneste, de kunne rette kritikken mod, og at meningen var at understrege mit ansvar for at hindre gentagelser. Det danske parlamentariske ministerstyre går ud på, at der altid er en minister, der kan drages til ansvar. I Minksagen bør ministrene, inklusive statsministeren, som sad for bordenden, selvfølgelig tage det fulde ansvar, både for de udførte ulovligheder og for den mangelfulde begrundelse for den kostbare udryddelse af alle mink inklusive avlsdyr uden for sikkerhedszonen. Det gør ikke den store forskel, om ministrene vidste, hvad de gjorde. Det er deres ansvar under alle omstændigheder. Det gør derimod en forskel for embedsmændene. Jeg tror, de færreste kan forestille sig, hvor forfærdeligt det er for en embedsmand at blive slæbt gennem afhøringer i fuld offentlighed. Det er fremgået, at den omfattende og katastrofale beslutning blev truffet på under en time i regeringens koordinationsudvalg, uden at nogen havde nået at læse papirerne. Det gør måske ikke statsministeren eneskyldig, men kissejavet og presset for omgående handling har hun jo ansvaret for. Hun sad for bordenden og konkluderede. I øvrigt har et ministerkollegium som bekendt et kollektivt ansvar for beslutningerne. Ellers er den parlamentariske kontrol illusorisk. Det var på en måde forfriskende, da statsministerensdepartementschef skrev til departementschefkollegaen i Fødevareministeriet, at de skulle »lægge sig ned og rulle«. Netop! Det eneste problem var, at det smagte af, at de derved skulle løfte byrden af statsministeren, som hun selvfølgelig ønskede at beskytte. Der var noget, der skulle gå hurtigt, det er ubestrideligt. Og så begås der fejl, som statsministeren også selv har sagt. Særligt, når hun vil styre og kontrollere alt og bestemme alle mulige detaljer (modsat for eksempel Poul Schlüter, der holdt detaljerne væk fra sit bord, lige indtil han alligevel lod sig fedte ind i Tamilsagen). Men der er altså kun én ting at gøre, når der begås ulovligheder og træffes omfattende beslutninger på ufuldstændigt grundlag: Så må også statsministeren følge sin departementschefs råd og lægge sig ned og rulle. Ellers må et folketingsflertal eller en rigsret få hende til det, hvis ellers støttepartierne er lige så klarsynede som i Støjbergsagen. Statsministerens forsøg på at gøre sine ledelsesfejl til systemfejl, der skal rettes med et demokratiudvalg m. v., er pinlig udenomssnak. Bertel Haarder er MF og fhv. minister (V)",
        "metadata": {
            "source": "https://www.berlingske.dk/kommentatorer/tag-dog-ansvar-gentag-ikke-stoejbergs-og-ninns-fejl",
            "image_url": "https://berlingske.bmcdn.dk/media/cache/resolve/image_x_large/image/156/1565436/24136596-.jpg",
            "publication_time": "Søndag d. 03. juli 2022, kl. 15.52",
            "author": "Bertel Haarder",
            "related_links": [],
            "attachments": []
        }
    }
}