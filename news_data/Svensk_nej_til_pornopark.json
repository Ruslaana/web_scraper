{
    "version": "1.0",
    "document": {
        "id": "https://www_berlingske_dk/videnskab/svensk-nej-til-pornopark",
        "title": "Svensk nej til pornopark",
        "content": "Nervøsiteten for, at en ny park i den svenske universitetsby Lund skal give associationer til verdens nok mest berømte pornostjerne, betyder nu, at den får et andet navn. I bydelen Solbjer var det ellers tanken at navngive en park Lovelace for at hædre Ada Lovelace, der er verdens første programmør og derfor burde hædres, mener mange. Ada Lovelace (1815-1852) var engelsk matematiker, og hun er især kendt for at have skrevet om manden, der er kendt som opfinderen af den første, mekaniske computer, Charles Babbage. I hendes værk beskrev hun, hvad der i dag anses for at være den første algoritme, som skulle kunne udføres af en maskine. Derfor regnes hun for at være verdens første computerprogrammør. En helt anden Lovelace... Men på Lunds stadskontor viste en hurtig søgning på nettet, at det var en ganske anden Lovelace, der toppede resultatlisterne, nemlig pornostjernen Linda Lovelace, som blev verdenskendt for sin rolle i pornofilmen »Langt ned i halsen« fra 1972. Og det havde man intet ønske om, at parken i Solbjer skulle skabe associationer til. »Det ville være sund, hvis fokus forskydes fejlagtigt, når vi vil opnå et godt formål og navngive parken efter en dygtig kvinde, som skabte verdens første computerprogram,« siger Jonas Andreasson fra stadsbygningskontoret i Lund til Sydsvenska Dagbladet. I stedet vil navnenævnet nu se på andre muligheder.",
        "metadata": {
            "source": "https://www.berlingske.dk/videnskab/svensk-nej-til-pornopark",
            "image_url": "https://berlingske.bmcdn.dk/media/cache/resolve/image_x_large/image/29/298607/7123707-pix-lovelace.jpg",
            "publication_time": "Lørdag d. 25. januar 2014, kl. 16.40",
            "author": "Thomas Breinstrup",
            "related_links": [],
            "attachments": []
        }
    }
}