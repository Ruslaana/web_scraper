{
    "version": "1.0",
    "document": {
        "id": "https://www_berlingske_dk/eksistens/da-han-gjorde-sit-psykiske-sammenbrud-til-underholdning-vidste-mick",
        "title": "Da han gjorde sit psykiske sammenbrud til underholdning, vidste Mick Øgendal, at han kunne lave sjov med ting, der var svære. »Det var med til at sætte mig fri«",
        "content": "For otte år siden traf Mick Øgendahl en beslutning. Han ville se, hvor langt humoren rakte. For kan man få andre til at grine af sit livs nedtur? Han havde siddet med sin ven i en bil, da han bad om at blive kørt til psykiatrisk afdeling på Hillerød Hospital. Her blev han indlagt med symptomer på stress. »Det var midt i produktionen af tv-serien 'Tomgang'. Jeg havde selv skrevet den, og jeg skulle selv instruere og spille hovedrollen. Det var et eller andet sted mit livs store projekt,« siger Mick Øgendahl. »Jeg ville nok gernepleasenogle anmeldere lidt. Bevise, at det kunne jeg godt – lave en komedieserie, som handler om, at det er okay at være helt normal,« tilføjer han. »Nogle gange skal man vel også have lov til at være en krukke og sige, at nu er det sgu lige mig, der er stjernen her,« siger Mick Øgendahl, der er aktuel med sit nye show »Bad Boy.«Fold sammenLæs mereFoto: Mathias Svold. Da han to år senere brugte sit nedbrud på scenen i showet »Fest«, var det forbundet med en vis nervøsitet. »Men jeg formåede at lave standup om det og få snakket om det på en superfed måde, hvor jeg på ingen måde lod, som om det aldrig var sket. Jeg kom omkring det uden at være en klynkerøv, og det tog folk pissegodt imod. Flere gange fik jeg stående klapsalver. Jeg tænkte: Kan man simpelthen snakke om det også?« Det er første gang siden »Fest«, at Mick Øgendahl nu skal stå alene på scenen. Denne gang med sit nye show »Bad Boy«, hvilket han skynder sig at understrege er ironisk ment. For »nok er jeg fra Falster, men jeg har hverken har tatoveringer eller lyst til at gå i slagsmål«, som han siger, kort tid efter, at han er ankommet til Berlingskes reception med sved på panden. Morgenen er gået med padeltennis, og i første omgang havde han glemt interviewet, men på slaget 11 træder Mick Øgendahl som aftalt ind i Pilestræde 34. »Det er endt med at være et show, som fra start til slut handler om arv og miljø. Hvor meget det, vi har fået med fra vores forældre, betyder for os. Dels den genetiske arvemasse, og dels det miljø, vi er opvokset i,« fortæller han. Mick Øgendahl har altid haft det godt i sit eget selskab. Det er også der, han får sine ideer.Fold sammenLæs mereFoto: Mathias Svold.  I mellemtiden er Mick Øgendahl fyldt 51 år og har efterhånden gode forudsætninger for at se tilbage på en stor del af sit liv. Fra folkeskolen, hvor han mærkede lysten til at stå på en scene, til i dag, hvor han for længst har slået sit navn fast som en af Danmarks mest kendte standupkomikere. »Jeg kan huske, at vi skulle spille teater for forældrene. Vi var på sådan en rundrejse i hele verden, og vi spillede en afrikansk stamme. Det var inden, atblack facingvar et issue. Jeg kunne virkelig godt lide at stå og optræde og give den gas, og jeg drømte om at blive skuespiller,« siger Mick Øgendahl, som på det tidspunkt havde det, der kan kaldes en smal referenceramme. »Det eneste, jeg havde set, var revy. Så det var det, jeg forbandt med at være skuespiller. Man kan godt sige, at Falster i 1980erne måske ikke ligefrem havde et voldsomt blomstrende miljø inden for teater og ungdomsteater og sådan noget.« Da Mick Øgendahl begyndte at skrive på sit nye show, tog det hurtigt form. Emnet er uudtømmeligt. »Vi slæber jo alle rundt på en mental arv fra vores forældre. Så der er en masse bitte små brikker, som tilsammen har haft betydning for, hvordan jeg er blevet som menneske,« siger Mick Øgendahl, der voksede op med sin mor og sin stedfar i Horreby, der lå ude på landet. Det gav tid til at tænke over livet. »Det var masser af plads og åbne vidder, kornmarker og højt til loftet. Der var også langt til alt. Jeg skulle cykle de der godt fem kilometer til og fra skole hver dag. Det gav mig tid til at tænke over tingene. Reflektere,« siger Mick Øgendahl. »Det kunne jeg godt lide. Det med at få lov til at trække mig eller lige være mig selv har jeg stadigvæk brug for i mit voksenliv. Jeg har det utrolig godt i mit eget selskab.« Men det er ikke det eneste, han har taget med fra sin opvækst. »Jeg er jo enebarn,« siger han. Ikke at det har noget med hans nye show at gøre, men det er ikke desto mindre relevant, når Mick Øgendahl skal forklare, hvad der har formet ham som menneske. Standup-scenen blev en åbenbaring for Mick Øgendahl, der snart fik muligheden for at optræde.Fold sammenLæs mereFoto: Mathias Svold. »Jeg ved ikke hvorfor, men min mor var meget optaget af, at jeg ikke skulle være 'sådan et enebarn'. Hvis ikke hun og andre voksne havde italesat det, så tror jeg ikke, jeg selv havde tænkt over det. Nej, det havde jeg sgu ikke,« konstaterer han. Men som barn oplevede Mick Øgendahl at blive betragtet som en særlig måde, fordi han ikke havde søskende, fortæller han. »Det var tydeligt, at jeg skulle lære at stå til rådighed for fællesskabet og ikke have nok i mig selv. Det er jo i sig selv fint nok, men pendulet svingede for langt i den anden retning. Hvis der var problemer i skolen, antog min mor som regel, at det var mig, der havde fejlet, fordi jeg var enebarn. Lærerne kunne også finde på at bruge det imod mig,« siger han. Som et forældremøde, der udløste en, mener han, uberettiget skideballe. Der havde været en episode, som han automatisk blev forbundet med. »Da jeg cyklede i skole dagen efter, tænkte jeg over, at jeg følte mig voldsomt uretfærdigt behandlet. For det er jo et eller andet sted en kæmpe uretfærdighed at få skudt i skoene, at man er på en bestemt både, fordi man er enebarn,« siger han og tilføjer: »For det første var det, at jeg var enebarn, jo ikke noget jeg på nogen måde var herre over. For det andet kan jeg ikke lade være med at tænke på, at de fleste mennesker vel af og til i visse situationer tænker mest på sig selv.« For at modbevise den stereotype opfattelse af enebarnet som egoistisk og selvoptaget, gik Mick Øgendahl i den modsatte grøft og blev måskeforsamarbejdsvillig. Noget han aldrig for alvor har lagt fra sig. »Jeg har sådan etpleaser-gen. Jeg vil virkelig gerne give noget til fællesskabet, altså sætte mig ud over mig selv. Men det kan også være nødvendigt at lære at sige 'hertil og ikke længere'. Jeg kan have meget svært ved at få sagt nej i forhold til at hjælpe andre, også når jeg ikke har tid eller overskud,« siger han. Der findes lavthængende frugter, som handler om sex. Men Mick Øgendahl har hele vejen bestræbt sig på at tale om »alt det andet«.Fold sammenLæs mereFoto: Mathias Svold. Det gjaldt også tiden op til, at han gik ned med stress under optagelserne til sin tv-serie, der også foregik midt i et husbyggeri, hvor langtfra alt gik som planlagt. »Vi havde en kælder, der løb vand til hele tiden, så jeg var oppe tre gange hver nat for at starte en pumpe, som så stod og larmede. Jeg ville gerne være en god mand, der sørgede for, at alt kørte derhjemme, og jeg ville gøre hvad helst for ikke at gøre naboerne vrede,« siger Mick Øgendahl, hvis tre børn var små dengang. »Igen forsøgte jeg atpleasealle andre. Det gjorde simpelthen, at jeg knækkede. Og der skulle jeg jo nok have været bedre til at finde den indre krukke frem og sige: Jamen, det kan jeg sgu ikke tage mig af lige det her. Nogle andre må tage over.« Det geografiske ophav kommer også til at fylde i det nye show. »Jeg har jo sådan en scenepersona. Den her bonderøv fra Falster, ikke?,« konstaterer den aktuelle standupper, som i en fjern fortid aflagde en prøve på skuespilskolen – og blev afvist. I stedet opsøgte han standup-miljøet, der blomstrede i 90erne. »Jeg var næsegrus af beundring over den simplicitet og renhed, der var over standup-genren. At det bare er dig selv og dine taleevner, uden at man gemmer sig bag en guitar eller en udklædning. Det var en åbenbaring,« siger han. Selv havde Mick Øgendahl sin debut på Restaurant Din's, som lå i Lille Kannikestræde. Her viste de standup hver tirsdag og onsdag, og gennemTimm Vladimirlykkedes det ham at få et såkaldt »æsel-spot«. Da Mick Øgendahl gik på scenen og talte om sit stressnedbrud, overbeviste det ham om, at humor også kan bearbejde svære følelser.Fold sammenLæs mereFoto: Mathias Svold. Det betyder, at man som ny kan få lov til at optræde i fem minutter. »Jeg var jo rystende nervøs, men jeg fik samtidig færten af, at det her kunne jeg godt. Pludselig kunne jeg virkelig bruge min evne til at observere og reflektere. På den måde kom min opvækst mig til gode i et nyt miljø,« siger han. Det var også her, i hovedstaden, at han første gang fik et spørgsmål, der kom bag på ham. »Hvor gik dindannelsesrejse hen?«spurgte en kollega. »Der måtte jeg bare sige, at der var sgu ikke nogen nede på Falster, der snakkede om dannelsesrejser. Skulle jeg nævne noget, var det en bustur til Harzen. Det var, hvad mine forældre havde råd til. Sådan noget 65 ferie. Så det var mig og min mor og min far plus 42 ældre mennesker,« siger han og tilføjer: »Måske var det min dannelsesrejse. Den handlede også om at rumme andre mennesker. Dengang måtte man jo for eksempel godt ryge i bussen på de første 16 rækker. På de sidste fire måtte man ikke ryge, men de var adskilt af, ja, ingenting.« I dag tæller Mick Øgendahls cv både film, serier og – ikke mindst – standup. Han har selv en forklaring på, hvorfor han stadig kan optræde for fulde sale. »Der findes jo de lavthængende frugter, som handler om sex, pik og patter. Undskyld udtrykket. Men det gik langsomt op for mig, at jeg faktisk var så dygtig til det, jeg lavede, at jeg godt kunne snakke om andre ting. Jeg kunne komme hele vejen rundt,« siger Mick Øgendahl. For eksempel besluttede han sig på et tidspunkt for at lave et show om vandmænd. »Jeg sad ved Sønder Alslev Strand, og der var simpelthen så mange af dem. Måske havde der været pålandsvind. Da jeg cyklede de otte kilometer til mit barndomshjem, havde jeg tid til at tænke lidt over tingene, og så fik jeg ideen. Jeg ville skrive en standup om vandmænd. Det var jeg helt sikker på, at der ikke var nogen andre, der havde gjort,« siger han. Mick Øgendahl har stadig brug for stilhed indimellem. Det behov har fulgt ham det meste af livet.Fold sammenLæs mereFoto: Mathias Svold.  Det blev en succes, husker han. »Der tænkte jeg, at hvis jeg kunne få noget sjovt ud af vandmænd, så kan jeg få noget sjovt ud af alt.« Da hans sammenbrud blev omdrejningspunktet for en optræden, bekræftede det ham for alvor i, at han kunne bruge sin humor konstruktivt. »Jeg tror, det var affødt af, at folk syntes, at det krævede nosser at tale om noget, der som udgangspunkt er svært. Det var sgu en fedwow-oplevelse. At stå der og få bearbejdet noget, som lidt var et traume. Få det vendt til noget positivt. Og få publikum til at anerkende det,« siger han. »På en eller anden måde var det med til at sætte mig fri. For så kan man jo snakke om alt. Bare man gør det på en god måde.« Jagten på ro har fulgt Mick Øgendahl hele vejen. Det var også den, der fik ham til at rykke ud af København efter at have stået på scenen i ti år. »Jeg måtte gøre noget for at redde mig selv, så jeg flyttede alene til et stråtækt hus i Greve Landsby,« siger Mick Øgendahl, som samtidig vidste, at han ikke skulle tilbage til Falster. »Jeg havde for meget arbejde i København, men jeg kunne bare mærke, at jeg lige skulle spole tilbage og bade lidt i det, som jeg kommer fra. Jeg skullegroundeigen,« siger han.  Det er flere år, siden Mick Øgendahl sidst stod alene på scenen.Fold sammenLæs mereFoto: Mathias Svold. Senere slog han og familien sig ned nord for København. Og nok er Holte på flere punkter den diametrale modsætning af Falster – for eksempel i forhold til middellevetid, hvor de ligger i hver sin ende af spektret. Og nok er Rudersdal Kommune en del af Storkøbenhavn. »Men deterjoikke Vesterbro. Der er en hel del mere stille end i byen. Så jeg er vel blevet lidt mellemprovinsiel igen på en eller anden mærkelig måde,« siger Mick Øgendahl. »Bad Boy« har netop haft premiere i Odense. Turneen slutter i juni 2025. FAKTAMick ØgendahlDebuterede som standupkomiker i 1993.Gennem 1990erne medvirkede han i en række sketchshows som DR2-programmet »Brødrene Lieberkind«.Lavede sit første onemanshow, »Micktrix« i 2000. I 00erne fulgte »Tåfræser« og »Undskyld!«Senere »Propaganda« (2010), »Spas« (2012) og »Fest« (2015).Blev i 2012 valgt som »Årets danske komiker«.Manuskriptforfatter til film som »Blå mænd« fra 2008.Mick Øgendahl har lagt stemme til flere tegneserie- og animationsfigurer og har haft flere filmroller blandt andet i »Julefrokosten« og »Minkavlerne«.Stod bag »Øgendahl og de store forfattere«, en dansk dokumentarserie på DR1 fra 2018, hvor han går i fodsporene på Danmarks største forfattere.Er gift og har tre børn.FOLD UD Debuterede som standupkomiker i 1993. Gennem 1990erne medvirkede han i en række sketchshows som DR2-programmet »Brødrene Lieberkind«. Lavede sit første onemanshow, »Micktrix« i 2000. I 00erne fulgte »Tåfræser« og »Undskyld!« Senere »Propaganda« (2010), »Spas« (2012) og »Fest« (2015). Blev i 2012 valgt som »Årets danske komiker«. Manuskriptforfatter til film som »Blå mænd« fra 2008. Mick Øgendahl har lagt stemme til flere tegneserie- og animationsfigurer og har haft flere filmroller blandt andet i »Julefrokosten« og »Minkavlerne«. Stod bag »Øgendahl og de store forfattere«, en dansk dokumentarserie på DR1 fra 2018, hvor han går i fodsporene på Danmarks største forfattere. Er gift og har tre børn.",
        "metadata": {
            "source": "https://www.berlingske.dk/eksistens/da-han-gjorde-sit-psykiske-sammenbrud-til-underholdning-vidste-mick",
            "image_url": "https://berlingske.bmcdn.dk/media/cache/resolve/image_x_large/image/183/1830482/24781286-mick-gendahl-er-aktuel-med-sit-nye-show-bad-boy.jpg",
            "publication_time": "Søndag d. 08. september 2024, kl. 09.12",
            "author": "Katrine Irminger Sonne",
            "related_links": [],
            "attachments": []
        }
    }
}