{
    "version": "1.0",
    "document": {
        "id": "https://www_berlingske_dk/internationalt/boern-synes-boeger-er-pinlige",
        "title": "Børn synes bøger er pinlige",
        "content": "Det er alt for pinligt at læse bøger helt og aldeles frivilligt i fritiden. Det mener flere børn, og derfor læser kun tre af ti børn og unge i alderen otte til 16 år i deres fritid, viser en britisk undersøgelse fra National Literacy Trust. Det skriver The Telegraph. Dermed er flere børn flove over at læse bøger i fritiden sammenlignet med en lignende undersøgelse, der er syv år gammel. Denne undersøgelse viste, at fire ud af ti læste i fritiden. Men det er ikke bare bøgerne, som børn og unge sparer på i fritiden. Også for læsning af magasiner, websider og selv tegneserier går det ned ad bakke. Det får forskere til at advare mod, at børn og unge skipper læsningen til fordel for TV og spillemaskiner. Bange for nørdstemplet Ifølge National Literacy Trust synes en ud af seks børn og unge, at det er for pinligt at læse foran deres venner, fordi de er bange for at blive stemplet som en nørd. Og det er dårligt nyt for forskerne, der mener, at det er essentielt for børn at læse, da der er en tydelig sammenhæng mellem at læse i fritiden og akademiske resultater. Derfor opfordrer Jonathan Douglas, leder af forskningsprojektet, den britiske regering til at starte en national kampagne for at stoppe den faldende læsning blandt de unge: - Det, at børn læser mindre end i 2005 signalerer en bekymrende forandring i folks læsedygtighed. Vi bliver nødt til at gøre læsning uimodståeligt. Vi ønsker, at familier og professionelle, der arbejder med børn og unge, skal sætte 10 minutter om dagen af til at læse. siger han. Hellere TV end bøger Forskningsresultaterne tager udgangspunkt i en spørgeskemaundersøgelse med 21.000 børn. Den første undersøgelse fra 2005 viste, at 38,1 pct. læste i deres fritid. Tallet er i den nyeste undersøgelse fra 2011 faldet til 30,8 pct. Undersøgelsen viser desuden, at 54 pct. af de adspurgte foretrak at se TV frem for at læse.",
        "metadata": {
            "source": "https://www.berlingske.dk/internationalt/boern-synes-boeger-er-pinlige",
            "image_url": "https://berlingske.bmcdn.dk/media/cache/resolve/image_x_large/image/61/615594/5559835-til-magasin-lrdag.jpg",
            "publication_time": "Fredag d. 07. september 2012, kl. 19.35",
            "author": "Nynne Hein Møller",
            "related_links": [],
            "attachments": []
        }
    }
}