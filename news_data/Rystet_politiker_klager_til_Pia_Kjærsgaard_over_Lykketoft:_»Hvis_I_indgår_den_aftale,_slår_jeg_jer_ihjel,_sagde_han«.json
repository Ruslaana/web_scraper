{
    "version": "1.0",
    "document": {
        "id": "https://www_berlingske_dk/politik/rystet-politiker-klager-til-pia-kjaersgaard-over-lykketoft-hvis-i-indgaar",
        "title": "Rystet politiker klager til Pia Kjærsgaard over Lykketoft: »Hvis I indgår den aftale, slår jeg jer ihjel, sagde han«",
        "content": "Alternativets sundhedsordfører, Pernille Schnoor, retter nu en voldsom anklage mod Socialdemokratiets tidligere formand Mogens Lykketoft. Hun har samtidig, fortæller hun, sendt en officiel klage til Folketingets ledelse over hans opførsel, som hun finder »grænseoverskridende«. Ifølge Schnoor blev hun i dag overfuset af Folketingets tidligere formand, da hun sad og spiste sin frokost i smørebrødsrestauranten Brydesen på Christiansborg. »Jeg er faktisk lidt rystet. Er i dag blevet overfuset af Mogens Lykketoft i frokostpausen på Christiansborg. »Hvis I indgår den aftale, slår jeg jer ihjel,« sagde han til mig om forhandlingerne om sundhedsreformen, mens jeg sad alene og spiste frokost,« skriver hun på Twitter: »Samtidig »lovede« han, at vil gøre alt, hvad han kan for at udradere Alternativet til det kommende valg, hvis vi indgår en aftale med regeringen om en sundhedsreform. Helt uacceptabelt,« uddyber hun. Alternativet er overraskende stadig en del af forhandlingerne om regeringens udspil til en ny sundhedsreform, hvor der blandt andet er lagt op til at nedlægge regionerne. Analysen flere steder er, at hvis Alternativet går med i en aftale, vil et eventuelt rødt flertal efter et valg ikke kunne rulle reformen tilbage. Til Berlingske uddyber Pernille Schnoor om situationen: »Jeg sidder alene i Brydesen og spiser frokost. Klokken er omkring 13. Så kommer Lykketoft ind og vil sætte sig ved et andet bord. Han siger hej, og jeg siger hej, og pludselig råber han og taler meget højt og siger: »Jeg kan godt sige til dig, at hvis I laver den aftale, slår jeg jer ihjel.« Jeg tænker: »Hvad sker der, laver han en joke, eller hvad sker der?«.« Pernille Schnoor fortæller, at hun derefter spørger ham, om han mener det. »Så svarer han: »Jeg kan i hvert fald garantere jer for, at hvis I laver den aftale, vil jeg personligt sørge for, at I bliver fuldstændig udraderet ved næste valg.« Jeg er rimelig paf, så jeg reagerer ikke særligt voldsomt, for jeg aner simpelthen ikke, hvad jeg skal sige. Så jeg begynder at gå,« siger hun. Ifølge Schnoor siger Lykketoft derefter til hende, at de er ved at blive snydt af regeringens »fupøkonomi«. »Jeg har klaget til Præsidiet over det her. Det var meget grænseoverskridende og utilstedeligt, at jeg skal overfuses på den måde. Jeg sidder alene og spiser frokost, og så får jeg nærmest dødstrusler, uanset om han mener det eller ej, eller om det er i overført betydning. Det, synes jeg, er voldsomt.« Tror du ikke, det er noget, han kan have sagt med et glimt i øjet, og at du har overfortolket det? »Nej det tror jeg faktisk ikke, for jeg gav ham rigtig mange chancer for at sige, at det var sagt i sjov. Men han blev ved. Til sidst tænkte jeg, at nu går jeg, for det her fortsætter i en uendelighed. Har han sagt det i sjov, har han godt nok en meget særpræget form for humor.« Hvorfor skriver du det her på et socialt medie i stedet for at konfrontere ham med det? »Fordi jeg synes, der må gøres noget ved arbejdsmiljøet herinde, og jeg har også sendt en klage til Præsidiet. Jeg kan godt klare det, men jeg synes simpelthen ikke, det kan fortsætte, at man opfører sig sådan over for hinanden,« siger Pernille Schnoor: »Især når det er en tidligere formand for Folketinget. Det er det, der ryster mig mest. Det er ikke bare en tilfældig person, men en, jeg har stor respekt for. Han burde vide bedre.« Du siger, det nærmest er en dødstrussel. Hvorfor melder du det ikke til politiet? »Jeg siger ikke, at jeg opfatter det som en dødstrussel, jeg siger, at de ord, der bliver sagt, er en dødstrussel, og jeg spørger ham direkte, om han mener det bogstaveligt. Det svarer han ikke ja til, for jeg går ikke ud fra, at han vil dræbe mig og mine kolleger, men det er altså ikke gratis at sige sådan, uanset om det er i sjov eller overført betydning. Det er ikke okay at sige sådan til andre mennesker,« siger Pernille Schnoor. Mogens Lykketoft har meget svært ved at genkende Pernille Schnoor udlægning af episoden. »A’hva' skulle jeg have sagt?,« spørger den socialdemokratiske politiker grinende, da han vender tilbage på Berlingskes henvendelse. Han mener slet og ret, at Alternativets ordfører har misforstået situationen. »Det er udtryk for, at den kvinde ikke har humoristisk sans.« Det er sagt i spøg? »Ja, det er det. Det, jeg prøvede at sige, var, at »I skal passe på det der, for I slår jo jer selv ihjel også, hvis I går ind og holder Lars Løkke oppe på den måde«,« siger han og uddyber: »De allerfleste af Alternativets vælgere har én overordnet betragtning ud over klimaet, og det er, at de ikke synes, man skal beholde den her regering, og derfor er det selvfølgelig dybt risikabelt at gå ind og hjælpe Lars Løkke med en så dårlig reform,« siger Mogens Lykketoft. Men selve ordlyden. Du siger, det er sagt i spøg…? »Ej, men undskyld mig. Hun må have været i meget, meget dårligt humør, hvis hun har skrevet det på Twitter.« Hun citerer dig for, at have sagt; »Hvis I indgår den aftale, slår jeg jer ihjel«. Er ordlyden forkert? »Nej, det tror jeg ikke, den er. Men man er nødt til at se folks ansigtsudtryk, når de siger noget, og ikke lade sig slå ud på den måde. Nu må du holde op. Jeg grinede af hende og sagde: »I laver vel ikke den der aftale, ellers slår jeg jer ihjel«, og så lignede hun en, der troede, at jeg var ved at slå hende, men det var jeg ikke. Jeg sagde bare, at »I slår jo også jer selv ihjel ved at gøre det der«. Nu må hun stoppe. Det er for morsomt.« Kunne du fornemme, om hun opfangede, at det var en joke? »Hun var på vej ud, så det har jeg ikke haft mulighed for at opfatte, men altså, hold da op. Der må være grænser,« siger Mogens Lykketoft. Men du har ikke sagt det på en måde, så det måske kan opfattes forkert? »Nej, det har jeg ikke. Så kender hun mig slet ikke. Men det gør hun måske slet ikke. Hun var i øvrigt ellers socialdemokrat engang.« Hun fortæller, at du stod og råbte af hende og talte meget højt? »Altså, det er helt misforstået. Det er helt derude, hvor jeg vil sige, at det kunne jeg aldrig have forestillet mig, at nogen ville ringe mig op om og spørge mig til. Den opfattelse er helt på månen af, hvad der foregik.« Hun har klaget til Præsidiet over din opførsel. Vil du sige noget til det? »Ja, jeg vil sige: »Ha, ha ha, det var dog alligevel fantastisk«. Hun må have været i meget, meget dårligt humør over et eller andet andet, når hun overhovedet kan opfatte den situation på den måde.« Hvorfor er det et problem for Alternativet at indgå den aftale? »Det, der sker for Alternativet i øjeblikket, er, at de taber terræn hele tiden, og nu får vi også meningsmålinger, der viser, at selv om Uffe Elbæk vil være statsminister, er det ikke engang sikkert, at han har de afgørende stemmer, hvis han skulle vælge den anden side,« siger Mogens Lykketoft og uddyber: »Jeg holder rigtigt meget af det, Alternativet mener. Jeg slås sammen med nogen af dem på klimasagen, men jeg synes, det er rigtigt farligt for dem, hvis de vil være Lars Løkkes redningsmand, og det var sådan set det, jeg forsøgte at sige til hende på en humoristisk måde.« Hvad siger du til, at hun har skrevet det her på et socialt medie – og at partiet deler budskabet videre – uden at de har kontaktet dig inden? »Det, synes jeg egentlig, er udtryk for, at hun må have det rigtig skidt med noget andet. Det kan ikke være den begivenhed, der har fået hende til det. Hun må være i dårligt humør.« Så du vil ikke »udradere« partiet, som hun skriver, at du har sagt? »Jeg sagde, at jeg vil gøre alt for, at I ikke får nogen betydning efter valget. Det var det, jeg sagde. Og det er også det, der kan ske for dem. Men nu fører jeg jo ikke valgkamp, så det er også noget pjat i virkeligheden. Jeg skal jo slet ikke genopstilles. Men jeg tror, hun vil blive meget, meget sårbar over for kritik fra S, SF, Enhedslisten, Radikale Venstre, hvis Alternativet vælger den kurs.« Pernille Schnoor forlod Socialdemokratiet til fordel for Alternativet i 2016. Hun genopstiller ligesom Mogens Lykketoft ikke ved det kommende folketingsvalg.",
        "metadata": {
            "source": "https://www.berlingske.dk/politik/rystet-politiker-klager-til-pia-kjaersgaard-over-lykketoft-hvis-i-indgaar",
            "image_url": "https://berlingske.bmcdn.dk/media/cache/resolve/image_x_large_vertical/image/112/1123183/22685614-lykketoft-historiens-dom-over-cameron-bliver-hrd-konsekvenser.jpg",
            "publication_time": "Torsdag d. 28. februar 2019, kl. 16.30",
            "author": "Thomas Søgaard Rohde",
            "related_links": [],
            "attachments": []
        }
    }
}