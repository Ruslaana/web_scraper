{
    "version": "1.0",
    "document": {
        "id": "https://www_berlingske_dk/kommentatorer/kig-cordua-over-skulderen-hvem-skal-jeg-ikke-stemme-paa-til",
        "title": "Kig Cordua over skulderen: Hvem skal jeg ikke stemme på til europaparlamentsvalget?",
        "content": "9. juni er der europaparlamentsvalg i Danmark, og som borgerlig EU-positiv vælger burde der med så mange borgerlige partier være rigeligt med kandidater, der kunne falde i min smag. Sådan er det desværre ikke. Mestendels er det en sørgelig omgang. Min frasortering begynder med de eneste tilbageblevne EU-modstandere i Dansk Folkeparti. Selv i en tid, hvor Rusland fører krig i Europa,mener spidskandidaten Anders Vistisen, at EU slet ikke skal beskæftige sig med Ukraine. Hvordan det nogensinde kan blive i national dansk interesse er for mig ret gådefuldt, medmindre man tilføjer et tilsyneladende uudslukkeligt og blindt had til EU i ligningen som forklaring på dette besynderlige standpunkt. Rivalerne iDanmarksdemokraterneforsøger at appellere til de snart CO2-afgiftsplagede, men stærkt EU-subsidierede, landmænd. Derfor står partiet sig bedst ved at nøjes med en platform af EU-skepsis og forestiller sig, at man via parlamentet kan rulle EU tilbage til kerneopgaverne. Det vil sige noget med at sikre frihandel, begrænse flygtningeindtaget til EU og omgøre tabte sager som tvungen barselsorlov for mænd. Jeg forestiller mig også, at partiet vil fortsætte kampen for at hælde EU-penge i og begrænse reguleringen af landbruget. Spidskandidaten, Kristoffer Storm, har de færreste hørt om, men heldigvis hedder listen også »Inger Støjberg«, selvom hun ikke stiller op. EU-parlamentet er i forvejen fyldt med højrepopulistiske partier. Min stemme behøver ikke at bidrage til flere. Ved de fire sidste EP-valg har jeg stemt konservativt. Det kommer jeg ikke til i år, fortæller Jarl Cordua.Fold sammenLæs mereFoto: Frederick Florin/AFP/Ritzau Scanpix. Moderaterne er EU-positive og stiller med erhvervskvinden Stine Bosse som spidskandidat. I mange år var hun formand for Europabevægelsen, hvor ikke alle var vilde med hendes udfarende debatstil på de sociale medier. Bosse har måttet renoncere på tidligere markante synspunkter, hvor hun ifølge sig selv havde en »lige lovligt naiv« tilgang til flygtningespørgsmålet. Den slags pludselige omvendelser føler jeg mig ikke tryg ved, og i øvrigt er Bosse også for »woke« til min smag og blandt andet tilhænger af kønskvoter. Nummer 2 på listen er Bergur Løkke Rasmussen, som ellersforsikrede sine støtter i Venstre om, at han aldrig kunne drømme om at følge sin far over i Moderaterne. Jeg er ikke til politikere, der render fra sådanne løfter. Ved de fire sidste EP-valg har jeg stemt konservativt, fordi det er vigtigt, at Danmark har en stemme i den store konservative EPP-gruppe, på trods af at gruppen rent miljøpolitisk er for reaktionær. Det kommer jeg ikke til i år. Partiet stiller med skohandler Niels Flemming Hansen,der fortsat handler med ECCO-sko, som spidskandidat. I mine øjne er det politisk set totalt diskvalificerende. De Radikale er uden forbehold et EU-positivt parti, men alligevel ser jeg ikke mig selv stemme på dem. Var Rasmus Helveg Petersen blevet valgt som spidskandidat, havde det muligvis været en overvejelse værd, men jeg har ingen fidus til de venstreorienterede woke-typer fra storbyerne, som i stadigt stigende grad tegner partiet. Udlændingepolitisk ligger jeg også et helt andet sted. Så er der mit gamle parti, Venstre, hvor spidskandidaten, Morten Løkkegaard, ligner en oplagt mulighed. Han er fra byerne, nogenlunde progressiv på det grønne og EU-tilhænger, men hvad får man med i købet, hvis man stemmer V? Asger Christensen, der er nummer 2 på listen. En jysk landmand, derafviser CO2-afgifter på landbruget. Min stemme skal ikke gå til endnu en landbrugslobbyist, som der i forvejen er rigeligt af i EU. Endelig er der Henrik Dahl, som er Liberal Alliances spidskandidat med chance for at blive medlem af den magtfulde konservative EPP-gruppe. Dahl udmærker sig ved at være klart »antiwoke«, forfriskende fritænkende og som hovedregel også præget af pragmatisk snusfornuft. Han hævder at være EU-tilhænger, men LAs populistiske snak om»et slankere EU, der skal tilbage til kerneopgaverne«, bringer unægteligt slør i den opfattelse. Jarl Cordua er politisk kommentator ",
        "metadata": {
            "source": "https://www.berlingske.dk/kommentatorer/kig-cordua-over-skulderen-hvem-skal-jeg-ikke-stemme-paa-til",
            "image_url": "https://berlingske.bmcdn.dk/media/cache/resolve/image_x_large_vertical/image/177/1773835/24657692-jarl-cordua-kommentator-med-partibog-i-venstre-h.jpg",
            "publication_time": "Torsdag d. 14. marts 2024, kl. 21.27",
            "author": "Jarl Cordua",
            "related_links": [],
            "attachments": []
        }
    }
}