{
    "version": "1.0",
    "document": {
        "id": "https://www_berlingske_dk/videnskab/havets-mysterier-afsloeres-nu",
        "title": "Havets mysterier afsløres nu",
        "content": "Der er ingen, som ved, hvad der egentlig bevæger sig rundt nede på havets bund. Mysterier om Moby Dick, kæmpehajer, mangearmede kæmpeblæksprutter og det mytologiske søuhyre Kraken kan få lov til at leve lidt endnu. Men snart kommer vi en smule tættere på sandheden. 2.700 forskere fra 80 forskellige lande har i ti år forsøgt at kortlægge livet i verdens have. Nu er resultatet ved at være klart. The New Census of Marine Life, som det internationale forskningsprojekt hedder, omfatter en beskrivelse af omkring 230.000 arter, og forventes at blive offentliggjort 4. oktober i Royal Institution i London, fremgår det på projektets hjemmeside. Onlineleksikon til 3,7 milliarder Projektet startede tilbage i 2000, og har indtil nu kostet 650 millioner dollar, eller omkring 3,7 milliarder kroner. Udgangspunktet for hele projektet har været at svare på, hvad der egentlig lever i havet, og en del at resultatet bliver et onlineleksikon, hvor havbiologer og andre nysgerrige kan gå ind og læse om hver enkelt af de 230.000 arter. Selvom det endelige resultat først offentliggøres til oktober, har utålmodige sjæle længe kunnet følge udviklingen i forskellige tidsskrifter ogpå projektets hjemmeside. Resultatet udgives løbende I mandags blev en del af den samlede forskning offentliggjort af Public Library of Science i det offentlige tilgængelige fagtidsskriftPLoS One. Her kan man læse om 185.000 arter, og om den overordnede kategorisering og fordeling af dyrearter i havet. Skaldyr som hummer, rejer og krabber, udgør en femtedel af alt dyreliv i havet, tæt efterfulgt af bløddyr som eksempelvis blæksprutter, der udgør 19 procent. Men resultatet svinger meget i forskellige regioner. Ved USAs sydøstlige kyst udggør fisk 28 procent af livet, mens det omkring syd og nordpolen kun udgør mellem tre og seks procent. Derudover har forskere også påvist en enorm forskel på diversiteten af dyreliv i 25 forskellige regioner i verden. I nogle regioner fandt man kun 2.600 arter, mens der i andre områder var helt op til 33.000. Havets mysterier fortsætter Selvom næsten en kvart million registrerede arter kan lyde overvældende, vurderer forskere, at der fortsat er over en million arter, som ikke er blevet opdaget eller registreret. Derved får mystikken om, hvad der lever på det dybe hav, lov til at leve videre.",
        "metadata": {
            "source": "https://www.berlingske.dk/videnskab/havets-mysterier-afsloeres-nu",
            "image_url": "https://berlingske.bmcdn.dk/media/cache/resolve/image_x_large/image/84/844395/2899580-dybets-hemmeligheder.jpg",
            "publication_time": "Torsdag d. 05. august 2010, kl. 06.15",
            "author": "Michael Friislund",
            "related_links": [],
            "attachments": []
        }
    }
}