{
    "version": "1.0",
    "document": {
        "id": "https://www_berlingske_dk/aktier/novo-aktien-faar-et-loeft-efter-loesning-paa-amerikansk-problem",
        "title": "Novo-aktien får et løft efter løsning på amerikansk problem",
        "content": "Den danske medicinalgigant Novo Nordisks aktionærer oplevede medvind på fondsbørsen fredag eftermiddag. Opturen kommer efter en periode, hvor aktien kort før jul først tog et stort fald og derefter i to måneder har ligget stort set fladt. Fremgangen for aktien kommer, fordi Novo tilsyneladende har fået løst et problem i USA: De to meget populære midler Wegovy og Ozempic kan nu efter alt at dømme igen leveres i et omfang, så man kan følge med efterspørgslen. I hvert fald har de amerikanske sundhedsmyndigheder, Food and Drug Administration, fjernet de to midler fra listen over medicin, der ikke kan leveres nok af. Hvis man havner på listen, giver det efter de amerikanske regler andre selskaber muligheder for at fremstille kopier eller blandingsmedicin, der kan imødekomme brugernes behov. Det fik Novo-aktien til at springe i vejret, inden den dog faldt lidt tilbage igen – for så at stige igen mod slutningen af handelsdagen. Det samlede løft lyder ved fondsbørsens lukketid på 5,8 procent til kurs 630. Til gengæld falder nogle af de virksomheder, som i mellemtiden har kunnet fremstille erstatningsmedicin, på de amerikanske børser fredag – en af dem med over 23 procent. Kopiproducenterne får mellem 60 og 90 dage til at indstille salget, oplyser FDA. USA er et vigtigt marked for Novo.  Alene i år har den danske virksomhed investeret 46 milliarder kroner i USA, skriver Novo Nordisk i en pressemeddelelse. Novo-aktien faldt 20. december sidste år med godt 20 procent fra kurser lige under 800 efter meddelelsen om resultaterne af test af vægttabsmidlet Cagrisema, som af omverdenen blev opfattet som dårligt nyt. ",
        "metadata": {
            "source": "https://www.berlingske.dk/aktier/novo-aktien-faar-et-loeft-efter-loesning-paa-amerikansk-problem",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892653/24896209-novo-nordisk-midlerne-wegovy-og-ozempic-er-fjernet.jpg",
            "publication_time": "Fredag d. 21. februar 2025, kl. 17.09",
            "author": "Mikael Hjorth",
            "related_links": [],
            "attachments": []
        }
    }
}