{
    "version": "1.0",
    "document": {
        "id": "https://www_berlingske_dk/skaerm/de-siger-fuck-cirka-80-gange-paa-90-minutter-i-gangsterdrama-det-er-aerligt",
        "title": "De siger »fuck« cirka 80 gange på 90 minutter i gangsterdrama. Det er ærligt talt trættende",
        "content": "Vi starter med et droneskud over et dystert, mennesketomt København og dykker lige ned i den kriminelle underverden, hvor fjendskaber er livslange, og det samme bandeord gentages 80 gange på 90 minutter. Mindst. Sådan føles det i hvert fald. »Jeg knepper dig, din lille fucking fisse,« siger den ene bandeleder, den ondt skulende Saddam til sin konkurrent på det københavnske kokainmarked. Eller måske er det hans ven, han siger det til. Som i »Heat« er der to hovedroller på hver sin side af loven – men med samme tatovering. »Hele vejen« står der på både Cairo (Afshin Firouzi, th.) og Saddam (Albert Arthur Amiryan, tv).Fold sammenLæs mereFoto: Scanbox. Det kommer ud på ét, for der er lige så lidt sproglig variation, som der er blandt personerne i miljøet, der gør de sorte dynejakker til fast uniform, og hvor alle taler om de ludere, de tager afstand fra. »Jeg knepper dit ansigt,« siger den anden gorilla, også sorthåret og i sort dynejakke, Anwar. Keder man sig under filmen, kan man tælle mænd i andet end sort tøj. Så har man da det at lave. »Hele vejen« er et vredt skulende gangsterfilm, en genre, der er overraskende svær at håndtere. Hvis ikke det fungerer, bliver det en karikatur. Når det fungerer, indeholder det ofte noget specifikt, der gør stoffet nyt og spændstigt. I »Hele Vejen« ligger fokus på Cairo (Afshin Firouzi), der arbejder med exitprogrammer for banderelaterede unge mænd. Hjemme på Nørrebro er han kæreste med Cille (Stephanie Leon), der drømmer om et barn, som de griner af at kalde Mohammad. Sagt meget vredt og med arabisk accent. Cairo er, forstår vi, godt placeret i livet. Lige indtil hans unge fætter Hamza (Tarek Zayat) forsvinder, og Cairo bliver besat af at finde ham. Eftersøgningen fører ham direkte tilbage i det bandemiljø, som vi forstår, at han kender. Bossen Saddam (Albert Arthur Amiryan) husker ham fra de gamle dage. De har den samme tatovering. »Hele vejen« står der. Stephanie León er kendt fra flere familie- og ungdomsfilm. I »Hele vejen« er hun Cille, der drømmer om at få et barn med Cairo. Det ser sort ud.Fold sammenLæs mereFoto: Scanbox. Men vejen er skilt ad. Cairo har droppet banderne efter et fejlslagent skyderi. Saddam lever stadig midt i den samme vold. Spørgsmålet er, hvad vi skal lære at konfrontationen? »Just when I thought I was out, they pull me back in,« som Al Pacinos mafiamand sagde i »Godfather III«. Det handler om, at fortiden altid indhenter dig. At der er mønstre, du ikke kan undslippe, uanset hvor hårdt du kæmper for at blive accepteret i de kommunale kontorer. Eller som Saddam siger til Cairo: »Du er den samme, bare pakket ind i flot gavepapir fra BR.« Jeg er selvfølgelig bevidst om, at jeg er en moden Berlingske-journalist og dermed ikke nødvendigvis i øjenhøjde med det publikum, der skal æde popcorn i en af Vues biografer til »Hele vejen«. Jeg bliver heller ikke yngre, når jeg hidser mig op over er ordforråd, der begrænser sig til cirka 80 forskellige brug af ordet »fuck«. Det er næsten som med smølf. Det kan bruges om alt. »Jeg fucker dig« kan både betyde »jeg skyder dig«, »jeg hader dig«, ja, måske en dag »jeg går i seng med dig«, selvom filmen er støvsuget for den sex, der ligger mellem linjerne i hver eneste fornærmelse. Gravid bliver Cille i hvert fald næppe. Filmen er instrueret af den debuterede Jahfar Muataz, og han kan sit kram og sin »Underverden«. Selvfølgelig går han efter en autentisk sprogtone. Der er vel ingen af byens dystre dynejakkegangstere, der taler rigsdansk. Men måske siger det alligevel en del, at jeg hæfter mig så meget ved sproget. Der sker for lidt i opklaringen på Hamzas forsvinden. Karakterne forbliver vrede mænd, ens formet i deres nedarvede had. Der er for få sprækker ind til menneskerne bag uniformen, og Cairos placering i exitmiljøet bliver ikke brugt nok til, at man mærker hans egen kamp for at balancere mellem kommunen og kriminaliteten. Afshin Firouzi havde rollen som Assad i »Den grænseløse« og var med i TV 2-serien »Graverne«. Som Cairo i »Hele vejen« har han fået sin første bærende hovedrolle.Fold sammenLæs mereFoto: Scanbox. Og så køber jeg simpelthen ikke filmens pointe, da man endelig opdager, hvad der er sket med Hamza. Hvis noget sidder i mig, er det filmens allersidste skud af endnu en sortjakke, der aggressivt stirrer kameraet i øjet. Blikket siger død. Det er sådan, filmen selv er endt. Som et spejlbillede af den hule maskulinitet, den vil skildre. Miljøet på Nørrebro er trampet fladt af fortidens had. Ingen går aldrig amok. Hævntørsten stopper aldrig. Eller som Saddam ville sige det: »Jeg knepper dig, din lille fucking fisse«. »Hele vejen« Drama. Varighed: 1 time og 51 minutter. Instruktør: Jahfar Muataz, Medvirkende: Afshin Firouzi, Albert Arthur Amiryan, Charlotte Fich, Mohammad Dhia-Aldin, Mohammed Ismail Mohamed med flere.",
        "metadata": {
            "source": "https://www.berlingske.dk/skaerm/de-siger-fuck-cirka-80-gange-paa-90-minutter-i-gangsterdrama-det-er-aerligt",
            "image_url": null,
            "publication_time": "Torsdag d. 03. april 2025, kl. 08.26",
            "author": "Sarah Iben Almbjerg",
            "related_links": [],
            "attachments": []
        }
    }
}