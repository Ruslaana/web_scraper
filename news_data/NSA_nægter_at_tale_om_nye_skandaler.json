{
    "version": "1.0",
    "document": {
        "id": "https://www_berlingske_dk/virksomheder/nsa-naegter-at-tale-om-nye-skandaler",
        "title": "NSA nægter at tale om nye skandaler",
        "content": "Chefen for den omstridte, amerikanske efterretningstjeneste NSA nægter at kommentere rapporter om, at NSA har installeret spionsoftware dybt inde på harddiske fra alle de store producenter. Han vil kun sige, at »vi overholder lovgivningen fuldtud«. Den skandaleramte efterretningstjeneste er igen i søgelyset - nu for at have plantet spionsoftware på fabrikkerne hos alle de store harddiskproducenter og senest for at have hacket sig ind hos verdens største producent af SIM-kort til mobiltelefoner. I begge tilfælde skal det have givet NSA og den britiske samarbejdspartner, GCHQ, mulighed for at fjernaflytte alt, hvad der foregår.  »Det er klart, at jeg ikke vil gå i detaljer med hentydningerne. Men jeg vil gerne understrege, at vi overholder lovgivningen fuldtud,« sagde NSAs chef, Michael Rogers på et møde i Washington, afviklet af tænketanken New America, skriver nyheds bureauet Reuters. IT-sikkerhedsfirmaet Kaspersky Lab fremlagde i sidste uge en detaljeret kortlægning af, hvad den selv beskrev som et af de mest sofistikerede spionprogrammer, som man hidtil havde set. Kaspersky Lab dokumenterede, hvordan det er lykkedes at placere spionsoftware dybt inde i selve den grundsoftware, som får harddiske fra store producenter som Western Digital, Seagate, Toshiba og flere endnu til at fungere. Reelt er det store flertal af harddiske i computere dermed i fare for at kunne fjernaflyttes. Tidligere NSA-ansatte bekræftede over for Reuters, at NSA står bag.  NSA er i verdens søgelys, efter at den tidligere efterretningsansatte Edward Snowden i sommeren 2013 begyndte at lække tophemmelige dokumenter, som beviser, hvordan NSA står bag en massiv spionage og overvågning. Op til weekenden kom det så frem, at NSA sammen med GCHQ har hacket sig ind hos fransk-hollandske Gemalto, der er verdens største producent af SIM-kort, og som også producerer chips til bankkort og biometriske pas. Her har de stjålet krypteringskoder, som kan låse milliarder af mobiltelefoners sikkerhedsindstillinger op. Dermed vil de to efterretningstjenester potentielt kunne overvåge alle samtaler, SMS-beskeder og e-mails fra og til telefonerne. Også det affejer Michael Rogers.  »Jeg agter ikke at gå efter alle hentydningerne. Det har jeg ikke tid til,« sagde han. Gemaltos foreløbige undersøgelser tyder ifølge selskabet selv på, at SIM-kortene er sikret. Gemalto fremlægger onsdag resultatet af sine undersøgelser. For under to uger siden blev GCHQ af en britisk domstol dømt for ulovligt at tilgå data om millioner af mennesker i Storbritannien, som NSA har samlet ind. En talsmand for GCHQ har til britiske medier sagt, at efterretningstjenesten ikke vil kommentere efterretningsanliggender. ",
        "metadata": {
            "source": "https://www.berlingske.dk/virksomheder/nsa-naegter-at-tale-om-nye-skandaler",
            "image_url": "https://berlingske.bmcdn.dk/media/cache/resolve/image_x_large/image/12/125809/8337861-pix-michael-rogers.jpg",
            "publication_time": "Tirsdag d. 24. februar 2015, kl. 08.40",
            "author": "Thomas Breinstrup",
            "related_links": [],
            "attachments": []
        }
    }
}