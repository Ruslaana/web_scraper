{
    "version": "1.0",
    "document": {
        "id": "https://www_berlingske_dk/virksomheder/de-har-opfundet-et-produkt-der-kan-lave-maelk-uden-en-ko-nu-er-det",
        "title": "De har opfundet et produkt, der kan lave mælk uden en ko. Nu er det godkendt i USA. Men i Europa vil det tage årevis: »Vi synes, det er synd«",
        "content": "Forestil dig, at du tager det bedste protein fra koens mælk og masseproducerer det i en bioreaktor uden skyggen af en ko. Det er, hvad den danske virksomhed 21st.BIO har gjort. Og nu har selskabet fået godkendt mælkeproteinet i USA, så bagerier, mejerier og producenter af proteintilskud kan bruge det i deres produkter. Både for den knap fire år gamle virksomhed og for den danske biotekindustri er der tale om en banebrydende begivenhed. Der er bare ét problem. For mens godkendelsen er gået glat igennem i USA, har det lange udsigter, før danske og europæiske forbrugere kan få glæde af det kofri mælkeprotein. »Vores godkendelsesproces i Europa er langt mere kompliceret end i USA,« siger Thomas G. Schmidt. Han er administrerende direktør for 21st.BIO, som han har stiftet sammen med Per Falholt, der er tidligere forskningsdirektør enzym- og ingrediensproducent, Novonesis, der er ejet af Novo Nordisk Fonden. Selskabet er bare ét eksempel på, hvordan Europa sakker bagud i forhold til USA, når det kommer til investeringer i innovation. Netop spørgsmålet om Europas konkurrenceevne har fået flere aktører til at slå alarm og advare om, at Europa bliver en »taberregion«, hvis der ikke sadles kraftigt om i det globale kapløb. Økonomiprofessor Philip Schröder sagde i august tilBerlingske, at det er »et spørgsmål om tid«, før Europa bliver overhalet af stormagter. 21st.BIO, der har hovedsæde i Søborg, har udviklet en bioteknologisk platform til at fremstille proteiner, som man for eksempel finder i naturen, ved hjælp af fermentering. I første omgang har selskabet fokuseret på mælkeproteiner, som kan bruges til fødevarer eller kosttilskud. Mælkeproteiner kan også fremstilles ved at oprense koens mælk, men det er mere effektivt ud fra et klimasynspunkt at bruge bioteknologi. Det kræver nemlig et langt mindre markareal at dyrke roer nok til den sukker, som »fodrer« bioreaktoren, end det kræver at producere foder på marken til koen. 21st.BIO har meget tætte bånd til Novonesis og Novo-familien, og selskabet har fået adgang til den bank afstammer fra titusindvis af mikroorganismer, som Novonesis råder over, ligesom selskabet bruger den meget effektive bioteknologiske produktionsteknologi, som Novonesis og Novo Nordisk har udviklet. Novonesis og Novo Nordisk Fondens investeringsselskab, Novo Holding, ejer 40 procent hver af selskabet, og i 2021 fik selskabet en kapitalindsprøjtning på intet mindre end 640 millioner kroner. Målet for 21st.BIO er ikke som sådan at blive storproducent af proteiner, men derimod at hjælpe kunder med at finde frem til den bedste og billigste måde at fremstille proteiner på og at hjælpe kunderne med selv at opbygge storskalaproduktionskapacitet. Produktionen af det nye kofri mælkeprotein, beta-lactoglobulin, er således blot første skridt på vejen til det, selskabet håber kan blive et stort eksporteventyr med Danmark som udgangspunkt. Og foreløbig går det efter planen – i USA. Mindre end to år efter at 21st.BIO begyndte at udvikle proteinet, har selskabet fået godkendelse i USA og træder derfor ind på det amerikanske marked med mælkeprotein produceret med fermenteringsteknologi. Men i Europa er sagen en anden. Det vil tage årevis for 21st.BIO at få godkendt deres produkt, hvor kravene til test, analyser og koordinering med EU-systemet gør processen langt mere omfattende end i USA. »Vi synes, det er synd, at EU-borgere ikke kan få adgang til denne højkvalitetsernæring. Indtil produktet er godkendt i EU, vil EU ikke være et hjemmemarked, og produktion i USA vil være væsentlig mere attraktivt,« siger Thomas G. Schmidt fra 21st.BIO. Virksomheden har fra start etableret sig både i Danmark og USA. Og Thomas G. Schmidt ser tydelige forskelle på de godkendelsesprocesser, der gør sig gældende i Europa og i USA. »I USA siger man basalt set, at hvis du kan bevise, at du laver præcis det samme, som koen laver, og der ikke er tilføjet noget ekstra til produkterne, så godkender vi det,« siger Thomas G. Schmidt og følger op: »I Europa har vi en meget finurlig proces, hvor vi skal ind og kigge på, hvordan tingene bliver produceret, og det er en meget, meget lang proces.« Det gælder også beta-lactoglobulin, som faktisk allerede er på det europæiske marked i dag, blot ikke i en »kofri« udgave. Den danske mejerigigant Arla fik nemlig i slutningen af 2022 produktet Lacprodan BLG-100 godkendt i EU. Mens 21st.BIO fremstiller sin beta-lactoglobulin ved hjælp af gærceller og sukker, fremstiller Arla proteinet ved at oprense det fra koens mælk. »Det tog Arla to et halvt år at få produktet godkendt i Europa, selvom det kommer ud af mælk. Så vi har nogle godkendelsesprocesser, der er meget langsomme,« siger Thomas G. Schmidt. Han forventer, at det vil tage omkring fire år at få godkendt 21st.BIOs bioteknologisk fremstillede udgave af beta-lactoglobulin. »Det er synd, for vi har faktisk et stort behov for højkvalitetsprotein i Danmark og Europa, som markedet ikke kan servicere i dag,« siger Thomas G. Schmidt. Ifølge Thomas G. Schmidt er behovet for højkvalitetsprotein især stort hos ældre og syge, der har brug for at fastholde deres muskelmasse, men det kan også bruges af folk, der tager vægttabsmedicin og vil undgå at tabe for meget muskelmasse. Proteinet kan også bruges til at gøre plantebaserede fødevarer mere ernæringsholdige. Det er ikke kun 21st.BIO, der har problemer med at få sine produkter ud over stepperne i Europa. Også Novonesis, der er medejer af selskabet og en af verdens største producenter af bioteknologiske løsninger, oplever, at reguleringer er en barriere i Europa. Det slog Novonesis' topchef, Ester Baiget, fast, da Berlingske talte med hende i forbindelse med selskabets halvårsregnskab i slutningen af august. »Når vi taler banebrydende teknologier og nye produktsegmenter, så er reguleringen i Europa en forhindring for at trænge ind på markedet og sætte fart på væksten i Europa,« siger hun. Novonesis hjælper også sine kunder med at lave proteiner, der kan indgå i kødalternativer som for eksempel plantefars. »Sammen med en kernekunde har vi udviklet en måde, så man kan fremstille proteiner til kødalternativer ved hjælp af fermentering. Produktet er allerede på markedet i USA, men det er endnu ikke registreret i Europa,« siger Ester Baiget. Hos Dansk Industri mener Sofie Carsten Nielsen, der er chef for biosolutions, at godkendelsesprocessen for nye produkter i industrien er alt for langsom i Europa. Biosolutions er industriens foretrukne begreb for bæredygtige biologiske løsninger baseret på naturens egne værktøjer. Hun peger på, at det først og fremmest går for langsomt med at få godkendt nye produkter i biosolutionsbranchen i Europa. Og dernæst er det for uigennemskueligt for virksomhederne at komme igennem processen. For eksempel henviser hun til biocontrol, der er et biologisk middel til landbruget, der skal erstatte pesticider, som i gennemsnit tager syv år at få godkendelse til i Europa. I 2023 trådte den tidligere radikale leder Sofie Carsten Nielsen væk fra den politiske scene og tiltrådte nyt job i Dansk Industri.Fold sammenLæs mereFoto: Liselotte Sabroe/Ritzau Scanpix. »Biosolutions er en voksende, boomende branche. Men når de skal eskalere og lave produktion, hvor kigger de så til? Der kigger de til USA. Fordi det tager mange, mange år at få godkendt i Europa, og det er også uigennemskueligt, så de ved ikke, om de kan få godkendt et produkt,« siger hun. Sofie Carsten Nielsen fremhæver 21st.BIO som et godt eksempel på det paradoks, som mange biosolutionsvirksomheder står midt i, når de ønsker at skalere deres virksomhed i Europa. »Det er jo det, vi efterspørger i Europa. Det er det, vi efterspørger i Danmark. Der har lige været en grøn trepart med de her efterspørgsler. Og på den måde er det jo godt for verden, at de kommer til at kunne producere det i USA nu,« siger Sofie Carsten Nielsen. »Men det er dæleme et paradoks, at det er udviklet her med de dygtigste danske virksomheder, masser af europæiske investeringer i forskning og udvikling, og så bliver det i USA, at de starter med at producere,« slår hun fast. Konsekvensen bliver i sidste ende, at virksomhederne rykker deres produktion ud af Europa eller fuldstændig afholder sig fra at etablere sig i Europa til en start, lyder det fra Sofie Carsten Nielsen. »Vi vil stadig gerne have ordentlige, strikse godkendelsesprocesser i Europa, men de skal være gennemskuelige, og de skal være kortere, for ellers forsvinder de her virksomheder, som vi ser nu, til andre lande.« Berlingskehar tidligere skrevet om, hvordan Europa er bagud på flere af de væsentlige parametre, der definerer, hvor konkurrencedygtige vi er. Over for Berlingske slog flere centrale aktører i debatten alarm og appellerede til, at Europa skifter til et langt højere gear, hvis vi skal kunne konkurrere med USA. Det er særligt regulering og for lange godkendelsesprocesser, der er med til at tynge Europa og gøre det sværere at få godkendt sine produkter, mener Rikke Wetendorff Nørgaard, der er europapolitisk chef i Dansk Industri. »Mens den røde løber bliver rullet ud for virksomheder i USA og Kina, skal europæiske virksomheder forholde sig til rigtig meget regulering, langsomme godkendelsesprocesser og flere omstændigheder, som svækker dem i konkurrencen mellem Kina og USA,« sagde hun i Berlingske i august. Enslydende var budskabet fra Lykke Friis, direktør i Tænketanken EUROPA, der også fremhævede regulering som en kæp i hjulet på Europas vækstmotor. »Vi har troet, at vi kunne regulere os selv til tops i verdensøkonomien. Det kan vi ikke. Man kan kun innovere sig selv til tops. Det er den erkendelse, der må være,« sagde hun. Netop Europas konkurrenceevne er øverst på kommissionsformand Ursula von der Leyens politiske dagsorden i Bruxelles, og det vil på mange måder være et emne, der vil definere den kommende periode i EU. Sidste år bad von der Leyen den tidligere chef for Den Europæiske Centralbank og italienske premierminister Mario Draghi om at udarbejde en rapport med en række anbefalinger, der skal løfte den europæiske konkurrenceevne i kapløbet med USA og Kina. Den 400 lange rapport forventes at blive præsenteret senere denne måned og vil blandt andet handle om, hvordan Europa kan udfylde det såkaldte produktivitetsgap, der har præget flere lande i Europa de sidste 30 år sammenlignet med USA, skriver medietPolitico.",
        "metadata": {
            "source": "https://www.berlingske.dk/virksomheder/de-har-opfundet-et-produkt-der-kan-lave-maelk-uden-en-ko-nu-er-det",
            "image_url": "https://berlingske.bmcdn.dk/media/cache/resolve/image_x_large/image/183/1832452/24785223-administrerende-direktr-thomas-g-schmidt-i-virks.jpg",
            "publication_time": "Onsdag d. 04. september 2024, kl. 09.42",
            "author": "Vibeke Lyngklip Svansø",
            "related_links": [],
            "attachments": []
        }
    }
}