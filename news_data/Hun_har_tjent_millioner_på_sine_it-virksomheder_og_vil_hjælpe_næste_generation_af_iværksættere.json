{
    "version": "1.0",
    "document": {
        "id": "https://www_berlingske_dk/virksomheder/hun-har-tjent-millioner-paa-sine-it-virksomheder-og-vil-hjaelpe",
        "title": "Hun har tjent millioner på sine it-virksomheder og vil hjælpe næste generation af iværksættere",
        "content": "Louise Lachmann var kun 13 år, da hun etablerede sin første virksomhed, der solgte hårspænder. Hun ansatte sin veninde, lærte at købe ind til de bedste priser og solgte til alle butikker i sit lokalområde. Senere i livet blev hun techiværksætter, og hun har gennemført en række salg af sine virksomheder for en samlet værdi af et trecifret millionbeløb. Louise Lachmann på 52 år er partner i venturefonden Ugly Duckling Ventures og har for nylig afløst André Rogaczewski i formandsstolen hos Fonden for Entreprenørskab. »Når vi snakker entreprenørskab, så tænker man ofte på sådan noget iværksætteri og 'Løvens Hule'. Men i virkeligheden er entreprenørskab jo evnen til at skabe og forandre,« siger hun. Louise Lachmann har altid haft en skabertrang og etablerede sin første virksomhed som 13-årig.Fold sammenLæs mereFoto: Linda Kastrup. Hendes egne forældre var entreprenante på hver deres måde. Da Louise Lachmann gik i 8. klasse, rejste hun rundt på skofabrikker i Spanien med sin mor, som importerede sko til Danmark. Hendes far, der var kirurg, etablerede Rigshospitalets børnekirurgiske afdeling. Før han kom til, blev børn opereret på samme måde som voksne. Louise Lachmann deler den samme skabertrang, og hun valgte iværksætteriet. Hun har oplevet både dotcom-dagene og krisen i 2001 i kølvandet på angrebet mod World Trade Center i New York, hvor hun måtte sælge ud. Og hun har klare holdninger til, hvordan man skaber en bedre iværksætterkultur i Danmark. Louise Lachmann er vokset op med en mor, der lagde stor vægt på, at hendes datter skulle få den uddannelse, som hun aldrig selv havde taget. Hendes far var af »den gamle skole«, og i hans univers kunne man vælge at blive læge eller jurist. Hun var ikke så glad for blod, så hun valgte juraen. Louise Lachmann beskriver uddannelsen som »en super fin generalistuddannelse«, men indrømmer, at hun ikke har brugt den særlig meget. Hun tog sin kandidatgrad i Bruxelles, hvor hendes klasse omfattede cirka 20 forskellige nationaliteter. Det var en øjenåbner for hende om, hvor stor verden er. Hun skrev sit speciale om skatteret der og blev færdig allerede som 23-årig. Louise Lachmann blev ringet op af revisionsselskabet Ernst og Young, som spurgte, om hun ville starte deres momsafdeling op – så hun begyndte direkte fra studiet på at løse denne opgave sammen med en ældre partner. Mindre end et år senere fik hun mulighed for at blive overført til Ernst & Young i Israel, hvor hun beskæftigede sig med skatteplanlægning og rådgav techstartups. Det var tilbage i 1990erne før internettets tid. »Det, der var sjovt for mig, var at rådgive en masse af de her techstartup-virksomheder. For på den måde kom jeg ind og fik sådan snuset lidt til hele den her verden af muligheder,« fortæller hun. Det blev hendes indgang til techverdenen, og efter tre år i udlandet vendte hun tilbage til Danmark med blod på tanden. Louise Lachmann har ikke brugt sin uddannelse som jurist særlig meget. Men den kom hende til gode, da hun lavede et millionexit, der inkluderede en masse papirarbejde.Fold sammenLæs mereFoto: Linda Kastrup. Livet som fuldmægtig var ikke noget for Louise Lachmann, så hun begyndte som interaktiv director hos et reklamebureau. »Der lærte jeg så nogle super cool unge fyre at kende, som jeg brugte som underleverandører, og vi fandt ud af, at vi skulle starte vores egen virksomhed,« fortæller hun. I slutningen af 1990erne etablerede de et webbureau sammen, mens de var i 20erne og fyldt med drømme om det nye internet. Men i 2001 ramte en krise. »Hele verden blev vendt på hovedet, og hvad vi troede var en sikker verden, var pludselig ikke så sikker,« siger hun. Tæppet blev revet væk under dem, da to-tre af deres største kunder forsvandt. Kapitalen var ikke længere til stede, og det påvirkede naturligvis deres virksomhed. De var nødt til at afskedige alle ansatte og sælge den. Men det fik »overhovedet ikke« Louise Lachmann til at miste modet. Hun påpeger, at man som iværksætter skal vide, at tingene tager tid, og at der uundgåeligt vil være bump på vejen. Hvis man trives i alt, hvad der er sikkert og trygt, vil hendes anbefaling være at gå en anden vej. Louise Lachmann har også oplevet, at andre har sagt ‘det tror vi ikke rigtig på’ til hendes ideer. Det er netop derfor, at den venturefond, hvor hun er partner nu, hedder Ugly Duckling, altså den grimme ælling. »Hvis man erfoundereller visionær, skal man tro rigtig meget på, at man har gang i noget rigtigt. Hvis alle kunne se det, som du kan se, så ville det jo ikke være så innovativt,« forklarer hun. Hun tog dog selv en lille pause fra iværksætteriet efter at have solgt sin første virksomhed, hvor hun arbejdede hos kommunikationsbureauet OMD Omnicom, indtil en af hendes tidligere partnere ringede for at sige til hende, at de burde starte en ny virksomhed. Louise Lachmann startede en ny virksomhed i 2007, som blev en stor it-succes. Det var ikke planen, at den skulle sælges, men hun fik et tilbud, som hun ikke kunne sige nej til.Fold sammenLæs mereFoto: Linda Kastrup. I 2007 lancerede Louise Lachmann sammen med sin tidligere partner B2B SaaS-virksomheden Mono Solutions. Virksomheden hjalp små og mellemstore virksomheder – det såkaldte SMV-segment – med at bygge deres egen hjemmeside og komme bredt ud på nettet for at få succes online. Hun var administrerende direktør for Mono og stod for salget og den organisatoriske strategi, mens hendes to partnere sad med produkt og tech. De havde flere hundrede tusinde abonnementer på tværs af forskellige digitale marketingløsninger i Europa og USA og en kraftig omsætningsvækst. Og det var egentlig ikke meningen, at Mono Solutions skulle sælges. Men i 2018 havde andre virksomheder såsom softwarefirmaet Wix fået øjnene op for Monos forretningsmodel, og konkurrencen begyndte at spidse til, så Louise Lachmann besluttede sig for at finde en growth investor for at få noget mere kapital. Når man skal have en investor ind i sin virksomhed, er det ligesom at indgå et ægteskab, fortæller hun. Derfor var det vigtigt for hende at finde den helt rigtige. Efter noget tid fandt hun en investor, som hun troede, at hun skulle gifte sig med. »Men så faktisk lige inden vi skulle underskrive, så bankede det på min dør. Og så stod der nogen, der hedder Bauer Media Group,« fortæller hun. Det er Europas største privatejede mediekoncern, og de ønskede at købe virksomheden. »Det var virkelig en læring om, at før der er underskrevet og alt er final, så kan alting ske. Så det ved jeg også selv nu, hvor jeg sidder på den anden side,« siger Louise Lachmann. 18. juli 2019 solgte hun virksomheden for et trecifret millionbeløb til Bauer Media Group. Den dag tog hun ud og sejlede med sin familie og drak champagne. Der er brug for flere iværksættere i Danmark, mener Louise Lachmann. Hun har flere råd til, hvordan det skal ske.Fold sammenLæs mereFoto: Linda Kastrup. Efter salget af sin anden virksomhed kunne Louise Lachmann i princippet have trukket sig tilbage og eksempelvis nydt livet i hendes hus på Mallorca. Men hun fortæller, at hun får enormt meget glæde og energi af iværksætteri. »Jeg vil faktisk gerne hjælpe den næste generation. Og når man så selv har lavet en exit, så har du også kapital til atfuelemed og komme ind den vej,« siger hun. De seneste par år har hun arbejdet som angel investor, hvilket vil sige, at hun har investeret for sine egne penge i opstartsvirksomheder. Hun sidder i mange forskellige bestyrelser og er netop indtrådt som general partner i venturefonden Ugly Duckling Ventures, med henblik på at rejse fond II. Sammen med hendes to partnere har de på kort tid sikret tilsagn på mere end 70 procent af målsætningen på 250 millioner kroner fra familiekontorer og private investorer. For ti år siden blev hun en del af Fonden for Entreprenørskab, hvor hun nu er forperson. Fonden hjælper skoler og uddannelser med at fremme entreprenante og innovative evner hos eleverne. Louise Lachmann er meget drevet af, at vi skal have flere iværksættere i Danmark. Og ifølge hende bør man netop sætte entreprenørskab på skoleskemaet. »Det skal være noget, som vi lærer på lige fod med, at vi lærer at regne og stave,« mener hun. »Og så skal vi også forstå, hvad det vil sige. Når vi snakker entreprenørskab, så er det jo ikke altid, at man står i »Løvens Hule« og sælger et produkt. Det er lige så meget, at vi tænker på at skabe og forandre og være innovative og kreative.« Desuden er hun optaget af at få flere kvindelige founders. I dag er kun en ud af fire stiftere af startups kvinder. Og skævvridningen bliver værre af, at det kun er to procent af den risikovillige kapital, der går til kvindelige founders, fortæller hun. Louise Lachmann kan huske, da hun kom på forsiden af Berlingske i 2019 for at have solgt Mono Solutions for et trecifret millionbeløb. Virksomheden havde ikke særlig mange kunder i Danmark eller Norden, og derfor var hun ikke et offentligt kendt ansigt herhjemme. »Folk var sådan ‘hvor er du bare sej!’ hvor jeg tænkte: Okay, men jeg var jo også sej i går?«, fortæller hun. For at få en bedre iværksætterkultur i Danmark bør man ifølge hende være bedre til at heppe på hinanden undervejs og samtidig bryde med nulfejlskulturen. »Før du egentlig er en succes, så får du ikke rigtig anerkendelse. Og vi har i virkeligheden brug for også at vise nogen, som ikke lykkes. Så man ikke bliver bange for at gå ud og fejle,« siger hun.",
        "metadata": {
            "source": "https://www.berlingske.dk/virksomheder/hun-har-tjent-millioner-paa-sine-it-virksomheder-og-vil-hjaelpe",
            "image_url": "https://berlingske.bmcdn.dk/media/cache/resolve/image_x_large/image/180/1807488/24731512-louise-lachmann-ivrksttter-og-andr-rogaczewski.jpg",
            "publication_time": "Fredag d. 21. juni 2024, kl. 06.35",
            "author": "Olivia Emma Espersen",
            "related_links": [],
            "attachments": []
        }
    }
}