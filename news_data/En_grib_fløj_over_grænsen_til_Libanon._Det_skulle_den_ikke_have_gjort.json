{
    "version": "1.0",
    "document": {
        "id": "https://www_berlingske_dk/internationalt/en-grib-floej-over-graensen-til-libanon_-det-skulle-den-ikke-have-gjort",
        "title": "En grib fløj over grænsen til Libanon. Det skulle den ikke have gjort",
        "content": "JERUSALEM: En grib bundet til et træ. Det var, hvad de første billeder på Facebook viste i en nu afsluttet spionagesag. I tirsdags fangede borgere i den libanesiske by Bint Jbeil, der ligger fire kilometer fra den israelske grænse, en grib. Den store fugl kom under øjeblikkelig mistanke for spionage, fordi den var udstyret med en radiosender fra Tel Aviv Universitet - og det medførte, at den øjeblikkeligt blev bundet til et træ og blev omtalt som den seneste afsløring i spionagekrigen mellem Israel og Libanon. Gribben, der blev importeret til Israel fra Spanien for et år siden som del af et projekt for Israels svindende gribbestand, havde taget flyveturen fra Golanhøjderne til det sydlige Libanon uden at vide, at den ville lande midt i et mellemøstligt spiondrama.  Takket være israelske borgere, der tog kontakt til de israelske naturreservaters myndigheder, da de havde set gribbebillederne på Facebook, blev sagen løst forholdsvist hurtigt og smertefrit. Gribben bliver behandlet på et dyrehospital og vil blive sat fri i naturreservatet i Golanhøjderne i løbet af de kommende dage. »I det 21. århundrede forventer vi, at folk forstår, at vilde dyr ikke er skadelige,« siger Tali Tenenbaum, talskvinde for de israelske naturreservater, tilThe Guardian. Hun bekræfter, at myndighederne gik ind i sagen efter adskillige israelske borgere havde henvendt sig med beskrivelser af en formodet spiongrib bundet til et træ uden for den libanesiske by. Sent torsdag aften blev gribben udleveret til Israel via FNs udsendte observatører i grænseområdet mellem Libanon og Israel. FN var nødt til at agere mægler i sagen, da Israel og den dominerende libanesiske Hizbollah-organisation ikke har direkte kontakt i grænseområdet: I krigen mellem Hizbollah og Israel i 2006 blev nogle af de hårdeste slag udkæmpet i Bint Jbeil.  Den løsladte grib er ikke det første dyr, der mistænkes for at spionere for Israel. Med stor sandsynlighed bliver det heller ikke sidste gang, at lande i regionen beskylder Israel for at sende dyr på spionopgaver. I 2013 fangede Hizbollah således en ørn, der også var udstyret med en radiosender fra Israel, og tidligere har Hamas i Gaza fanget en delfin i Middelhavet, som bevægelsen hævder var udstyret med israelske videokameraer. I 2010 måtte det israelske udenrigsministerium høfligt afvise egyptiske beskyldninger om, at efterretningstjenesten Mossad angiveligt skulle have aktiveret en særligt trænet haj til at angribe turister ved badebyen Sharm el-Sheikh. I 2011 blev en grib udstyret med en israelsk radiosender fanget i Saudi-Arabien. Ligesom gribben i Libanon blev den mistænkt for at spionere. De israelske medier har behandlet sagen om »spiongribben« med slet skjult ironi. Som f.eks. den israelske nyhedskanal Arutz Sheva skriver: »Hvor latterlige anklagerne om israelske spiondyr lyder, er de så talrige blandt Israels arabiske naboer, at det er en udfordring at lave en liste.« Denne artikel er oprindeligt bragt uden kildehenvisning til The Guardian. Den er siden blevet opdateret. ",
        "metadata": {
            "source": "https://www.berlingske.dk/internationalt/en-grib-floej-over-graensen-til-libanon.-det-skulle-den-ikke-have-gjort",
            "image_url": "https://berlingske.bmcdn.dk/media/cache/resolve/image_x_large/image/6/63205/12154427-30udlmideast-israel-lebanonjpg.jpeg",
            "publication_time": "Fredag d. 29. januar 2016, kl. 17.00",
            "author": "Allan Sørensen",
            "related_links": [],
            "attachments": []
        }
    }
}