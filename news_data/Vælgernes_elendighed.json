{
    "version": "1.0",
    "document": {
        "id": "https://www_berlingske_dk/groft-sagt/vaelgernes-elendighed",
        "title": "Vælgernes elendighed",
        "content": "Torben Lund, tidligere sundhedsminister (S), finder Politikens holdninger til borgerne dybt nedladende og arrogant. I et debatindlæg i bladet kritiserer han bl.a. chefredaktør Bo Lidegaard for at skrive, at folket er »dumt, at folket kun er klogt, så længe det ikke får lov at bestemme selv«. Og bladets udenrigsredaktør, Anders Jerichow, kritiseres for efter seneste EU-afstemning at have talt dunder til borgerne: Vælgerne må tage sig sammen. Vælgernes troværdighed er i dyb krise. Torben Lund udtrykker håb om, at bladets tiltrædende chefredaktør, Christian Jensen, kan skabe en anden attitude på bladet. Det lader sig næppe gøre, da jammer over vælgernes elendighed er en dybt indarbejdet praksis i højere, kultiverede kredse. Men Lund har ret i, at det er klodset af Politiken at udtrykke det så direkte. Normalt jamrer man i medierne kun over vælgerne pr. stedfortræder: Der jamres over, at politikere og medier går efter vælger- og salgstal i stedet for at gå efter de højeste idealer.",
        "metadata": {
            "source": "https://www.berlingske.dk/groft-sagt/vaelgernes-elendighed",
            "image_url": "https://berlingske.bmcdn.dk/media/cache/resolve/image_x_large/image/5/50694/6162269-groft-sagt-klaus-kjller-hoved.jpg",
            "publication_time": "Fredag d. 20. maj 2016, kl. 22.30",
            "author": null,
            "related_links": [],
            "attachments": []
        }
    }
}