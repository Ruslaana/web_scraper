{
    "version": "1.0",
    "document": {
        "id": "https://www_berlingske_dk/virksomheder/afgaaende-telenor-chef-fyringsrunder-gjorde-ondt",
        "title": "Afgående Telenor-chef: Fyringsrunder gjorde ondt",
        "content": "»Det klart hårdeste har været at skulle arbejde fornuftigt og smart, samtidig med at virksomheden blev effektiviseret. Fyringsrunderne har ikke været nemme. De gør ondt på et personligt plan. Det har plaget mig mest.« Telenors topchef i Danmark siden maj 2010, norske Jon Erik Haug, har - trods de store slag i den danske telekrig - været glad for sin tid i Danmark, som nu slutter, når han 1. september træder ind i Telenor-koncernens ledelse, hvor han bliver ansvarlig for personaleudviklingen. Et drømmejob »Det er på mange måder et drømmejob - at arbejde både med ledelse og talentudvikling. Og det bliver vældigt spændende at skulle deltage i de strategiske diskussioner. Det har jeg drømt om i mange år. Det har været vældigt hårdt at være i Danmark de seneste to og et halvt år men også vældigt sjovt, og jeg har fået lov til at arbejde med en fantastisk organisation, så det er lidt vemodigt og lidt trist at tage af sted, selv om det ikke er et »farvel« men mere et »på gensyn«, for man bliver jo glad for de mennesker og kollegaer, man omgåes,« siger Jon Erik Haug til Berlingske Business. Han afløses af den 38-årige, tjekkisk fødte Marek Slacik, som gennem de seneste tre år har været markedschef for Telenor i Serbien. »Marek overtager en organisation, som er vældigt vendt mod markedet og prøver at blive endnu bedre i forhold til kunderne. Derudover er netværket i en ganske god form og vil blive det bedste i Danmark, når sammenlægningen med Telia gøres færdig. Og så er både holdet af medarbejdere og porteføljen af produkter og tjenester gode - selv om vi da har nogle udfordringer på områder, hvor vi kan gøre det endnu bedre,« siger Jon Erik Haug med henvisning til den seneste kritik på Telenors Facebook-side. Det sker ikke igen Han har kendt Marek Slacik fra sin egen tid hos Telenor i Sverige, hvor han var, inden han kom til Danmark. »Hans personlighed, markedskendskab og erfaring fra telebranchen er gode kort. Og han kommer til et andet marked, end jeg i sin tid overtog. Dengang kostede fem timers taletid med fri SMS og en gigabyte data 300 kroner. I dag ligger det på lidt under 100 kroner. Jeg er overbevist om, at så store ændringer sker ikke igen,« siger Jon Erik Haug. Telenors markedssituation er dog stadig presset - som alle teleselskaber i Danmark. Og den planlagte besparelse ved at udlicitere hele kundeservice faldt tidligere på året bort, da Telenor erkendte, at det ikke lod sig gennemføre. »Det var naturligvis på mange måder et nederlag og en tung beslutning at tage. Men man skal ikke se helt sort på det. Mange af de forbedringer og omkostningsreduktioner, vi havde beregnet at få ved at udlicitere, formår vi at få alligevel,« understreger Jon Erik Haug.",
        "metadata": {
            "source": "https://www.berlingske.dk/virksomheder/afgaaende-telenor-chef-fyringsrunder-gjorde-ondt",
            "image_url": "https://berlingske.bmcdn.dk/media/cache/resolve/image_x_large/image/28/288402/5484890-pix-jon-erik-haug-telenor.jpg",
            "publication_time": "Torsdag d. 16. august 2012, kl. 06.00",
            "author": "Thomas Breinstrup",
            "related_links": [],
            "attachments": []
        }
    }
}