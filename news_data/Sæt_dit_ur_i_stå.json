{
    "version": "1.0",
    "document": {
        "id": "https://www_berlingske_dk/musikanmeldelser/saet-dit-ur-i-staa",
        "title": "Sæt dit ur i stå",
        "content": "Vi gider ikke musik med lidt sang hér eller lidt instrumenter dér. Hvor er det synd! Lisa Batiashvilis seneste plade sætter hjertet i laveste gear og hjernen i højeste. Den georgiske violinvirtuos har rundet de tre årtier, giftet sig med obokollegaen François Leleux, fået et par børn og melder sig pludselig på Deutsche Grammophon med en dybt personlig bekendelse. Man kan høre hendes version af Arvo Pärts ti minutter lange »Spiegel im Spiegel« igen og igen. Fornemme de indre sekunder gå i stå under hendes tyste sang på violinen og den næsten ubevægelige Hélène Grimaud ved klaveret. Og stykket »V&V« af den helt samtidige Giya Kancheli forener georgierens geniale grundlyd på violinen med en båndoptaget kvindestemme – så man til sidst ikke kan høre forskel. Lyder det hele for langhåret, så bare rolig: Lisa er også medrivende i Sjostakovitjs vemodige violinkoncert nummer ét med et midteuropæisk toporkester i baggrunden. Plus selvfølgelig i et par af de sædvanlige salonstykker. Men de to tidsrøvere fra for nylig er bare åh.",
        "metadata": {
            "source": "https://www.berlingske.dk/musikanmeldelser/saet-dit-ur-i-staa",
            "image_url": "https://berlingske.bmcdn.dk/media/cache/resolve/image_x_large/image/78/780115/3818053-lisa-batiashvili.jpg",
            "publication_time": "Tirsdag d. 15. februar 2011, kl. 22.30",
            "author": "Søren Schauser",
            "related_links": [],
            "attachments": []
        }
    }
}