{
    "version": "1.0",
    "document": {
        "id": "https://www_berlingske_dk/kultur/madame-nielsen-gider-ikke-mere-snak-om-identitet-lad-os-tale-om-kaerligheden-sex",
        "title": "Madame Nielsen gider ikke mere snak om identitet: »Lad os tale om kærligheden, sex, døden, erindringen, kunsten, vejret ...«",
        "content": "»Hvis du læser »The Monster«, glemmer du den aldrig. Den vil spøge i dig til dine dages ende,« sigerMadame Nielsenom sin nye roman. Hvorfor madammen, der engang hed Claus Beck-Nielsen, bliver ved med at skifte identitet, vil forfatteren ikke gerne tale om. Din nye roman »The Monster« bliver præsenteret som en New York-gyser. Hvad ligger der i det? »Den foregår i New York. En ung europæer kommer til byen for at blive den nye Willem Dafoe og dermed den nye Kristus, der kan træde ind gennem en dør i Historien og gøre eller sige noget, der én gang for alle vil ændre menneskehedens historie. Han har dog et problem, han har ikke noget sted at bo. Men nogen har givet ham en række adresser, og en sen nat ringer han på en dør på Manhattan og bliver lukket ind i en lejlighed, der viser sig at være en slags parallelunivers. Derinde sker der nogle ting, som er så på en gang realistiske og forførende uhyggelige, at man ikke kan kalde dem andet end gyserlige. Hvis du læser »The Monster«, glemmer du den aldrig. Den vil spøge i dig til dine dages ende.« BMINTERN - cccFold sammenLæs mere Hvad har inspireret dig til den fortælling? »Engang, i et andet liv og et andet århundrede, kom jeg selv til New York og troede, at byen skulle blive min skæbne. Det blev den også, men på en anden måde end jeg havde tænkt mig. Jeg levede der nogle måneder, år, hvad ved jeg, på bunden af byen. I den tid oplevede jeg nogle ting, jeg vidste, at jeg før eller senere måtte bruge i mit livs roman. Men da jeg nu et helt liv senere på et slot i Skotland begyndte at skrive romanen, åbnede der sig en anden verden i verden, mere uhyggelig, end jeg havde kunnet forestille mig, et sted mellem kunst og vanvid, Warhol og Willem Dafoe, Gud og maskinen.«  Den foregår i New York. Hvad kan den by som litterær ramme? »New York er i sig selv en fiktion, ikke blot for os europæere, også for amerikanerne, der bor i byen, er den en myte, en by, der prøver, men også har svært ved at leve op til vores forestillinger om den. Der er for længst megabyer i Kina, Indien, Afrika, Sydamerika, som er meget større end New York, men New York er stadig byen, vi drømmer om.« Der udkommer et væld af romaner lige nu. Hvorfor skal man lige læse din? »De fleste romaner vil være et spejl for dig, læseren, du skal kunne genkende dig selv og dit liv i en eller flere af personerne. Det skal du ikke i »The Monster«, her får du lov at møde og opleve noget andet og vildtfremmed, du ikke anede, at du selv rummede; det, der spøger dybt nede i mørket af din sjæl. Det er blandt andet en kærlighedsroman, en roman om kødets lyst og væmmelse, og begge dele er som bekendt både det, vi alle drømmer om, og det, der kan tage livet af os.« Claus Beck-Nielsen bliver begravet, Das Beckwerk opstår. Forfatteren, dramatikeren og skuespilleren, der i dag hedder Madame Nielsen, har ofte i sin kunst kredset om identitet.&nbsp;Fold sammenLæs mereFoto: Claus Bech. Det er din fjerde roman under navnet Madame Nielsen. Før det har du som kunstner arbejdet under flere andre navne;Claus Beck-Nielsen, Das Beckwerk og Nielsen. Hvorfor er pseudonymet interessant at arbejde med for dig som forfatter? »Madame Nielsen er ikke et pseudonym, Madame Nielsen er mig, den jeg nu er. I øvrigt er jeg træt af altid at blive spurgt om og skulle tale om identitet. Der er så meget andet og lige så vigtigt: lad os tale om kærligheden, sex, døden, erindringen, kunsten, vejret, hvorfor ikke, lige nu skinner solen, men snart går det hele amok.«",
        "metadata": {
            "source": "https://www.berlingske.dk/kultur/madame-nielsen-gider-ikke-mere-snak-om-identitet-lad-os-tale-om-kaerligheden-sex",
            "image_url": "https://berlingske.bmcdn.dk/media/cache/resolve/image_x_large/image/100/1003772/22131131-foto.jpg",
            "publication_time": "Lørdag d. 22. september 2018, kl. 10.00",
            "author": "Jeppe Bangsgaard",
            "related_links": [],
            "attachments": []
        }
    }
}