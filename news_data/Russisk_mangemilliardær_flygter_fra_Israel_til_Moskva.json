{
    "version": "1.0",
    "document": {
        "id": "https://www_berlingske_dk/virksomheder/russisk-mangemilliardaer-flygter-fra-israel-til-moskva",
        "title": "Russisk mangemilliardær flygter fra Israel til Moskva",
        "content": "Det er kun en uge siden, at den russiske mangemilliardær Mikhail Fridman flyttede fra Storbritannien til Israel for at undslippe de vestlige sanktioner efter Ruslands invasion af Ukraine. Nu har Hamas' angreb på Israel sendt ham på flugt til Moskva. Det er første gang siden invasionen, at han er tilbage i Rusland. »Nu er jeg fløjet til Moskva på grund af den nuværende situation. Når alt lægger sig, planlægger jeg at vende tilbage til Israel for at bo dér permanent,« siger Mikhail Fridman til nyhedsbureauet Bloomberg. Han har såvel israelsk som russisk statsborgerskab. Både EU og Storbritannien satte ham på den sorte liste, dasanktionerne regnede ned over Ruslandefter invasionen af Ukraine 24. februar 2022. I august 2022 indførte også USA sanktioner mod Mikhail Fridman, mens han boede i London. »Det er umuligt atleve i Storbritannien under sanktioner,« forklarer han Bloomberg om årsagen til, at han netop var flyttet til Israel. Den 59-årige Mikhail Fridman er stifter af og største aktionær i Alfa Group. Koncernen ejer blandt andet Ruslands største, private bank, Alfa-Bank, samt telegiganten VEON (tidligere Vimpelcom). Han flyttede til London i 2013, efter at han og hans partnere solgte deres ejerandel i TNK-BP til den statskontrollerede oliegigant Rosneft og fik 14 milliarder dollar ud af det. Nu er Mikhail Fridman tilbage i Moskva, selv om den russiske præsident Vladimir Putin i februarkaldte alle de russiske rigmænd, der er rykket udenlands, for »andenklasses fremmede«. Mikhail Fridman har ifølge den britiske finansavis Financial Times tilbudt at hjælpe Ukraines præsident, Volodymyr Zelenskyji forsøget på at blive fjernet fra sanktionslisterne. Sidste år flyttede Fridmans forretningspartner, German Khan, tilbage til Moskva fra London.",
        "metadata": {
            "source": "https://www.berlingske.dk/virksomheder/russisk-mangemilliardaer-flygter-fra-israel-til-moskva",
            "image_url": "https://berlingske.bmcdn.dk/media/cache/resolve/image_x_large/image/172/1724509/24545402-file-photo-russian-businessman-co-founder-of-alf.jpg",
            "publication_time": "Tirsdag d. 10. oktober 2023, kl. 10.29",
            "author": "Thomas Breinstrup",
            "related_links": [],
            "attachments": []
        }
    }
}