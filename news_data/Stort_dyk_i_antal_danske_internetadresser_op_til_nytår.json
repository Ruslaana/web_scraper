{
    "version": "1.0",
    "document": {
        "id": "https://www_berlingske_dk/virksomheder/stort-dyk-i-antal-danske-internetadresser-op-til-nytaar",
        "title": "Stort dyk i antal danske internetadresser op til nytår",
        "content": "Antallet af danske internetadresser dykkede i efteråret så markant, at det ved årsskiftet endte med at være lavere end for et år siden, selvom det i hele 2022 måned for måned slog alle tidligere rekorder. Ved nytår var der i alt 1.373.174 internetadresser med domænenavnet .dk.Et år tidligere lå talletpå 1.388.636, altså 15.462 færre. Det viser tal fra DK-Hostmaster, som siden 1999 har været administrator for. dk-domænet og dermed holder styr på, hvem der ejer hvilke adresser. I løbet af 2022 nåede antallet af. dk-adresser at runde 1,5 millioner, helt præcis 1.510.450 i oktober, men herefter er det gået markant nedad, og hele 137.276 danske internetadresser forsvandt frem til årsskiftet. Den markante nedtur skyldes, at DK-Hostmasters automatiske sletning af opsagte eller ikkefornyede netadresser har været sat på pause i en periode af hensyn til en teknisk opdatering. Derfor har adresserne hobet sig op i en kø, som først nu er blevet afviklet. Det koster 60 kroner om åretat reservere en bestemt dansk internetadresse, så man har retten til den. Bagefter skal man så betale en internetudbyder for at leje serverplads og få adressen koblet sammen med det indhold, som man ønsker at vise på sit website.",
        "metadata": {
            "source": "https://www.berlingske.dk/virksomheder/stort-dyk-i-antal-danske-internetadresser-op-til-nytaar",
            "image_url": "https://berlingske.bmcdn.dk/media/cache/resolve/image_x_large/image/163/1632417/24307809-pix-tastatur.jpg",
            "publication_time": "Onsdag d. 04. januar 2023, kl. 14.03",
            "author": "Thomas Breinstrup",
            "related_links": [],
            "attachments": []
        }
    }
}