{
    "version": "1.0",
    "document": {
        "id": "https://www_berlingske_dk/internationalt/medie-forsvarsministerium-har-masseindkoebt-kinesiske-elbiler-nu",
        "title": "Medie: Forsvarsministerium har masseindkøbt kinesiske elbiler – nu må de ansatte ikke tale sammen, mens de kører",
        "content": "Det bliver nogle kedelige køreture for ansatte i det britiske forsvarsministerium. I hvert fald for dem, der kører i de kinesiske elbiler af mærket MG Motor, som ministeriet har indkøbt til sine medarbejdere. De ansatte må nemlig ikke længere snakke i bilen – slet ikke, hvis det handler om arbejde. MedietThe Sunskriver, at medarbejderne er blevet instrueret til stillekørsel, da en spirende frygt for kinesisk overvågning har fået ministeriet til at reagere. Det betegnes som et spørgsmål om »national sikkerhed«. Og det er ikke få medarbejdere, det går ud over. Ministeriet har nemlig allerede leaset flere hundrede kinesiske elbiler af mærket MG, og ifølge The Sun er planen, at man vil bestille yderligere flere tusinde. MG Motor er oprindeligt et britisk selskab, men siden 2007 har det været på kinesiske hænder. Her ejes den populære bilproducent af den statsejede bilgigant SAIC Motor, der holder til i Shanghai. Mange af de ansatte i ministeriet er vant til at kunne arbejde i bilen og snakke i telefon med kolleger, mens de er på farten. Meldingen om, at dette ikke længere er muligt, vækker derfor irritation hos de kilder, som The Sun har interviewet. »Det er helt vildt. En stor del af de her elbiler bliver brugt af højt rangerede medarbejdere, der kender til mange hemmeligheder.« »De er vant til at kunne diskutere arbejde, mens de kører, især hvis det er med en kollega, der arbejder med det samme og har samme sikkerhedsgodkendelse.« »De er ikke vant til tanken om, at bilen måske lytter med. Især ikke, når det er en bil, som ministeriet har sørget for,« siger en anonym kilde, alt sammen ifølge The Sun. De kinesiske MG Motor-biler fylder meget for medarbejderne i Storbritanniens ministerier. Men nu er man bange for, at de, der kører i bilerne, bliver overvåget.Fold sammenLæs mereFoto: Phil Noble/AP/Ritzau Scanpix. En anden kilde bekræfter over for The Sun, at det ikke blot er menige medarbejdere, der kører i bilerne. Det er folk, der har kendskab til dybe hemmeligheder. »De her biler er overalt, fra specialenhedernes hovedkvarterer til baser for atomubåde.« Ifølge denne kilde er det ikke kun risikoen for mikrofoner, der er problematisk ved brugen af MG-bilerne. »Bilerne sporer, hvor de kører hen. Nogle af bilerne har kameraer både inde i bilen og udenpå.« »De ser et mønster i medarbejdernes liv og kan derfor identificere de enkelte medarbejdere. De kan være en fare for personalet.« I USA har man tidligere fjernet kinesiske komponenter fra en række biler, da man ønsker at»undgå en potentiel trussel«. Indtil videre fortælles det ikke, om et lignende tiltag er under opsejling på de britiske øer, men bestillingen af flere biler fra MG tegner et andet billede.",
        "metadata": {
            "source": "https://www.berlingske.dk/internationalt/medie-forsvarsministerium-har-masseindkoebt-kinesiske-elbiler-nu",
            "image_url": "https://berlingske.bmcdn.dk/media/cache/resolve/image_x_large_vertical/image/188/1887021/24885734-chinese-premier-wen-jiabao-smiles-as-he-gets-into.jpg",
            "publication_time": "Torsdag d. 06. februar 2025, kl. 13.54",
            "author": "Emil Lund Jensen",
            "related_links": [],
            "attachments": []
        }
    }
}