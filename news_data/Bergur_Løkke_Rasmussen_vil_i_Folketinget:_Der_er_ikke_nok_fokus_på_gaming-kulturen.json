{
    "version": "1.0",
    "document": {
        "id": "https://www_berlingske_dk/politik/bergur-loekke-rasmussen-vil-i-folketinget-der-er-ikke-nok-fokus-paa-gaming",
        "title": "Bergur Løkke Rasmussen vil i Folketinget: Der er ikke nok fokus på gaming-kulturen",
        "content": "Moderaterne får en ny mand på valgsedlen, når danskerne skal til stemmeurnerne ved næste folketingsvalg. Det bliver Bergur Løkke Rasmussen, som stiller op i Nordsjællands Storkreds, hvor han er vokset op og nu er bosat. »Jeg ser frem til at være Moderaternes kandidat i Nordsjælland, hvor jeg håber, der er appetit på politik, som både er nytænkende og ansvarlig og har borgerne i centrum,« siger han i en pressemeddelelse, hvor der i et afsnit også nævnes fokusområder som forsvarspolitik og erhvervspolitik. Men det er især spiludvikling, e-sport og »gaming-kulturen«, som, han mener, fortjener større opmærksomhed, og som også får mest af den i pressemeddelelsen. »Jeg snakker med min presserådgiver om en masse forskellige ting, og han mente, at den del kræver nogle flere ord for at forklare, hvad jeg mener med det. De fleste har nok en forståelse af, hvad transportpolitik, forsvarspolitik og energipolitik er. Det her er, nuvel, et nicheområde, men det er noget, jeg kærer mig for, og det ville jeg også gerne have frem,« siger Bergur Løkke Rasmussen til Berlingske og understreger, at det ikke er ensbetydende med, at spiludvikling er en større mærkesag for ham end eksempelvis Forsvaret. Men er det ikke en smule uambitiøst at fremhæve e-sport, den danske spilindustri og gaming-kultur som den politiske mærkesag, der fylder mest, i en pressemeddelelse om, at du stiller op til Folketinget? »Jeg synes nu ikke nødvendigvis, at det er uambitiøst at støtte en industri, som på verdensplan er større end både film- og musikbranchen tilsammen, og mene, at Danmark skal være førende på det område. Men jeg vil give dig ret i, at der er mange andre ting at tage fat i, og det nævner jeg også,« siger Bergur Løkke Rasmussen. Bergur Løkke Rasmussen sad i Europa-Parlamentet for Moderaterne, men blev ikke genvalgt ved valget i juni, da partiet måtte nøjes med et enkelt mandat, som gik til spidskandidat Stine Bosse. Ved valget fik Bergur Løkke Rasmussen 17.050 personlige stemmer, mens Bosse fik 86.888 personlige stemmer. Bergur Løkke Rasmussen havde siden 2022 siddet i Europa-Parlamentet. I første omgang som erstatning for Søren Gade (V), der skulle tilbage i Folketinget, og efterfølgende skiftede Bergur Løkke Rasmussens til sin fars parti.Fold sammenLæs mereFoto: Niels Ahlmann Olesen/Berlingske. Under valgkampen streamede Bergur Løkke Rasmussen på det sociale medie Twitch, mens han spillede computerspil. Og i anledning af Gamebox Festival i Herning, hvor han også deltog i en debat, iværksatte Bergur Løkke Rasmussen en konkurrence på sin Facebook profil, hvor man kunne vinde en PlayStation 5 til en værdi af 4.349 kroner, hvis man syntes godt om og fulgte ham på alle sociale medier – herunder Twitch. TilBerlingskekaldte han sig selv for en »gamer«: »Jeg vil gerne være gamernes stemme, og derfor giver det mening at være der, hvor de er,« sagde Bergur Løkke Rasmussen til Berlingske. Ser du det stadig som fordelagtigt at være repræsentant for dem, der spiller computerspil? »Jeg vil være gamernes stemme, ligesom jeg vil være Forsvarets stemme og en stemme for folk, der går op i grøn omstilling. Men jeg ser også en industri og en masse unge, der spiller spil, som er overset,« siger Bergur Løkke Rasmussen og hæfter sig ved, at over halvdelen af danske børn spiller computerspil. Mens man bekymrer sig om, hvordan sociale medier påvirker børn og unge, er det nemlig underbelyst, hvad de møder i gaming-universet af folk, »der taler grimt«, og med spil, som indeholder »blod og vold«, påpeger han. »I gaming-universet chattes der også løs, og det er reelt et forum på linje med TikTok og andre sociale medier. Derfor er det også vigtigt, at vi regulerer og har hånd i hanke med den del,« siger Bergur Løkke Rasmussen og uddyber, at han generelt vil »arbejde hårdt« for børn og unges digitale dannelse. Derfor skal man blandt andet se, om man kan få en aldersverificering på sociale platforme og spil. Derudover skal danske spiludviklere skal understøttes endnu mere, da de er kendt for at lave spil, »der ikke har alle de dårligdomme«, og så skal man få it og it-færdigheder på skoleskemaet generelt. »Jeg har ikke lavet en workshop på, præcist hvad faget skal hedde, men vi ser ind i en ny digital verden med kunstig intelligens i fremdrift, så er det lidt uambitiøst, at vi ikke uddanner vores børn og unge til at være en del af den,« siger Bergur Løkke Rasmussen, der ikke afviser, at han endnu en gang kommer til at benytte sig af Twitch – om det så bliver ved kommunalvalget i november 2025 eller det næste folketingsvalg, der senest skal finde sted 31. oktober 2026: »En politikers lod er at møde vælgerne, hvor de er. Der er en stor gruppe af unge, som eksempelvis opholder sig på Twitch – der kunne man ramme nogle folk og tale om demokratiets betydning og mulighed for indflydelse. Jeg vil tage alle værktøjer i brug, men det er en god idé at tænke ud af boksen.« Bergur Løkke Rasmussen har ikke en holdning til, hvorvidt han ser en fortsættelse af den nuværende regeringskonstellation af Socialdemokratiet, Venstre og Moderaterne efter næste valg, »men partiets ånd er at arbejde på tværs af politiske skel«, siger han. »Om en regering så skal hedde SVM, ved jeg ikke.« Bergur Løkke Rasmussen er for nuværende regionsmedlem i Hovedstaden. I november meddelte han også, at han stiller op for Moderaterne til kommunalvalget i Helsingør. Og det ville være noget nær et drømmescenarie for den 34-årige politiker at få en finger med i spillet i både kommunalpolitik og landspolitik. »Der er en masse synergi i at arbejde både i det kommunale og se det helt nære og de beslutninger, man træffer landspolitisk, folde sig ud der. Samtidig er der noget fra det nære demokrati, som man så kan tage med sig op, når man træffer beslutninger i Folketinget,« siger han: »Det vil jeg utroligt gerne.« Moderaterne har endnu ikke truffet beslutninger om, hvem der skal stille op til regionsrådsvalget, siger Bergur Løkke Rasmussen, men han er »til rådighed, hvis det er det, de ønsker«. ",
        "metadata": {
            "source": "https://www.berlingske.dk/politik/bergur-loekke-rasmussen-vil-i-folketinget-der-er-ikke-nok-fokus-paa-gaming",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869997/24854881-bergur-lkke-rasmussen-er-sn-af-moderaternes-poli.jpg",
            "publication_time": "Onsdag d. 18. december 2024, kl. 06.02",
            "author": "Joachim Ploug Hansen",
            "related_links": [],
            "attachments": []
        }
    }
}