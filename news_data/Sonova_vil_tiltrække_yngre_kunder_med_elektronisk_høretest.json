{
    "version": "1.0",
    "document": {
        "id": "https://www_berlingske_dk/virksomheder/sonova-vil-tiltraekke-yngre-kunder-med-elektronisk-hoeretest",
        "title": "Sonova vil tiltrække yngre kunder med elektronisk høretest",
        "content": "Det sker gennem elektroniske høretests foretaget både i Boots-butikkerne i Storbritannien eller via internettet direkte fra kundens hjem. Og det giver ifølge Sonova selv pote - indtil nu er der gennemført 15.000 elektroniske høretest gennem joint venture-selskabet med Boots, og det tiltrækker med schweizernes egne ord kunder i alderen 50-55 år. Samtidig er konverteringsgraden fra de elektroniske test til et reelt møde med en audiolog lige så stor, som tilfældet er ved de mere traditionelle metoder. Og det giver spændende perspektiver.  - Folk lever som oftest med høretab i ti år, før de tager kontakt til en audiolog, så det her hjælper til med at trække folk ind tidligere, fortalte Jonathan Gardner, der er chef for Boots Hearingcare i forbindelse med Sonovas investordag i Stäfa i Schweiz tirsdag. - Det har været meget succesfuldt for os. Det har været en blød lancering indtil nu, og der er meget mere, vi kan gøre på det område, fortsætter han. Hvis forsøgene med elektroniske høretests også viser sig at være en succes på længere sigt, kan ideen også meget vel blive udbredt til andre dele af forretningen, fortalte Lukas Braunschweiler, der er administrerende direktør for Sonova, i forbindelse med investordagen. ",
        "metadata": {
            "source": "https://www.berlingske.dk/virksomheder/sonova-vil-tiltraekke-yngre-kunder-med-elektronisk-hoeretest",
            "image_url": "https://berlingske.bmcdn.dk/media/cache/resolve/image_x_large/image/24/244117/11009249-sonova-agm.jpg",
            "publication_time": "Onsdag d. 14. oktober 2015, kl. 09.15",
            "author": null,
            "related_links": [],
            "attachments": []
        }
    }
}