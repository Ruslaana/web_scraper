{
    "version": "1.0",
    "document": {
        "id": "https://www_berlingske_dk/kommentatorer/pind-hylder-hummelgaard-for-opgoer-om-vold-i-hjemmet-det-er-modigt",
        "title": "Pind hylder Hummelgaard for opgør om vold i hjemmet: »Det er modigt, at han tager udgangspunkt i sig selv og sin familie«",
        "content": "Modigt. Nøgent. Og måske det mest afgørende bevidste retspolitiske skridt til at tage livtag med kriminalitet, vi har set i nyere tid i Danmark. Det er, hvad justitsminister Peter Hummelgaard (S)i disse dage lægger an til. Hans nye bog udkommer snart. Den handler om et voldeligt hjem og den pris, som vold har for det enkelte menneske og for samfundet. Bogen fortæller hans egen historie og sætter fokus på andre miljøer og steder, hvor »den slags« finder sted. Et af de store tabuer. Så hvad er prisen? For tavsheden og for volden? Den er bemærkelsesværdig høj. Som justitsminister har jeg ikke tal på de videnskabelige rapporter, som jeg gennemgik, hvor sammenhængen mellem vold i hjemmet og senere kriminalitet blev belyst. Stort indtryk gjorde for eksempel vores kortlægning af de såkaldte syrienkrigere, der alle som én kom fra splittede hjem uden ordentlig skolegang og med tørre tæsk som daglig ingrediens. Det gik igen. Og igen. Og igen. Jeg er ikke blødsøden. Bestemt ikke. Men jeg har aldrig forstået de borgerlige – såkaldte, der er ordet igen – der blindt insisterer på kun at se forbrydelserne isoleret og ikke søger at forstå sammenhængen bag forbrydelsen. Ikke for at stå i vejen for den straf, der nu engang skal tilmåles. Men fordi, hvis man ser noget igen og igen, så bør man standse det, forhindre det, forbyde det. Jeg er næsten overbevist om, at det stærke fald i ungdomskriminaliteten de senere år i Vesten blandt andet hænger sammen med, at vold i hjemmet er blevet mindre naturligt og i mange lande forbudt. Vold er blevet en udstødende faktor, en foragtelighed. Normer betyder noget, selv i dag. Og det er, i en tid hvor normerne falder sammen om ørerne på os, en norm, der faktisk er blevet stærkere. Ministeren illustrerer selv, at dette ikke kun finder sted i hjem med ikkevestlig baggrund. Der er også den dag i dag danske familier, hvor disse ting forekommer. Men der er grund til at se, hvor ovenstående norm ikke er trængt igennem endnu, og hvor de gamle mønstre stadig findes. Og det er vanskeligt at se andet – blandt andet i bogen – end at dette er tilfældet for bestemte miljøer. Det svarer også til de informationer, jeg i sin tid blev præsenteret for. »Jeg er næsten overbevist om, at det stærke fald i ungdomskriminaliteten de senere år i Vesten blandt andet hænger sammen med, at vold i hjemmet er blevet mindre naturligt og i mange lande forbudt,« skriver Søren Pind.Fold sammenLæs mereFoto: Linda Kastrup. Netop derfor var det arbejde med ungdomskriminalitet, der blev lavet, vigtigt. Jo tidligere man handler, jo bedre. Men det, som ministeren nu lægger op til, er en koncentreret indsats, der sikrer små børn mod vold. Det skridt har vi ikke taget fuldt ud endnu. Under hyl og skrål blev revselsesretten afskaffet, og til de borgerliges store skam stemte de imod med en eller anden forestilling om hjemmet som værende den grænse, inden for hvilken uhyrligheder kan ske uden det omkringliggende samfunds indblanding. Hummelgaard måtte håbe på sin morfar og mosters hjælp, når volden meldte sin ankomst. Nogle gange kom de. Andre gange var de der ikke. Intet barn, så vidt det er muligt, skal være overladt til tilfældet i disse sammenhænge. Eller til familien alene. Vi er ikke længere et klansamfund. Og gudskelov for det. Hvis man har besøgt fængsler, ungdomsinstitutioner, forvaringsanstalter – og har mødt og set nogle af de mennesker, der frekventerer disse faciliteter – ja, så forbløffes man i nogle sammenhænge over afstumpetheden og brutaliteten. Men man ser også noget andet. En ubekvem sandhed. Man ser mennesker, som for en stor dels vedkommende menneskeligt og intellektuelt er blevet ødelagt af de familieforhold, de blev født ind i. Man ser også en række mennesker, hvis intellekt er så småt eller indskrænket, at man ikke kan undgå den ubehagelige tanke, at vi sætter mennesker i fængsel, der ikke selv har noget begreb om, hvad de gør forkert. Den emotionelle og intellektuelle kapacitet er simpelthen ikke til stede. Og vi har ikke andre steder at gøre af dem. Al kriminalitet er ikke socialt forårsaget. Der er nogle, der vælger det selv. Og alle må selv stå på mål for de handlinger, som de vælger at begå. På nær de mennesker, vi kategoriserer som sindssyge – der har vi andre regler. Og godt for det. Men. Hvert eneste barn, som vi kan forhindre i at blive udsat for de traumer og den terror, vold i hjemmet er udtryk for, er en samfundsborger medmindre risiko for kaos, alkohol, kriminalitet og splittede hjem. Hvert eneste. Det er godt, at justitsministeren genåbner den diskussion. Den har været for længe væk. Det er modigt, at han tager udgangspunkt i sig selv og sin familie. Man tør kun gisne om prisen – ikke mindst i de nære relationer. Men det er også godt, at han hæver sig over sit eget og tør udpege steder, hvor dette i det moderne Danmark udgør et særligt problem. Vi bør ikke lukke øjnene for det. Vi bør foretage de egentlige analyser og agere på dem. Konkret. Grundigt. Gennemarbejdet. Mest af alt fordi dette er noget af det sværeste, vi har – relationen mellem børn og voksne i en familie. Samfundet skal ikke brase ind i den relation. Den skade, det forvolder, er også omfattende. I sidste ende må vi imidlertid ubetinget stå på barnets side i denne sag. Søren Pind er fhv. folketingsmedlem for Venstre, fhv. minister, bestyrelsesformand samt formand for medieansvarsudvalget ",
        "metadata": {
            "source": "https://www.berlingske.dk/kommentatorer/pind-hylder-hummelgaard-for-opgoer-om-vold-i-hjemmet-det-er-modigt",
            "image_url": "https://berlingske.bmcdn.dk/media/cache/resolve/image_x_large_vertical/image/186/1860890/24838304-justitsminister-peter-hummelgaard.jpg",
            "publication_time": "Søndag d. 24. november 2024, kl. 07.49",
            "author": "Søren Pind",
            "related_links": [],
            "attachments": []
        }
    }
}