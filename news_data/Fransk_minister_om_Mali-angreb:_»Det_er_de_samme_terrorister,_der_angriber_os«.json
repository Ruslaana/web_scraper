{
    "version": "1.0",
    "document": {
        "id": "https://www_berlingske_dk/internationalt/fransk-minister-om-mali-angreb-det-er-de-samme-terrorister-der-angriber-os",
        "title": "Fransk minister om Mali-angreb: »Det er de samme terrorister, der angriber os«",
        "content": "BARCELONA: Radisson Blu i Bamako blev indtil fredag regnet for et af de sikreste steder, man kunne opholde sig i det urohærgede Mali. Omgivet af ambassader i et kvarter med palmeomkransede avenuer i den mondæne vestlige del af hovedstaden bevogtes luksushotellet, der er populært blandt vestlige besøgende i landet, af adskillige bevæbnede vagter. Men det forhindrede ikke endnu et islamistisk terrordrama, da det tidligt fredag morgen blev alvor. »De (terroristerne) kom kørende i en bil med diplomatplader og fik lov at fortsætte direkte ind gennem porten og hen til indgangsdøren, hvor de straks begyndte at skyde mod vagterne,« fortalte hotellets konditor, Kamissoko Lassine, kort efter til New York Times.  Andre af de op mod 30 tilstedeværende, der ligesom Lassine slap væk i angrebets første kaotiske fase, fortalte, at angriberne havde råbt »Allah er stor«, mens de fyrede løs. Kort efter løslod de en mindre gruppe af de omkring 140 gæster og ansatte, der blev taget som gidsler, efter en »eksamen« i recitation af koranvers for yderligere at understrege aktionens jihadistiske karakter. Mali har siden juni 2013 huset en FN-mission, der hjælper landets regering med at holde en række islamistiske oprørsgrupper i skak. Danmark deltager i missionen, og Radission Blu har ofte haft danskere blandt gæsterne. Dette var dog ikke tilfældet i går, men en lang række andre nationaliteter var repræsenteret blandt gidslerne, der talte såvel franskmænd, belgiere, tyskere og amerikanere som algeriere, indere, tyrkere og kinesere.  Adskillige af dem blev befriet ved middagstid, da maliske politifolk stormede hotellet og generobrede kontrollen med de nederste etager. De fik et par timer senere selskab af 50 franske antiterrorspecialister, som var lettet fra Paris, straks terrorangrebet blev kendt. Også amerikanske specialstyrker deltog. Og i løbet af eftermiddagen lykkedes det at afslutte gidseldramaet, men med høje omkostninger. Ifølge medlemmer af FN-missionen mistede 27 livet, mens Malis regering først på aftenen opgjorde tabstallet til mindst 22, heraf tre terrorister. Vidneudsagn om, at gidseltagerne havde talt sammen på engelsk og med nigeriansk accent, pegede først på dagen i retning af Boko Haram – den ekstremt blodige vestafrikanske terrororganisation, der står i forbindelse med Islamisk Stat. Men i løbet af eftermiddagen tog en gruppe ved navn al-Mourabitoun ansvaret.Den hører under ledelse af den berygtede, enøjede terrorist, Mokhtar Belmokhtar, hjemme i det nordlige Mali og sværger troskab til al-Qaeda. Betyder det, at Islamisk Stat ikke har noget med aktionen at gøre, og at angrebet ikke har nogen direkte forbindelse til attentaterne i Paris for en uge siden? Den franske premierminister, Manuel Valls, er overbevist om, at der er en sammenhæng. »Det er de samme terrorister, der angriber os, blot under forskellige navne,« vurderede regeringschefen.  Flere omstændigheder tyder på, at Valls har ret. Det var en fransk militæroperation, som i begyndelsen af 2013 stoppede nordmaliske islamistgruppers fremmarch mod Bamako og forhindrede dem i at indføre et kalifat i hele det vestafrikanske land, hvorefter FN-missionen blev sat i værk. Det nederlag for den internationale jihadisme har Islamisk Stat, ifølge nyhedsbureauet Reuters’ kilder i organisationen, aldrig tilgivet franskmændene, og det angives som én blandt adskillige »gode« grunde til angrebet i Paris. Også den omstændighed at adskillige af hotellets gæster var i Bamako for at deltage i en konference for La Organisation Internationale de la Francophonie – det franske sprogfællesskabs organisation – tyder på, at terroranslaget per stedfortræder var rettet mod Frankrig. Radisson Blu husede som nævnt også en gruppe algeriere. Blandt dem var angivelig medlemmer af efterretningstjenesten i det nordafrikanske land, der deltager i forsøget på at mægle mellem ikke islamistiske oprørsgrupper og regeringen i Bamako. Mokhtar Belmokhtar har som algerier og veteran fra 1990ernes borgerkrig adskillige høner at plukke med sikkerhedsstyrkerne i sit hjemland, hvilket kunne pege i retning af et mere lokalt motiv til terroraktionen. Samtidig har Islamisk Stat indtil nu, så vidt vides, ikke haft nogen allierede i Mali, pointerer terroreksperten Jean-Hervé Jezequel fra tænketanken International Crisis Group. »En aktion af denne type tager lang tid at forberede, og det kan man ikke gøre på en uge. Derfor tror jeg, at aktionen er planlagt før attentaterne i Paris, men muligvis blevet fremskyndet for at opnå en dobbelt effekt,« siger Jezequel og tilføjer: »Men Islamisk Stat har ingen indflydelse i og omkring Mali, og man kan også forestille sig, at lokale grupper som Ansar Dine og al-Qaeda in Nordafrika forsøger at gørte opmærksom på sig selv som modvægt til Islamisk Stats spektakulære aktioner i Frankrig, Egypten og Libanon, som udgør en trussel mod deres dominans i regionen.«",
        "metadata": {
            "source": "https://www.berlingske.dk/internationalt/fransk-minister-om-mali-angreb-det-er-de-samme-terrorister-der-angriber-os",
            "image_url": "https://berlingske.bmcdn.dk/media/cache/resolve/image_x_large/image/19/192255/11422887-21udlsituationen-i-mail-maljpg.jpeg",
            "publication_time": "Fredag d. 20. november 2015, kl. 22.10",
            "author": "Martin Tønner",
            "related_links": [],
            "attachments": []
        }
    }
}