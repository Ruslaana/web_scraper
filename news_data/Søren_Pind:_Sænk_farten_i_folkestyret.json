{
    "version": "1.0",
    "document": {
        "id": "https://www_berlingske_dk/kommentatorer/soeren-pind-saenk-farten-i-folkestyret",
        "title": "Søren Pind: Sænk farten i folkestyret",
        "content": "Man kan halsstarrigt fastholde, at granskningskommissionen om mink var en succes, og at Danmark er en bananrepublik. Man kan antyde, at tidligere højesteretspræsident Thomas Rørdam er i ledtog medBilderberg, den jødiske lobby og vaccineproducenterne – og er blevet påvirket af verdensregeringen til at frikende den rigspolitichef, der er selvsamme verdensregerings forlængede arm. Man kan – alt efter smag – påstå, at den store flerhed af professorer, som grundlæggende sagde, hvad resultatet ville blive, før det blev det, er enten venstreorienterede lakajer eller højrefløjens stikirenddrenge. Alt det kan man sige. Og påstå. For Danmark er et frit land. Med en fri presse. Og med ytringsfrihed. Skønt Rørdam dog ville vinde en injuriesag – om nødvendigt ved Højesteret. Og så kunne møllen køre igen om, hvordan Quanons modstykke havde besat de ædle lokaler i Prins Jørgens Gård. Rørdam er hævet over den slags. Men forleden kom World Justice Project med deres såkaldte»Rule of law index 2022«. Altså en rangorden for retsstater. Danmark ligger nummer 1. Med Norge og Finland som nummer 2 og 3. I januar komWorld Transparancy Internationals nye tal for 2022. Og gæt engang? Danmark ligger nummer 1 som verdens mindst korrupte land. Vi har altså udefrakommende respektable aktører – professionelle betragtere og analytikere – som siger, at vi har verdens stærkeste retsstat og er verdens mindst korrupte land. Man kunne – som Troels Lund Poulsen morsomt bemærkede om regeringen, da han viste sig at være regeringens mest populære minister – sige, at det mere sagde noget om de andre lande i verden. Men det ville være lige så mærkværdigt som en række af de ovenfor anførte påstande. Sagen er, at vi lever i et af verdens tryggeste, sikreste, mest retfærdige og åbne samfund overhovedet. Vi trænger til, at det siges. For konspirationsteorierne er begyndt at hobe sig op. Om efterretningsvæsnet, om politikerne, om domstolene. Men ærlig talt: Det er noget vås. Simpelt vås. Og det rækker, tak. Vi har – inden den kunstige intelligens for alvor bliver sluppet løs – for alvor brug for, at hastigheden sættes ned. Nyhedshungren skabt af algoritmer på de sociale medier, men nu også ivrigt fodret af medierne, må på slankekur. Det larmer. Og er blevet skørt. Vi har brug for, politikerne tager sig selv så alvorligt, at de ikke fodrer denne mere og mere groteske parallelforestilling. Altså en forestilling, der foregår, mens Danmark er verdens bedste retsstat og mindst korrupte land. Der er brug for tillidsmænd, der har rod i folk og land, der med troværdighed og ro i stemmen kan skære igennem denne larm og sige tingene lige ud. Slap af. Ja, der begås fejl. Men nej, vi er ærlige og redelige folk. Som det folk, vi i øvrigt er en del af. Og ja, det kræver nye dynamikker i vores folkestyre. Det kræver, at vi for eksempel sender vores folketing mere hjem, så det i stedet for at være en miniregering, der opfører sig som den udøvende magt, virker blandt sit folk. Det kræver mindre lovgivning og færre forhastede processer. Det kræver flere blokeringer – måske en genindførelse af det Landsting, ulykken ville, at vi afskaffede i 1953. Måske endda med et vist antal livstidsvalgte medlemmer, som dommerne, så de intet har at frygte fra vælgere eller medier. Måske? Det kræver også, at de hastigheder, Folketinget selv har sat for højt, sættes ned. Og her vender vi tilbage til granskningskommissionen. Hvad nytte har vi af institutioner, der senere underkendes, når juraen for alvor skal stå sin prøve? Ingen. Det er skadeligt. Skaber konspirationsteorier. Og hastigheden er i sig selv skadelig. Det er politikernes krav om hastighed, der skaber det. Lige så vel som en række af de tvivlsomme advokatvurderinger, der gennem tiden er blevet presset igennem. Tænk bare på den skandaløse vurdering afCarl Holst, der siden viste sig ikke at have fugls føde på sig, men efterlod et menneske, hvis ry og rygte var tilsølet. Vi er nødt til at nyopfinde at gøre sig umage. Den hast, 24/7-samfundet har medført, ikke kun fra medier, men fra mennesker – os alle – er grundlæggende uklædelig, og hænger sammen med en lang række ulykker. Den manglende evne til at læse forstod vi i denne uge. Konspirationsteorierne. Den dårlige politik. Alt har det sin rod i det. Siden globaliseringen og internettet blev sluppet løs som følge af 80ernes vanvittigt succesfulde politiske stormflod, er hastigheden og vores forbundethed steget eksponentielt. Det er tid at tage det alvorligt. Og sætte menneskelige bremser på de uhensigtsmæssigheder, den fantastiske frisættende politik trods alt også har medført. Symbolsk kunne Folketinget starte med at nedlægge granskningskommissioner som instrument. Og lade det være åbningen på en meget større og meget vigtigere debat: Hvordan genskaber vi menneskeligheden i et datadrevet elektronisk forbundet samfund, der er ved at rende fra os, og hvor det spejlbillede, vi ser, er et, vi ikke kan lide? Søren Pind er fhv. folketingsmedlem for Venstre, fhv. minister, bestyrelsesformand samt formand for medieansvarsudvalget",
        "metadata": {
            "source": "https://www.berlingske.dk/kommentatorer/soeren-pind-saenk-farten-i-folkestyret",
            "image_url": "https://berlingske.bmcdn.dk/media/cache/resolve/image_x_large/image/167/1677719/24431954-sp.jpg",
            "publication_time": "Lørdag d. 20. maj 2023, kl. 10.00",
            "author": "Søren Pind",
            "related_links": [],
            "attachments": []
        }
    }
}