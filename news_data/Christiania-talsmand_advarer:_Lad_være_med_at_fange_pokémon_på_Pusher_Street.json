{
    "version": "1.0",
    "document": {
        "id": "https://www_berlingske_dk/samfund/christiania-talsmand-advarer-lad-vaere-med-at-fange-pokemon-paa-pusher-street",
        "title": "Christiania-talsmand advarer: Lad være med at fange pokémon på Pusher Street",
        "content": "Pokémon Go er blevet årets dille over alle. Børn og voksne stormer rundt i jagten efter de små fantasivæsner. Men hvis man ser en pokémon omkring den såkaldte Pusher Street på Christiania, skal man lade den være. »Man skal huske, det er kriminaliseret område,« siger Britta Lillesøe fra Christianias Presse- og Kommunikationsgruppe tillokalavisen Havnefronten.  Årsagen er ikke det uskyldige spil som sådan - men de mobiltelefoner, man spiller på. Pusherne er notorisk skeptiske over for resten af verden og håndhæver et strengt forbud mod at fotografere, mod at tale i mobiltelefon og mod at løbe i gaden. Flere journalister og fotografer er blevet truet med vold gennem årene. Og pusherne har mindst én gang gjort alvor af truslerne: En journalist fra TV 2 fik i sommeren 2012 bank og tøjet flået af på Pusher Street i forbindelse med en opgave. Hvis man ser en Mr. Mime eller måske endda en Snorlax på Pusher Street, skal man altså ikke fiske mobilen frem - for bevægelsen kan blive misforstået, lyder opfordringen.  Københavns Politi kender advarslen, men vil ikke blande sig. At de øvrige beboere på Christiania accepterer pushernes selvbestaltede mobilforbud, er deres eget problem. »Vi har et godt samarbejde med den gode del af Christiania,« siger vicepolitiinspektør Dannie Rise fra Taskforce Pusher Street. »Men når de accepterer, at der i Pusher Street er forbud mod at bruge mobiltelefoner, så må den naturlige konsekvens være, at de fortæller folk, at man ikke må spille Pokémon i området.«  ",
        "metadata": {
            "source": "https://www.berlingske.dk/samfund/christiania-talsmand-advarer-lad-vaere-med-at-fange-pokemon-paa-pusher-street",
            "image_url": "https://berlingske.bmcdn.dk/media/cache/resolve/image_x_large/image/10/108103/14181642-spain-pokemon-game-technology.jpg",
            "publication_time": "Fredag d. 29. juli 2016, kl. 17.05",
            "author": "Søren Schauser",
            "related_links": [],
            "attachments": []
        }
    }
}