{
    "version": "1.0",
    "document": {
        "id": "https://www_berlingske_dk/politik/de-var-blandt-de-mest-markante-kritikere-af-loenloeftet-til",
        "title": "De var blandt de mest markante kritikere af lønløftet til sygeplejerskerne. Nu åbner de for mere løn til soldater",
        "content": "Vi er knap kommet i gang med vores interview, før Rasmus Jarlov drager en parallel til sit eget busselskab, Hamlet Tours: Når turisterne vælter til København i sommerhalvåret, betaler Jarlov ekstra til sine chauffører som kompensation for den øgede arbejdsbyrde. Det er ikke spor anderledes, når han nu sammen med sin partiformand, Mona Juul, åbner for at give danske – offentligt ansatte – soldater mere i løn, mener De Konservative. Russerne truer Europa. USA er ikke længere til at regne med – heller ikke hos det historisk meget USA-tro Konservative Folkeparti. Og regeringen har ikke forstået, hvor alvorligt det er, at det danske forsvar ikke kan fastholde sit militære personel, lyder meldingen. Derfor kan det heller ikke vente til 2027, hvor der næste gang er planlagt overenskomstforhandlinger for Forsvaret, hvis danske soldater skal have mere i løn. »Der er rigtig mange stillinger i Forsvaret, der er ubesatte, og vi har behov for at ansætte soldater ret hurtigt,« siger De Konservatives forsvarsordfører Rasmus Jarlov. »Derfor siger vi til forsvarschefen: Sig til os, hvad du skal bruge for at kunne ansætte de mennesker, du har brug for, og hvad der skal til for at holde på dem. Så er vi villige til at betale det, der skal til, for at have et velfungerende og slagkraftigt forsvar.« Mona Juul og Rasmus Jarlov har begge fulgt med i historierne omdanske soldater, der på stribe har lagt lønsedler fremtil offentligt skue i medierne, hvilket har fået bådeofficerernes og soldaternes respektive fagforeninger til at kræve mere i løn. Noget, som Juul og Jarlov mener, politikerne bør lytte til. Mona Juul har selv en fortid som arbejdsgiver, da hun inden sin indtræden i Folketinget var direktør i reklamebranchen.Fold sammenLæs mereFoto: Nikolai Linares. »Hvis forsvarschefen siger til os, at der er brug for at kigge på løn eller vilkår, så er vi klar til at være positive over for det,« siger Mona Juul. Så I er klar til at tage et opgør med den danske model? »Det her er faktisk ikke et opgør med den danske model,« lyder det fra Jarlov, inden hans partiformand supplerer: »Vi siger bare, at det ikke er sikkert, at det er befordrende i den nuværende situation at vente på overenskomstforhandlingerne. Men vi er jo ikke inde og daske til den danske model på nogen som helst måde. Vi åbner bare for at sige til forsvarschefen, at hvis han mener, at det er nødvendigt med mere løn, så vil vi være positive over for det,« siger Mona Juul. Hvis man fra politisk hold går ind og blander sig i planlagte overenskomstforhandlinger, så er det vel et brud på den danske model? »Ikke nødvendigvis,« siger Jarlov og henviser til sit private busselskab. »Det er altid tilladt at give mere, end der står i overenskomsten, hvis man har et akut behov for at tiltrække flere medarbejdere.« Mona Juul supplerer: »Rasmus og jeg kommer jo også fra en anden verden, hvor vi lige præcis er vant til at bruge de værktøjer, der skal til, for at få fastholdt medarbejderne,« lyder det fra den konservative formand, der selv har en baggrund som direktør i reklamebranchen. Rasmus Jarlov ejer og driver ved siden af sit hverv som folketingsmedlem busselskabet Hamlet Tours.Fold sammenLæs mereFoto: Nikolai Linares. Laust Høgedahl, der er en af landets fremmeste forskere inden for arbejdsmarkedspolitik, er dog ikke i tvivl: Det konservative forslag er et klokkeklart brud på den danske model. »Vi har en lang tradition for, at politikerne ikke går ind og allokerer penge til nogle bestemte faggrupper. Det er sket én gang historisk, så det ville være ganske kontroversielt i forhold til traditionerne i den danske aftalemodel på det offentlige,« siger Laust Høgedahl, der henviser til SVM-regeringens kontroversielle beslutning om at afsætte penge til at hæve lønnen for blandt andre sygeplejersker og pædagoger i 2023. Han mener heller ikke, at Rasmus Jarlovs erfaringer som arbejdsgiver i busbranchen kan bruges som sammenligningsgrundlag for lønforhandlinger for Forsvarsministeriets i alt omkring 25.000 ansatte. »Det kan man ikke helt sammenligne på den måde. Men det der med, at man fra Christiansborg kommer med en ekstra pose penge, som ligger ud over det, man forhandler om i den økonomiske ramme under overenskomstforhandlingerne, det holder ikke. Der er jo stor forskel på det private og det offentlige,« siger Laust Høgedahl, der er lektor ved Aalborg Universitet. Mona Juul fastholder dog, at De Konservative ikke ser deres forslag som et brud på den danske model. »Jeg mener ikke, at det er et brud på den danske model, at forsvarschefen skal have mulighed for at hæve lønnen, hvis det er nødvendigt for at fastholde medarbejdere. Sådan gør man i enhver anden virksomhed, og Putin venter altså ikke på, at der skal forhandles ny overenskomst,« siger hun. Sidst man fra politisk hold talte om mere i løn til en udvalgt faggruppe, var I blandt andre ude at beskylde Socialdemokratiet og SF for at lefle for deres vælgergruppe. Er det ikke præcis det samme, I gør nu? »Nej, det er det virkelig ikke. Det, der skete dengang, var jo, at Mette Frederiksen midt i en valgkamp udpegede nogle grupper, som hun mente skulle have mere i løn. Men hun fik det til at lyde, som om det var hele den offentlige sektor, der ville få et lønløft. Hun blandede sig i lønsammensætningen og satte en pose penge af. Det er jo lige præcis det, vi ikke gør. Vi overlader ansvaret til ham, som skal lede forsvaret og dets personale,« siger Mona Juul. De to konservative profiler er enige om, at der ikke er noget i vejen for, at forsvarschefen giver sine soldater mere i løn, hvis han finder det nødvendigt.Fold sammenLæs mereFoto: Nikolai Linares. Rasmus Jarlov supplerer: »Det er inden for rammen af den danske model, at vi siger til forsvarschefen, som er arbejdsgiver, at han nu skal forhandle med fagforeningerne, men samtidig siger, at vi gerne vil stille ham stærkere. Vi kommer ikke med et konkret lønforslag, men vi insisterer på, at vi er nødt til at tale om fastholdelse og rekruttering, når vi skal opbygge Forsvaret,« siger Jarlov. Spørgsmålet om soldaternes løn er ikke nyt. Statsminister Mette Frederiksen (S) har tidligere sagt, at hun er klar til at diskutere soldaternes løn, mensDansk Folkeparti i sidste uge kom med et konkret forslagom at afsætte en ekstraordinær lønpulje, der skal sikre soldaternes en mere attraktiv løn. Liberal Alliance har ligeledes foreslået, at man hæver soldaternes uddannelsesniveau fra ufaglært til faglært og derigennem hæver deres løn. Forsvarsminister Troels Lund Poulsen (V) har tidligere været afvisende over for at diskutere lønninger i Forsvaret, men tilRitzausiger han fredag, at heller ikke han nu vil afvise at diskutere lønningerne på sit ressortområde. Rasmus Jarlov har selv været soldat, men han mener ikke, at æren ved soldatergerningen er løn nok i sig selv.Fold sammenLæs mereFoto: Nikolai Linares. Han vil dog afvente den arbejdsgruppe, som partierne bag forsvarsforliget blev enige om at nedsætte sidste år, og som skal »afdække og analysere ansættelsesvilkår og incitamenter for de militære medarbejdere«. Men ifølge Rasmus Jarlov er det at trække pinen ud. »Det er ikke gået op for regeringen endnu, hvor meget det her haster, og hvor alvorligt det er. For et halvt år siden sad vi og kæmpede med dem og forsøgte at få dem til at indse, at det var fuldstændig hjernedødt, at der skulle laves besparelser rundt omkring i Forsvaret, fordi de havde et eller andet budgetstyringsprincip om, at når man var gået over sit budget, så kunne man ikke få flere penge,« siger han. »Det er sådan nogle ting, hvor man er nødt til at gøre tingene lidt anderledes, når russerne står og banker på døren.« Det er imidlertid ikke alle, der mener, at soldaterne skal have mere i løn. I 2023 blev den såkaldte lønstrukturkommission bedt om at kigge på en række faggruppers løn – herunder også soldaternes. Konklusionen var, at både soldaterne og officererne faktisk får en anelse mere i løn end, hvad kommissionen vurderer er i overensstemmelse med deres uddannelsesniveau og arbejdsopgaver. Mona Juul og Rasmus Jarlov, er konklusionerne fra lønstrukturkommissionen ikke et modargument mod det, I sidder og argumenterer for nu? »Vi forholder os ikke til lønnen konkret. Vi kan se, at der er nogle udfordringer med at fastholde, og så er det bare vigtigt at sige, at der er nogle ting i skuffen, som forsvarschefen kan bruge, hvis han finder det nødvendigt,« siger Mona Juul. Jeres parti er bygget på troen på Gud, konge og fædreland. Er erhvervet som soldat ikke netop et eksempel på et job, hvor man skal være motiveret af noget mere end kroner og øre? »Ånden og kulturen i Forsvaret er selvfølgelig vigtigt. Men der er grænser for, hvor langt du kan trække den. Selvfølgelig er du også nødt til at give folk noget, de kan leve af, så de kan forsørge deres familier,« siger Jarlov.",
        "metadata": {
            "source": "https://www.berlingske.dk/politik/de-var-blandt-de-mest-markante-kritikere-af-loenloeftet-til",
            "image_url": "https://berlingske.bmcdn.dk/media/cache/resolve/image_x_large_vertical/image/190/1900544/24911021-de-konservatives-forsvarsordfrer-rasmus-jarlov-og.jpg",
            "publication_time": "Fredag d. 14. marts 2025, kl. 16.01",
            "author": "Mads Hørkilde",
            "related_links": [],
            "attachments": []
        }
    }
}