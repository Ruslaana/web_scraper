{
    "version": "1.0",
    "document": {
        "id": "https://www_berlingske_dk/kommentatorer/ida-auken-blaeser-til-angreb-paa-inger-stoejberg-og-nogle-af-landets",
        "title": "Ida Auken blæser til angreb på Inger Støjberg og »nogle af landets mest velhavende mennesker«: De ønsker kun at beskytte sig selv",
        "content": "Inger Støjberg giver den altid som den lille mands beskytter. Med alvorlig mine taler hun om livet på landet og danske arbejdspladser. Det er derfor – hævder hun – at Danmarksdemokraterne er imod en CO₂-afgift på landbruget. Men det hele klinger hult. Modstanden handler kun om én ting: at beskytte sig selv. Støjberg har for eksempel ikke tænkt sig at fjerne CO₂-afgiften igen, hvis den først bliver indført. Så meget for den modstand. Den handler primært om stjæle stemmer fra sit gamle parti, Venstre. Inger Støjberg kæmper sammen med nogle af landets største og mest velhavende mennesker, nemlig godsejerne i Bæredygtigt Landbrug. Bæredygtigt Landbrugfortæller gladeligt, at de ejer over halvdelen af den danske landbrugsjord. Vi taler altså om nogle af landets mest velhavende mennesker, som også journalist Lotte Folke har dokumenteret i artiklen »Bæredygtigt Landbrug er et oprør fra toppen«. Inger Støjberg og Bæredygtigt Landbrug siger med andre ord en masse ting, der kan skabe en følelse af at blive overset hos folk, der bor på landet eller arbejder i landbruget. Alligevel kan man ikke se bekymringen for livet på landet eller for danske arbejdspladser i deres handlinger. Det er jo netop godsejerne i Bæredygtigt Landbrug, der har tjent styrtende med penge på, at tusindvis af små landbrug er lukket, og at der i dag kun er godt 7.000 fuldtidslandbrug tilbage. De er til gengæld15 gange så store som de var i 1950erne. Det er også mange af godsejerne i Bæredygtigt Landbrug, der har effektiviseret så massivt, at der nu ifølge Danmarks Statistik er under 35.000fuldtidsbeskæftigede på landbrugsbedrifterne. Til sammenligning arbejdede der omkring300.000 mennesker i 1960erne. Her kan man da tale om at afvikle arbejdspladser. Strukturudviklingen i landbruget har gavnet de største godsejere, men det har samtidig affolket hele egne, lukket forsamlingshuse, brugser og skoler i landdistrikterne. Hvor er Støjbergs kritik af det? Støjberg og Bæredygtigt Landbrug sidder med korslagte arme og forsøger at gøre livet umuligt for dem, der har sat sig til forhandlingsbordet, mener Ida Auken.Fold sammenLæs mereFoto: Søren Bidstrup. Som statsminister Mette Frederiksen påpegede over for Inger Støjberg i sidste uges spørgetid, så er det også de største svinebønder i Danmark, der i disse år for alvor er i færd med at sende arbejdspladser ud af landet. For nylig lukkede endnu et slagteri i Ringsted, fordi der ikke er grise nok til slagtning i Danmark. De danske smågrise bliver kørt til udlandet i stedet for. Sidste år blev over 15 millioner smågrise kørt over grænsen. Var blot en enkelt million af de 15 millioner grise blevet opfodret og slagtet i Danmark, kunne det formentlig have reddet slagterierne i Sæby og Ringsted. Men omsorgen for danske arbejdspladser stopper lige præcis der, hvor de store godsejeres pengepung begynder. Egentlig kan det ikke siges meget klarere end næstformanden i Fødevareforbundet NNF, Jim Jensen siger det: »Arbejdspladserne forsvinder, mens vi sidder tilbage med stanken af gylle.« Og hanuddyber: »Det er noget svineri, når griseproducenterne vælger at eksportere størstedelen af de danskfødte grise til opfedning og slagtning i udlandet. Dansk natur og miljø bliver belastet, men jobbene ryger til udlandet og griseproducenterne scorer kassen.« Vi i Socialdemokratiet ønsker et stærkt, grønt landbrug i Danmark. Vi skal have liv på landet og i vores fjorde. Vi ønsker at skabe nye job i fødevareerhvervet. Og det kan vi, hvis vi tør tænke samlet og nyt. En virksomhed som KMC i Brande har vist, at der er et enormt potentiale for både ny indtjening og nye arbejdspladser inden for plantebaserede fødevarer. Store spillere som Novonesis og Novo satser også på nye proteiner og andre såkaldte biosolutions. Her skal vi sikre, at landmændene får en ordentlig afregning for deres råvaregrundlag. Og vi skal sørge for, at vores uddannelser og efteruddannelser følger med denne udvikling. Vi skal belønne de landmænd, der sikrer mere natur, rent drikkevand og mindre forurening. Og samtidig sørge for, at alle bidrager til den grønne omstilling, også landbruget. Det er en af de ting, en CO₂-afgift kan. Hvis det skal lykkes, kræver det, at alle gode kræfter sætter sig sammen for at finde løsninger. Det er der heldigvis mange, der lige nu forsøger i og omkring den grønne trepart. Og så er der dem, der sætter sig uden for og ønsker at spolere samarbejdet. Der sidder Støjberg og Bæredygtigt Landbrug med korslagte arme og forsøger at gøre livet umuligt for dem, der har sat sig til forhandlingsbordet. Støjberg og Bæredygtigt Landbrug ønsker ikke at passe på hverken livet i landdistrikterne eller danske arbejdspladser. De ønsker kun at beskytte sig selv. Gud forbyde, at de får held med det. Ida Auken, MF for Socialdemokratiet ",
        "metadata": {
            "source": "https://www.berlingske.dk/kommentatorer/ida-auken-blaeser-til-angreb-paa-inger-stoejberg-og-nogle-af-landets",
            "image_url": "https://berlingske.bmcdn.dk/media/cache/resolve/image_x_large/image/179/1791258/24695347-bningsdebat-i-folketinget-2023-danmarksdemokrater.jpg",
            "publication_time": "Fredag d. 03. maj 2024, kl. 16.30",
            "author": "Ida Auken",
            "related_links": [],
            "attachments": []
        }
    }
}