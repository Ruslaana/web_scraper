{
    "version": "1.0",
    "document": {
        "id": "https://www_berlingske_dk/kommentatorer/erhvervslivet-skal-med-mod-oest",
        "title": "Erhvervslivet skal med mod Øst",
        "content": "Fra dansk erhvervslivs side er der god grund til at være tilfreds med at statsminister Helle Thorning-Schmidt nu besøger Kina. Danmark indgik vigtige aftaler i forbindelse med præsident Hu Jintaos besøg og forventningerne er derfor tårnhøje når statsministeren gengælder besøget så hurtigt efter præsidentens besøg i Danmark. Statsministeren vil blive ledsaget af en lille delegation af prominente top-erhvervsfolk, og handel og investering vil være centrale emner. Dog kunne man have håbet på en større delegationen, da mange, særligt små og mellemstore virksomheder, har brug for statsministerens opbakning på det kinesiske marked. Det ville desuden imponere med en stor erhvervsdelegation, da det i kinesernes øjne ville signalere engagement, seriøsitet og velvilje fra de danske gæsters side. Statsministerens besøg er startskuddet for en bølge af møder mellem danske og kinesiske ministre. Siden statsministeren for snart et år siden udnævnte Pia Olsen Dyhr til handels- og investeringsminister, har regeringen skærpet den danske indsats i Kina væsentligt og dansk erhvervsliv har netop brug for denne opbakning. Samlet set har der været positive udmeldinger vedrørende Kina, herunder BRIK-strategien, men regeringen må sætte handling bag ordene og afsætte midler på finansloven for at garantere at strategien for Kina bliver ført ud i livet. De seneste eksporttal er skuffende og viser et stort behov for en intensiveret indsats for at fremme dansk eksport til Kina, der fortsat er den væsentligste vækstmotor. Det kom måske som en overraskelse, at det kinesiske statsoverhoved valgte at besøge Danmark, men kinesere er nysgerrige overfor alt fra high-tech, velfærdsteknologi til fødevarer, og det har skærpet deres interesse for dansk erhvervslivs styrkepositioner. Danmark har i mange år haft stort fokus på bæredygtighed, som kineserne kalder »harmoni«, og dansk teknologi kan blive vigtig for den fremtidige kinesiske udvikling. Regeringen og dansk erhvervsliv må samarbejde for at sikre, at kineserne for alvor bider mærke i fordelene ved at intensivere dansk-kinesiske kommercielle partnerskaber. Kinas relationer med verden omkring blomstrer i disse år, og kineserne er begyndt at handle og investere, samtidig med at den voksende kinesiske middelklasse efterspørger kvalitet og luksusprodukter fra udlandet. I Kina tæller langsigtede partnerskaber og personlige venskaber. Kineserne kalder personlige relationer for guanxi og dette skal være til stede for at opbygge et godt gensidigt samarbejde. Med de mange ministerbesøg i Kina er den danske regeringen godt på vej til at styrke guanxi mellem Danmark og Kina, og det er vigtigt at dansk erhvervsliv inddrages i regeringens indsats.",
        "metadata": {
            "source": "https://www.berlingske.dk/kommentatorer/erhvervslivet-skal-med-mod-oest",
            "image_url": "https://berlingske.bmcdn.dk/media/cache/resolve/image_x_large/image/61/615536/5554600-thorkil-christensen.jpg",
            "publication_time": "Torsdag d. 06. september 2012, kl. 22.30",
            "author": null,
            "related_links": [],
            "attachments": []
        }
    }
}