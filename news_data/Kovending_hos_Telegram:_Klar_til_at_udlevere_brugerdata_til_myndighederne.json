{
    "version": "1.0",
    "document": {
        "id": "https://www_berlingske_dk/virksomheder/kovending-hos-telegram-klar-til-at-udlevere-brugerdata-til",
        "title": "Kovending hos Telegram: Klar til at udlevere brugerdata til myndighederne",
        "content": "Den krypterede beskedtjeneste Telegram vender nu på en tallerken og vil begynde at udlevere brugerdata til myndighederne samt selv begynde at få luget ud i ulovligt indhold. Det siger stiften af Telegram, den russiskfødte mangemilliardær Pavel Durov, som dermed helt ændrer holdning. Telegram har tidligere nægtet at gribe ind, oganmodninger fra myndigheder om at få udleveret data er forblevet ubesvarede. Pavel Durov er 39 år og har tjent sine penge på salget af Ruslands svar på Facebook, VKontakte, som han var medstifter af. Han blev 24. august anholdt på ordre fra den franske anklagemyndighed, da han landede i et privatfly i en lufthavn uden for Paris. Han anklages for ikke at sikre, at der gribes ind modpåståede ulovligheder på Telegram, herunder børneporno og narkotikahandel. Nu vil Telegram gå i gang med at fjerne »problematisk indhold«, for Telegrams søgefunktion »har været misbrugt af folk, der overtræder vores brugerbetingelser til at sælge ulovlige varer«, skriver Pavel Durov på mediet selv. Derfor har Telegram gennem de seneste uger med hjælp fra kunstig intelligens pløjet mediet igennem, således at alt det fundne nu ikke længere kan søges frem. Samtidig er brugerbetingelserne nu ændret, således at det fremgår, at Telegram vil dele detaljer som internet-ip-adresser og telefonnumre med myndighederne, hvis disse stiller med en dommerkendelse. »Vi vil ikke lade skidte aktører bringe vores platforms integritet i fare for næsten en milliard brugere,« lyder det nu fra Pavel Durov: »Mens 99,999 procent af Telegram-brugerne intet har noget at gøre med kriminalitet, skaber de 0,001 procent, der er involveret i lyssky aktiviteter, et dårligt image for hele platformen.« Efter sin anholdelse kritiserede han skarpt myndighederne, men kort efter bøjede han sig for kravene om at føre mere kontrol med, hvad Telegram anvendes til. Telegram kan kryptere, altså kode, sin kommunikation, så ingen udenforstående kan kigge med. Det har blandt andet gjort tjenesten populær i Østeuropa, og særligt i Ukraine og Rusland er den meget anvendt. Ukraine forbød dog tidligere i denne uge Telegrampå statsligt og militært udstyr af frygt for, at Rusland kan bruge tjenesten til cyberangreb. De øvrige teknologigiganter modtager hele tiden store mængder af anmodninger om udlevering af brugeroplysninger, og omfanget vokser hele tiden. Google fik i juli-december 2023, som er nyeste tal, i alt 216.787 anmodninger på verdensplan vedrørende 441.296 konti. I 81 procent af tilfældene blev oplysningerne udleveret. For Danmark alene gjaldt det 65 anmodninger om 111 konti, og i 75 procent af tilfældene udleverede Google de krævede oplysninger. Apples nyeste data gælder januar-juni 2023. Her modtog man fra Danmark otte krav om udlevering vedrørende 3.863 identiteter. De 38 procent blev efterkommet. Apple noterer, at det altovervejende handlede om undersøgelse af skatte- og finanssvindel. Udmeldingen fra Pavel Durov skaber dog også bekymringer mange steder. »Telegrams markedsføring som en platform, der vil afvise myndighedskrav, tiltrak mennesker, der ønskede at føre sig sikre, når de delte politiske synspunkter i for eksempel Rusland, Belarus og Mellemøsten. Mange nærlæser nu Telegrams meddelelse med et grundlæggende spørgsmål i baghovedet: Betyder dette, at platformen vil begynde at samarbejde med myndigheder i undertrykkende regimer?« siger John Scott-Railton, seniorforsker ved University of Torontos Citizen Lab, til BBC. Det er ikke sikkert, at Durovs ændringer tilfredsstiller kravene fra de franske og europæiske myndigheder om, at der skal føres kontrol med det indhold, der offentliggøres. Telegram er en af verdens store kommunikationsplatforme på linje med Facebook, WhatsApp, Instagram, TikTok og WeChat. Imidlertid er ikke al kommunikation på Telegram krypteret, sådan som det er det på WhatsApp og på Signal – sidstnævnte den tjeneste, som Edward Snowden brugte, da han afslørede de amerikanske efterretningstjenesters omfattende masseovervågning i både ind- og udland tilbage i 2013. Ifølge Telegram selv er der 950 millioner månedligt aktive brugere af tjenesten. Den største forskel på Telegram og for eksempel WhatsApp er, hvor store grupperne kan blive. WhatsApp begrænser grupper til 1.000 personer, hvorimod op til 200.000 kan deltage i en gruppe på Telegram. Pavel Durov har pas fra både Rusland, Frankrig, De Forenede Arabiske Emirater og St. Kitts og Nevis og er ifølge det amerikanske magasin Forbes god for omkring 15,5 milliarder dollar.  ",
        "metadata": {
            "source": "https://www.berlingske.dk/virksomheder/kovending-hos-telegram-klar-til-at-udlevere-brugerdata-til",
            "image_url": "https://berlingske.bmcdn.dk/media/cache/resolve/image_x_large_vertical/image/183/1839413/24799004-den-russiskfdte-mangemilliardr-pavel-durov-ejer.jpg",
            "publication_time": "Tirsdag d. 24. september 2024, kl. 12.01",
            "author": "Thomas Breinstrup",
            "related_links": [],
            "attachments": []
        }
    }
}