{
    "version": "1.0",
    "document": {
        "id": "https://www_berlingske_dk/debatinterview/terrorforsker-har-moedt-hamas-topfolk-igen-og-igen-nu-advarer-han",
        "title": "Terrorforsker har mødt Hamas-topfolk igen og igen – nu advarer han mod potentielle angreb i Danmark og Europa",
        "content": "»Jeg var mest af alt bange for, at han skulle dø.« Magnus Ranstorp husker mødet ganske tydeligt. Over for ham sad en frygtet mand fra en af de mest berygtede islamistiske terrororganisationer i verden, der har utallige liv på samvittigheden. Alligevel var Ranstorp ikke bange for sit eget liv. Det var derimod terrorlederen, han frygtede for tilbage i slutningen af 1990erne. Magnus Ranstorp var taget til Gaza, fordi han skulle mødes med grundlæggeren af Hamas, Ahmed Yassin. Yassin var på det tidspunkt svag, gammel og bundet til en kørestol, husker Ranstorp – og når han talte, var det med en knirkende, skrøbelig stemme. Ranstorp kunne ikke få terroristens fremtoning til at passe med virkeligheden, hvor Yassin var den øverst ansvarlige for en stor terrororganisation. Her var en mand, der bogstavelig talt bestemte over liv og død i Gaza – og som med en enkelt bemærkning kunne sende unge mænd i døden som selvmordsbombere. Men det eneste, som den kendte terrorforsker kunne tænke på, var, at Yassin ikke måtte dø i det øjeblik, hvor de blev efterladt alene sammen i lokalet uden oversættere. »For så ville jeg være kommet i problemer,« siger Magnus Ranstorp. Her ses Ahmed Yassin i 2003. Han grundlagde Hamas og var også den islamistiske bevægelses åndelige leder indtil sin død i 2004. Et af hans slogan lød: »Hvordan kan kvinder uden slør og mænd med Beatles-frisure befri vores hellige steder?«Fold sammenLæs mereFoto: Mohammed Abed/AFP/Ritzau Scanpix. Det kom han ikke. Yassin overlevede mødet med den svenske terrorforsker, der i stedet fik en dybdegående samtale med den åndelige leder og intellektuelle grundlægger af Hamas. Herigennem fik han et unikt indblik i terrorlederens motiver. »Yassin var drevet af en religiøs overbevisning om, at Palæstina er en islamisk waqf, en ejendom, der er givet til alle muslimske generationer indtil dommedag. Den må muslimerne i hans øjne ikke give afkald på eller gå på kompromis med,« siger Magnus Ranstorp. Han fortsætter: »Den religiøse overbevisning giver bevægelsen en retning og ideologisk motivation, som langt overgår de terrorgrupper, der er baseret på et marxistisk-leninistisk grundlag. I deres egne øjne er de arvtagerne til modstanden mod den zionistiske besættelse.« Magnus Ranstorp fortæller hele historien i sin nye bog »Hamas: Terror indefra«. Her kommer læserne med på hans rejse gennem den islamistiske terrorbevægelse og de mange topfolk, som han har mødt gennem årene. For Yassin er langtfra den eneste. Ranstorp har over årtier haft unik adgang til flere afgørende skikkelser, som den senere leder Ismail Haniyeh, der blev likvideret i sommer af den israelske sikkerhedstjeneste Mossad. Møderne med topfolkene har givet ham et unikt indblik i Hamas, der blev etableret i slutningen af 1980erne – og som siden sidste års terrorangreb har indtaget en hovedrolle på den internationale scene. Sådan var det dog ikke i begyndelsen. Terrororganisationen var i mange år en marginaliseret lillebror i den palæstinensiske bevægelse, der blev ført an af Fatah og PLO, som stod for fredsforhandlingerne. Iranere holder portrætter op af den dræbte Hamas-leder Ismail Haniyeh under hans begravelsesoptog i Teheran. Ranstorp husker ham som en »velplejet Hamas-forretningsmand«, der nød stor respekt blandt sine følgere.Fold sammenLæs mereFoto: AFP/Ritzau Scanpix. Forhandlinger, som imidlertid gav næring til Hamas. For Yassin ønskede hverken et kompromis med israelerne eller en tostatsløsning. Det fremgår også af bevægelsensmanifestfra 1988, hvor Israel forudses »udslettet af islam«, fremhæver Ranstorp. Hamas kæmper for et Palæstina, der strækker sig »from the river to the sea«, siger Ranstorp. De ønsker i hans øjne ikke fred, tror ikke på kompromiser og vil ikke forhandle med Israel. I takt med fredsforhandlingernes gentagne sammenbrud blev bevægelsens kompromisløse linje mere attraktiv for en del palæstinensere, påpeger Ranstorp. Samtidig har terrorbevægelsen altid rekrutteret tilhængere gennem mere og andet end militær modstand mod Israel. Som Det Muslimske Broderskabs palæstinensiske gren er bevægelsen også optaget af social og åndelig modstand mod Vesten, fortæller Ranstorp. Hamas fungerer som »en form for velfærdsstat«, der sikrer palæstinenserne et socialt sikkerhedsnet i Gaza, siger han. Men prisen? Det er den medfølgende islamisering i moskeerne, fortæller Ranstorp. »Hamas er en del af en større muslimsk bevægelse, der vil reislamisere samfundet – også gennem magt. De har deres rygrad på universiteterne, hvorfra de har rekrutteret mange af deres ledere,« siger Magnus Ranstorp. Magnus Ranstorp under en af sine ture til Gaza i 1990erne.Fold sammenLæs mereFoto: Magnus Ranstorp. Flere har fremhævet, at Hamas er blevet mere pragmatisk efter revisionen af manifestet i 2017, hvor bevægelsen nedtonede antisemitismen og anerkendte grænserne før 1967. Men i dine øjne kæmper de stadig for at fjerne staten Israel? »Ja, revisionen var bare et politisk dokument, som ikke ændrede ved vedtægterne. Israel er i deres øjne en kræftsygdom. Hamas' mål er stadig »from the river to the sea« – og det inkluderer en udslettelse af staten Israel, der skal integrere sig i en ny islamisk stat under ledelse af Hamas.« Terror, martyrdød og selvmordsbombere er en integreret del af organisationens virke. Hvorfor bruger de terror som et våben? »Det handler om at sprede maksimal frygt i Israel, men også at skabe en reaktion. For hver israelsk modreaktion, styrkes hadet mod israelerne, og opbakningen øges til Hamas. De kan rykke ind med socialhjælp og betale for fødevarer til de ramte familier. Det er en ond cirkel, der gentager sig selv.« Sidste år kulminerede det med et brutalt terrorangreb på Israel. 7. oktober gennemførte den islamiske terrorbevægelse et grufuldt overfald på Israel. Hamas dræbte 1.269 israelere og tog 251 gidsler tilbage til Gaza. Magnus Ranstorp betegner det som en »massakre« og genfortæller detaljeret om terrorangrebet, hvor piger og kvinder blev voldtaget, tortureret og ydmyget, inden deres brutale henrettelse – i mange tilfælde foran deres familiemedlemmer. Det skete på direkte ordre fra ledelsen i Hamas, der ville opnå den ultimative ydmygelse og fornærmelse af fjenden, siger Ranstorp. Angrebet havde været omhyggeligt planlagt i årevis, forklarer han og henviser til konkrete øvelser, angrebsplaner og efterretninger. Israel havde også kendskab til planerne, men undervurderede fatalt terrorbevægelsens kapaciteter og evne til et sådan storstilet angreb, fortæller Ranstorp, der også har tæt kontakt til den israelske efterretningstjeneste. Israel havde ladet sig narre af signaler om, at Hamas ikke havde til hensigt at angribe landet. »Det var et chokangreb, der fik det palæstinensiske spørgsmål tilbage øverst på den internationale scene, hvilket var ønsket fra Hamas, der frygtede irrelevans på grund af den igangværende normaliseringsproces mellem de arabiske lande og Israel,« siger Magnus Ranstorp. Kibbutz Be'eri blev udsat for en massakre, da Hamas angreb den 7. oktober 2023. 101 af byens indbyggere blev dræbt. 32 blev taget som gidsler. Ødelæggelserne er stadig synlige et år efter.Fold sammenLæs mereFoto: Asger Ladefoged. Israels modsvar har været hårdt med en landkrig i Gaza og likvideringen af lederen Haniyeh. Har terrorangrebet i sidste ende været et selvmål for Hamas? »Israel har svaret hårdt igen, fordi de vil genetablere afskrækkelsen som forsvar. Men jeg tror, at Hamas' ledelse er ret tilfreds med udviklingen. Det er nok mere voldsomt, end de troede, men omfanget af ødelæggelserne i Gaza vil kun øge kritikken af Israel.« Vil ødelæggelserne ikke i sidste ende kunne vende palæstinenserne mod Hamas? »Nej, for de tænker ikke sådan. De er blevet marineret i den islamistiske ideologi og er opslugt af had til Israel. Det, der er brug for, er en afradikalisering af befolkningen og fjernelse af ledelsen i Hamas – kombineret med en Marshall-plan, der kan sikre en genopbygning af området.« Og en selvstændig palæstinensisk stat? »Nej, tostatsløsningen er død. Israel kommer aldrig til at acceptere en suveræn palæstinensisk stat, fordi de af sikkerhedshensyn vil bevare kontrollen med områderne.« Kan Israel slutte fred med Hamas? »Nej, det kan de aldrig. Hamas' ledelse kan ikke være en del af løsningen. De må forsvinde, men problemet er naturligvis også islamismen. Den forsvinder ikke med ledelsen af Hamas.« Ifølge Ranstorp kan man ikke betragte terrorangrebet som en isoleret hændelse. Hamas' angreb er en del af en større antivestlig dagsorden, der forener en umage alliance af lande på den internationale scene, siger han. I Mellemøsten er det »modstandens akse« af Hamas, Hizbollah, houthierne og Iran, der fører an i kampen mod Israel. Men i en global kontekst er de allierede med Rusland og Kina, der har geopolitiske interesser i en svækkelse af Vesten. Alliancen truer ikke bare israelerne, men hele den vestlige alliance, siger Ranstorp. Iranerne er »meget offensive« med planer om kidnapning og drab på jøder overalt i verden, siger Ranstorp, der har informationen fra lederen af Mossad. Og man er ikke isoleret fra truslen i Danmark, påpeger han med henvisning til angrebet ved den israelske ambassade i København tidligere på ugen. »Iran bruger Hizbollah, der har rekrutteret libanesere med dobbelt statsborgerskab til rekognoscering for terrorangreb mod israelske mål i Europa. Nu er de også begyndt atbetalebandekriminelle for angreb på israelske ambassader som i Danmark og Sverige,« siger Magnus Ranstorp, der formoder en sådan sammenhæng på baggrund af sine efterretninger, men dog tager forbehold for politiets efterforskning. Venstrefløjen og muslimske organisationer er på tværs af de vestlige lande blevet forenet i massedemonstrationer mod Israel siden sidste års terrorangreb. Her ses en demonstration i Danmark.Fold sammenLæs mereFoto: Liv Latricia Habel. Alliancen mod de vestlige lande har imidlertid også tilhængere i Vesten, påpeger han. Venstrefløjen har længe sympatiseret med den palæstinensiske sag, hvilket har ført til europæiske massedemonstrationer det seneste år vendt mod Israel. Men venstrefløjen udstiller dermed sit eget »intellektuelle kollaps«, når de agerer »nyttige idioter« for islamisterne i Mellemøsten, mener Ranstorp. »Det er en form for woke islam, der er opstået mellem venstrefløjen og islamisterne. De er forenet af en gammel venstrefløjsretorik om antiimperialisme og antikolonialisme, hvor de vestlige lande altid er de onde og alle andre ofre,« siger Magnus Ranstorp. Er det en farlig alliance? »Ja, det er en meget farlig alliance. De støtter autoritære modstandere af demokrati og Vesten. Hamas er modstander af vestlige værdier, men det er venstrefløjen blind for på grund af dens had til Israel. Det mest absurde fænomen på venstrefløjen er Queers for Palestine. Homoseksuelle ville ikke overleve en time inde i Gaza. Hamas ville stene dem til døde.« Venstrefløjen vil nok sige, at mankæmper for et undertrykt folk? »Men hvorfor fokuserer de så meget på den konflikt og ikke eksempelvis uighurerne i Kina? Sagen er jo, at det også skyldes en dyb antisemitisme, der lever videre på venstrefløjen. De færreste demonstranter vil kunne forklare kompleksiteten i konflikten. Det eneste, de forholder sig til, er billedet af døde børn i Gaza og fortællingen om det onde Vesten.«",
        "metadata": {
            "source": "https://www.berlingske.dk/debatinterview/terrorforsker-har-moedt-hamas-topfolk-igen-og-igen-nu-advarer-han",
            "image_url": "https://berlingske.bmcdn.dk/media/cache/resolve/image_x_large/image/184/1843155/24806294-hamas-ml-er-stadig-from-the-river-to-the-sea.jpg",
            "publication_time": "Fredag d. 04. oktober 2024, kl. 19.00",
            "author": "Christian Foldager",
            "related_links": [],
            "attachments": []
        }
    }
}