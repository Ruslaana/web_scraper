{
    "version": "1.0",
    "document": {
        "id": "https://www_berlingske_dk/politik/som-politiker-var-hun-altid-paa-vagt-men-nu-er-mistilliden-vaek-det-giver",
        "title": "Som politiker var hun altid på vagt, men nu er mistilliden væk: »Det giver hård hud at blive svinet til«",
        "content": "Venstres tidligere formand Jakob Ellemann-Jensenvar sygemeldt i seks måneder med galoperende stress. Alex Vanopslagh var så angst og presset,at han sortnede midt i en duel med statsministeren. Og SFs Jacob Mark har været syg i sådan en grad,at han næsten mistede synet. Livet på Christiansborg æder sig ind på dem, der har sin daglige gang bag de tykke mure. For Johanne Schmidt-Nielsen, der har tilbragt 12 år af sit arbejdsliv som folkevalgt for Enhedslisten, har tiden i toppolitik dog sat helt andre spor. Og havde det ikke været for partiets rokadeprincip, sad hun der formentlig stadig – i hvert fald hvis Enhedslistens vælgere igen havde peget på hende, som de havde gjort så mange gange før. »Jeg elskede at sidde i Folketinget,« siger Johanne Schmidt-Nielsen til Berlingske. Men nu er hun alligevel ikke i tvivl om, at det var det rette for hende at forlade livet på Borgen i 2019. Siden er der sket en masse. Den tidligere Enhedslisten-profil er nu generalsekretær for Red Barnet, hun er blevet mor, og i forbindelse med at hun netop er blevet 40, reflekterer hun over sine år i toppolitik. Arbejdet som politiker kalder hun gentagne gange et »privilegium«, men den spændende tid havde også en slagside. »I løbet af årene opbyggede jeg en distance til andre mennesker og blev mere mistænksom,« siger hun. Hvor Johanne Schmidt-Nielsen førhen mødte folk med en forventning om, at de ville hende det godt, udviklede hun en anden tilgang, hvor hun langt oftere gik i forsvarsposition og tænkte: »Hvad vil du mig?« husker hun. Fra 2009 til 2016 var Johanne Schmidt Nielsen Enhedslistens politiske ordfører. Arkivfoto.Fold sammenLæs mereFoto: Ida Marie Odgaard. Årsagen til Johannes Schmidt-Nielsens opbyggede mistro starter på Christiansborg, men den slutter ikke der. »Politik består jo af forskellige holdninger og ideer om, hvad der er det bedste at gøre, og også interessekonflikter. Sådan er det, og uenighed er bestemt ikke et problem. Det kan man rent faktisk sommetider blive klogere af,« siger hun. »På de sociale medier er det noget andet,« tilføjer den tidligere politiker. Her er der ingen regler eller retningslinjer. Mange bruger ikke egne navne og egne billeder. Ingen ser hinanden i øjnene. Og måske er det netop derfor, at folk nogle gange kalder hinanden ting, man aldrig ville sige i virkeligheden, vurderer Johanne Schmidt-Nielsen. Det er ikke en enkelt episode, der har sat sig fast, men summen af det hele, der ændrede hendes måde at møde mennesker på. »Det giver for hård hud, når man dagligt bliver svinet til og mødt med trusler,« siger direktøren. Det vidner – ifølge Johanne Schmidt-Nielsen – om et større problem. »Vi ved, at mange unge undlader at blande sig i den politiske debat, fordi de simpelthen ikke har lyst til at blive svinet til eller få trusler,« siger hun og tilføjer: »Og på en måde forstår jeg dem godt.« For Johanne Schmidt-Nielsen betød det, at hun konstant havde en følelse af at være på vagt eller klar til kamp. Men i dén kamp er hun ikke blot et offer, påpeger hun. Johanne Schmidt Nielsen fik i 2011 flere personlige stemmer end både Helle Thorning-Schmidt fra Socialdemokratiet og Danske Folkepartis Pia Kjærsgaard.Fold sammenLæs mereFoto: Søren Bidstrup (arkivfoto). Selvom politikerne på Christiansborg ikke ligefrem truer hinanden, kan tonen i debatten alligevel nogle gange kamme over, mener Johanne Schmidt-Nielsen. »Det bliver nogle gange lidt teateragtigt, og det er en skam. Der er rigeligt at være rigtig uenige om. Og jeg tror såmænd også, at det der med at forsøge at fremstille hinanden i så grimt et lys som muligt er noget, de fleste bliver trætte af at se og høre på.« Du siger, at du også selv har bidraget. Kan du komme med et eksempel, hvor du selv mener, du gik over stregen? »Det klæder jo politikere at komme med konkrete eksempler, men det kan jeg faktisk ikke. Men selvfølgelig er der eksempler på, at jeg har skarpvinklet modpartens holdning. Jeg er på ingen måde hellig her.« Noget, du sagde i 2011, har siden fået en del opmærksomhed. Efter at regeringen havde indgået et skatteforlig med Venstre og De Konservative, anklagede du Socialdemokratiet for at »pisse« på vælgerne.Var det en del af det teater, du omtaler? Gik du overstreget? »Det var nu ikke teater. Det var vældig dybfølt.« Fortryder du, at du brugte de ord i dag? »Det må jeg sige var vældig dybfølt.« Det kunne du godt have fundet på at gøre igen? »Det var i hvert fald ikke teater.« I 2019 forlod Johanne Schmidt-Nielsen Enhedslisten på grund at partiets interne rotationsregler. Heraf fremgår det, at en politiker ikke kan stille op i flere end syv år ad gangen. To år efter kan tidligere folketingsmedlemmer så vende tilbage, men det er ikke ligefrem på tegnebrættet. Johanne Schmidt-Nielsen er glad for sit arbejde i Red Barnet, fortæller hun. Noget af det, hun sætter allermest pris på, er, at det er mere forudsigeligt, og at dagsordenen ikke konstant skifter. »Som politiker har man meget stor frihed, for man bestemmer selv over sin arbejdstid, men man er på fra fem morgen til omkring midnat, og dagsordenen skifter hele tiden, så man er nødt til altid at være opdateret.« Det betyder, at man hele tiden er på, fortæller Johanne Schmidt-Nielsen. »Det er et arbejde, hvor man aldrig har fri. Den måde, jeg arbejdede på, da jeg sad i Folketinget, ville jeg ikke have lyst til i dag, hvor jeg har børn.« »Så ville balancen ikke fungere,« siger hun. Modsat nu var der alt for mange dage, hvor Johanne Schmidt-Nielsen ikke vidste, hvornår hun kom hjem, fordi debatter eller møder trak ud. Når hun ser tilbage på det nu, ville hun gerne have været med til at ændre på kulturen, så der blev mere plads til refleksion i beslutningerne. »Jeg ville da gerne have bidraget til at trække lidt af tempoet ud, så der var mere plads til at tænke sig om. Det kommer der som oftest klogere beslutninger ud af,« siger hun.",
        "metadata": {
            "source": "https://www.berlingske.dk/politik/som-politiker-var-hun-altid-paa-vagt-men-nu-er-mistilliden-vaek-det-giver",
            "image_url": "https://berlingske.bmcdn.dk/media/cache/resolve/image_x_large_vertical/image/176/1769129/24647427-.jpg",
            "publication_time": "Mandag d. 04. marts 2024, kl. 19.35",
            "author": "Anne Meisner Synnestvedt",
            "related_links": [],
            "attachments": []
        }
    }
}