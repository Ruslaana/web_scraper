{
    "version": "1.0",
    "document": {
        "id": "https://www_berlingske_dk/kultur/foelelsesporno-eller-spaendende-fjernsyn-om-virkelige-mennesker",
        "title": "Følelsesporno eller spændende fjernsyn om virkelige mennesker?",
        "content": "1. Robinson Ekspeditionen Har eksisteret i Danmark siden 1998. Ideen om at placere to eller tre hold på øde øer er socialdarwinisme i sin reneste form. Her skal vindes konkurrencer og indsamles point i den konstant underliggende popularitetskonkurrence, som man skal vinde, hvis man vil overleve ø-rådet og gennemføre programmet. TV3 søger netop nu deltagere til en ny omgang »Robinson Ekspeditionen«. 2. Jeg er en celebrity - få mig væk herfra! 12 kendisser placeres i en jungle – uden luksus, men med kryb og daglige udfordringer. I Storbritannien vakte det stor opstandelse, da kokken Gino D’Acampo åd en rotte, men danskerne nok bedst husker komikeren Amin Jensens vrede, da han blev snydt for den Mars-bar, han havde vundet ved at spise orme i 2015. Danske Brigitte Nielsen har vundet den tyske udgave af programmet. Vist på TV3.  3. Who’s your daddy? En voksen, der blev bortadopteret som barn, placeres i et lokale med 25 mænd – hvoraf den ene er deltagerens biologiske far. Kan den bortadopterede udpege sin far, vinder vedkommende 100.000 dollars. Sådan lyder konceptet, der fik kritikken til at hagle ned over den amerikanske tv-kanal FOX. Den første deltager blev skuespillerinden T.J. Myers, der valgte rigtigt og kunne forlade studiet med både dollars og daddy. 4. Familien Nielsen Torsdag var der premiere på »Familien Nielsen« – en reality serie, der kunne minde lidt om »Familien fra Bryggen«. Vi følger bokseren Patrick Nielsen, hans to unge brødre Micki og Kevin og deres kampe inden for ringen – og udenfor. De tre drenge er opkaldt efter Hollywood-stjernerne Patrick Swayze, Micki Rourke og Kevin Costner. Serien kan følges hver torsdag på TV3.  5. Prinsesserne fra Blokken Serien om Emma, Simona, Siri og de andre piger blev DR3s største streaming-succes nogensinde, og pigerne blev landskendte for deres solkure, læbe-fillers og seje betragtninger om livet som ung i Danmark. »Dem, der siger, penge ikke kan købe lykke – de ved fandme ikke, hvor man skal shoppe!«. som Emma sagde. 6. Paradise Hotel Lir, kærlighed og sex er hovedformålet, når unge, attraktive spillere – næsten altid delt ligeligt mellem piger og drenge – skal forenes i par. Det helt store gimmick er det, der sker efter mørkets frembrud foran det stirrende nattekamera og ofte under dække af et tyndt, levende lagen. TV3 har premiere på en ny sæson 21 februar.  7. Food Battle Club Forestil dig to yngre mænd, der i lynhurtigt tegneserie-tempo forsøger at indtage enorme mængder sushi, mælk og nudler. Så har du »Food Battle Club« – den hidtil største succes indenfor de populære japanske æde-konkurrencer. »Food Battle Club« stoppede i 2002, da en 14-årig skoledreng blev kvalt i et stykke brød, mens han udfordrede et par venner i en konkurrence efter programmets forbillede. Andre spisekonkurrencer er dog tilbage på japansk tv. 8. Landmand søger kærlighed 900.000 så med, da TV2 stoppede første sæson, og seerne sagde farvel til de enlige gårdejere, der ledte efter den store kærlighed. I den seneste sæson var 35-årige Michael den eneste af de deltagende landmænd, der blev forelsket for åbent kamera. Michael og hans Vibse bor efter sigende stadig sammen på Langeland.  9. Familien fra Bryggen Der udbrød næsten landesorg, da »Mopper« i november sidste år døde efter længere tids sygdom. Gennem 10 sæsoner af »Familien fra Bryggen« har den ældre kvinde, der er mor til både Linse og Mikkel Kessler, fået sin helt egen fanskare, der troligt følger hverdagen i den kulørte familie. Ny sæson begynder 23. februar. 10. Topmodel Curves Er det diskriminerende over for tynde mennesker at lave en modelkonkurrence kun for kurvede kvinder? Spørgsmålet blev relevant, da TV4 lancerede en skandinavisk omgang Topmodel for kvinder i størrelse 42+. Nu skulle armene ikke længere være tynde som snørebårn, og hoftemålene måtte gerne være større og rundere. Der blev tilmed spist burgere i programmet!  11. Nybyggerne Første sæson foregik i provinsen. Anden omgang var det i hovedstadsområdet. Og når tredje sæson går i gang, bliver det huse i Universitetsparken i Aalborg, som fire par får mulighed for at vinde både skøde og nøgler til. Sidste år vandt Lise og Michael deres drømmehus, da seerne stemte dem ind som vinderpar. Til næste ombæring har fem gange så mange ansøgere meldt sig - men hvem vil ikke også gerne vinde sit eget hus, selv om Danmark kigger med under indretningen?",
        "metadata": {
            "source": "https://www.berlingske.dk/kultur/foelelsesporno-eller-spaendende-fjernsyn-om-virkelige-mennesker",
            "image_url": "https://berlingske.bmcdn.dk/media/cache/resolve/image_x_large/image/8/80389/16236073-04bku11-ting-130917jpg.jpeg",
            "publication_time": "Fredag d. 03. februar 2017, kl. 14.12",
            "author": "Sarah Iben Almbjerg",
            "related_links": [],
            "attachments": []
        }
    }
}