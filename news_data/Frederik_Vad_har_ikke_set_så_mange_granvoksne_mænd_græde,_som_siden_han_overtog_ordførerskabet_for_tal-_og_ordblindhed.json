{
    "version": "1.0",
    "document": {
        "id": "https://www_berlingske_dk/kommentatorer/frederik-vad-har-ikke-set-saa-mange-granvoksne-maend-graede-som",
        "title": "Frederik Vad har ikke set så mange granvoksne mænd græde, som siden han overtog ordførerskabet for tal- og ordblindhed",
        "content": "Noget af det mærkelige ved at være folkevalgt er erkendelsen af, hvor lidt af det der foregår i Folketinget, som egentlig når store dele af befolkningen. Det har jeg og mine kolleger selvfølgelig selv en stor del af ansvaret for. Så da jeg gik på tiltrængt sommerferie i juli og skulle træffe beslutning om, hvad jeg ville berige Berlingske-læserne med i denne udgave af min faste klumme, så faldt mine øjne på et af de sidste papirer jeg har haft mellem hænderne i forårssæsonen på Christiansborg. Netop et eksempel på noget, ingen har opdaget. Vi har nemlig kort tid før ferietid sendt et lovforslag i høring, som forhåbentligt bliver behandlet og vedtaget i næste folketingssamling. Initiativet er et element fra den ordblindepakke, som børne- og undervisningsministeren, jeg selv og ordførerne fra samtlige af Folketingets partier forhandlede og aftalte i efteråret 2023. Forslaget går ud på at afskaffe slettereglen for ordblindetest, som betyder, at mange ordblinde voksne i Danmark mister beviset på at de er ordblinde efter 15 år. Derefter skal de testes igen for fortsat at have adgang til for eksempel læse- og skriveteknologi hjemme eller på arbejdspladsen. Det lyder måske som noget teknisk, i småtingsafdelingen og kedeligt. Men er det nu også det? I Danmark regner man med at over 400.000 mennesker er ordblinde. Heldigvis klarer mange sig helt enormt godt, får den hjælp, de skal have, har opbakning fra omgivelserne og skaber sig et fantastisk stærkt voksenliv. Men mange får i børne- og ungdomsårene ar på sjælen, som følger dem helt til pensionstilværelsen. De klassiske ar kalder jeg selv for DD-stemplet: Dum og doven. Smidt i hovedet på ordblinde elever af for eksempel klassekammerater, lærere eller sågar forældre. »For mig er det næsten svært at komme i tanke om noget mere umyndiggørende, end at træde ind i voksenlivet uden rigtigt at kunne modtage, afkode eller afsende skriftlig kommunikation.«Fold sammenLæs mereFoto: Thomas Lekfeldt. I mit liv har jeg sjældent set voksne faglærte og ufaglærte mænd over 50 år græde, men som ordfører for mit parti med ansvar for ord- og talblindhed er det sket flere gange på mit kontor eller ude på virksomheder. Det kan være et hemmeligt traume som dagligt aktiveres. Når man får en meddelelse fra det offentlige, endnu en gang må afvise at hjælpe sine børn med lektierne, eller kæmper sig gennem opgaven at skrive et fødselsdagskort. For mig er det næsten svært at komme i tanke om noget mere umyndiggørende, end at træde ind i voksenlivet uden rigtigt at kunne modtage, afkode eller afsende skriftlig kommunikation. Derfor betyder det helt enormt meget for rigtig mange mennesker, at de ikke behøver skulle føre bevis for deres ordblindhed igen og igen. At de gennem deres voksenliv kan slippe for at blive testet mange gange, og dermed undgå at blive konfronteret med den lugt af skole og offentlig sektor, som kan genaktivere alle de dårlige oplevelser i hjerne og krop. Derfor er afskaffelsen af slettereglen et lille skridt på vejen til at skabe mere myndiggørelse og værdighed for rigtig mange voksne. Det kan selvfølgelig ikke stå alene. Den rette hjælp fra uddannet personale, ordentlig læse- og skriveteknologi og sunde overgange mellem uddannelsessystemet og arbejdsmarkedet skal der også til. Alt det rykker vi på i disse år. Faktisk er indsatsen gennem de sidste ti år for ordblinde i Danmark en overset solstrålehistorie. Nu kommer vi forhåbentlig til at nå endnu længere i den næste folketingssamling. Da vi fremlagdeordblindepakkeni Slagelse Musikhus i oktober sidste år, havde jeg julelys i øjnene. De julelys glæder jeg mig til at byde velkommen igen, når vi trykker på den grønne knap i Folketingssalen. Frederik Vad er medlem af Folketinget (S) ",
        "metadata": {
            "source": "https://www.berlingske.dk/kommentatorer/frederik-vad-har-ikke-set-saa-mange-granvoksne-maend-graede-som",
            "image_url": "https://berlingske.bmcdn.dk/media/cache/resolve/image_x_large/image/181/1819723/24758032-frederik-vad-nielsen-folketingsmedlem-for-sociald.jpg",
            "publication_time": "Lørdag d. 27. juli 2024, kl. 08.20",
            "author": "Frederik Vad",
            "related_links": [],
            "attachments": []
        }
    }
}