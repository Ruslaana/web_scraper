{
    "version": "1.0",
    "document": {
        "id": "https://www_berlingske_dk/kommentarer/tidligere-overvismand-om-tiden-efter-coronakrisen-vi-skal-planlaegge",
        "title": "Tidligere overvismand om tiden efter coronakrisen: Vi skal planlægge nu",
        "content": "Bekæmpelse af coronaepidemien må have førsteprioritet. Men der kommer omfattende økonomiske følgevirkninger. De private investeringer vil falde betragteligt, og det samme gælder efterspørgslen på varige forbrugsgoder. Det er meget vanskeligt at forestille sig, at erhvervsledere forventer, at deres produktionskapacitet i den kommende tid ikke er tilstrækkelig, og køb af varige forbrugsgoder udskydes også grundet usikkerhed. Afdæmpningen af den private efterspørgsel gør derfor krisen relativ langvarig. Hovedparten af de økonomiske indgreb i både Danmark og andre lande har hidtil – og det er naturligt – fokuseret på likviditetsproblemer og udskydelse af afskedigelser via lønkompensation. Men kompenserede foranstaltninger er ikke nok. Faldet i den private efterspørgsel må modvirkes, hvis krisens længde og dybde skal begrænses. Flere økonomer har påpeget, at iværksættelse heraf ikke er aktuel. Jeg er ikke enig. Det tager tid at planlægge og prioritere offentlige investeringsprojekter, hvis samfundet skal få størst muligt udbytte heraf. Derfor bør såvel stat, regioner og kommuner straks udarbejde og/eller færdiggøre investeringsprojekter, som kan iværksættes for at modvirke det forventede fald i den private beskæftigelse uanset lønkompensation.  Der bør primært satses på klimainvesteringer uden store driftsomkostninger og på investeringer, som alligevel skal gennemføres. Her er blot nogle få eksempler, men bedre forslag er naturligvis mere end velkomne. Udbyg parkeringsfaciliteterne ved jernbanestationer m.v., så privatbilisme i højere grad kan erstattes af kollektiv trafik, når coronaepidemien er slut. Der er masser af pladser, for parkeringsanlæg – gerne æstetiske – kan bygges over jernbaneskinnerne, så der er kort afstand til perronerne. Og gør det gratis at parkere her, hvis der fortsættes med kollektiv trafik. Udførelsen af parkeringspladserne bør være det første nødvendige – men ikke tilstrækkelige – tiltag til at etablere betalingsringe omkring de store byer. Denne idé er jo af mange årsager ikke dårlig. Det tidligere forslag var bare dilettantisk, idet der ikke var en overordnet tids- og konsekvensplan. Udbyg cykelstier med statslige tilskud, så det bliver attraktivt for kommuner og regioner allerede nu at planlægge dette. Udbyg el-nettet, så det kan klare en fremtid, hvor biler primært kører på el. Gennemfør krav til velegnede offentlige bygninger om at have solpaneler på tagene. Men først og sidst: Staten må gå forrest med straks at planlægge, hvordan nedgangen i den private efterspørgsel mest hensigtsmæssigt kan modvirkes ved offentlige investeringer, og herunder stille krav til regioner og kommuner med tilhørende incitamenter, så de også kan bidrage, hvilket også gør det muligt at sætte ind, hvor det lokale behov vil blive størst. Christen Sørensen er fhv. overvismand og professor emeritus, Syddansk Universitet",
        "metadata": {
            "source": "https://www.berlingske.dk/kommentarer/tidligere-overvismand-om-tiden-efter-coronakrisen-vi-skal-planlaegge",
            "image_url": "https://berlingske.bmcdn.dk/media/cache/resolve/image_x_large/image/127/1276106/23380766-hjlpepakke.jpg",
            "publication_time": "Onsdag d. 25. marts 2020, kl. 15.55",
            "author": null,
            "related_links": [],
            "attachments": []
        }
    }
}