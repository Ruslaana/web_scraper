{
    "version": "1.0",
    "document": {
        "id": "https://www_berlingske_dk/sport/hobro-henter-kantspiller",
        "title": "Hobro henter kantspiller",
        "content": "De nyoprykkede debutanter i Superligaen, Hobro, har forstærket sig med kantspilleren Martin Mikkelsen, der kommer fra 1. divisionsholdet Fredericia.Det melder Hobro ud på deres hjemmeside. Hobros sportsdirektør Jens Hammer Sørensen fortæller, at 28-årige Martin Mikkelsen er en spiller, som de har fulgt gennem mange år, og han har længe stået højt på deres ønskeseddel. - Martin Mikkelsen er en meget rutineret og boldfast højrekant. Han har et godt venstreben, og han kan trække ind i banen og lave overtal gennem sit kreative spil, siger Jens Hammer Sørensen. Martin Mikkelsen har i sin karriere været forbi Aarhus-klubberne Skovbakken og Vejlby IK, inden han kom til AGF, hvor det blev til fire kampe. Herefter gik turen til FC Fredericia, hvor Martin Mikkelsen har spillet 152 kampe og scoret 16 mål. Muligheden for at komme til at spille i Superligaen er en af årsagerne til, at Martin Mikkelsen valgte Hobro. - Oprykningen til Superligaen har betydet meget for min beslutning, men jeg havde i forvejen et rigtig godt indtryk af klubben, hvis værdier ligger meget tæt på noget af det, som jeg selv holder af, siger han. Hobro har tidligere på sommeren også hentet Mathias Schlie fra Vendsyssel FF samt Thomas Hansen og Emil Berggreen fra Brønshøj. Endelig har de købt lejesvenden fra de seneste to sæsoner, Mads Hvilsom, fra FC Midtjylland.",
        "metadata": {
            "source": "https://www.berlingske.dk/sport/hobro-henter-kantspiller",
            "image_url": "https://berlingske.bmcdn.dk/media/cache/resolve/image_x_large/image/82/828996/7509549-martinmikkelsenhobro.jpeg",
            "publication_time": "Tirsdag d. 15. juli 2014, kl. 19.09",
            "author": null,
            "related_links": [],
            "attachments": []
        }
    }
}