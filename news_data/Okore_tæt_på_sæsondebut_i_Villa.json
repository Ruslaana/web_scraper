{
    "version": "1.0",
    "document": {
        "id": "https://www_berlingske_dk/sport/okore-taet-paa-saesondebut-i-villa",
        "title": "Okore tæt på sæsondebut i Villa",
        "content": "Aston Villa plages af skader, og det kan give Jores Okore chancen i mandagens Premier League-opgør mod Southampton. Jores Okore har ikke spillet meget for Aston Villa siden sit skifte fra FC Nordsjælland i sommeren 2013. Den danske midtstopper imponerede ellers i sin første tid i Birmingham-klubben, men siden satte en alvorlig knæskade ham ud af spillet. Den er Okore kommet sig over nu, men alligevel er det ikke blevet til spilletid i Premier League i indeværende sæson. På mandag kan der imidlertid blive brug for Okore, for hos Villa døjer Ron Vlaar, Philippe Senderos og Nathan Baker med skader. Og nu ser det også ud til, at manager Paul Lambert er opmærksom på danskeren. - Jores er kun lige kommet tilbage fra en skade, men han er klar til at spille. Han var uheldig med sin skade. Han kom hertil og lagde rigtig godt ud, og så fik han sin grimme skade. Men nu er han klar, siger Villa-manager Paul Lambert ifølge Sutton Coldfield Observer, så det tyder på, at han overvejer at sætte danskeren på banen efter en periode, hvor Okore har meldt sig spilleklar, men alligevel ikke indgik i sin managers overvejelser. I efteråret har Okore både optrådt for A- og U21-landsholdet.",
        "metadata": {
            "source": "https://www.berlingske.dk/sport/okore-taet-paa-saesondebut-i-villa",
            "image_url": "https://berlingske.bmcdn.dk/media/cache/resolve/image_x_large/image/75/756385/7940152-skader-kan-give-jores-okore-sa.jpeg",
            "publication_time": "Fredag d. 21. november 2014, kl. 11.18",
            "author": null,
            "related_links": [],
            "attachments": []
        }
    }
}