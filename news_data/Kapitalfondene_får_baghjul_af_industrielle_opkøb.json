{
    "version": "1.0",
    "document": {
        "id": "https://www_berlingske_dk/aktier/kapitalfondene-faar-baghjul-af-industrielle-opkoeb",
        "title": "Kapitalfondene får baghjul af industrielle opkøb",
        "content": "Før krisen overbød kapitalfonde gang på gang de industrielle spillere, som var mere forsigtige i deres bud, men lektien er lært, og med finanserne i topform er de globale virksomheder klar til at byde højst. I går var det så Airbus, der bød højest på Satair med et bud på 2,6 milliarder kr. blandt mere end ti bejlere, herunder en række kapitalfonde.  »Villigheden til at gå ind i industriel konsolidering er blevet større efter finanskrisen. Alle kan se, at konsolidering og globalisering er blevet helt afgørende parametre for virksomhedsudvikling, og det har gjort den industrielle spillers villighed til at give den rigtige pris større,« vurderer N.E. Nielsen, bestyrelsesformand i Satair. Satair leverer reservedele og service til luftfarts­industrien og har formået at vokse år efter år på trods af en nærmest konstant krise i luftfartsindustrien det seneste årti, og spørger man Airbus, så er Satair en perle, som den store europæiske flyproducent har haft et godt øje til længe. »Vi vil gerne vokse inden for serviceområdet og kendte Satair i forvejen fra vores samarbejde. Vi har kigget på Satair et stykke tid og har givet et attraktivt bud, fordi vi kan se gode synergier på salgssiden. Vi har gode forbindelser til luftfartsselskaberne, som i stigende grad ønsker globale totalløsninger, og der passer Satair godt ind hos os,« fortæller Boris Zaïtra, der er direktør for opkøb i selskabet EADS, som ejer Airbus.  Hele salgsprocessen af Satair begyndte i marts, da Satair modtog henvendelser fra interesserede købere – ifølge Berlingskes oplysninger to kapitalfonde – men selv om kapitalfondene var først ude, så havde de ikke en chance, da først Airbus meldte sig på banen.  I kapitalfondsmiljøet medgiver man, at det kan være svært at følge med velpolstrerede industrispilleres bud. »Mange industrielle spillere er meget likvide, og det er klart, at hvis noget er meget strategisk, så er de villige til at give det et ekstra nøk,« lyder markedsvurderingen fra Christian Frigast, der er ledende partner i kapitalfonden Axcel. I investeringsbankerne nikker man også genkendende til, at de industrielle spillere dominerer markedet i øjeblikket. »For fire år siden løb kapitalfonde med det hele, men de bliver virkelig kørt over af de industrielle spillere i øjeblikket,« siger en kilde i investeringsbankmiljøet, som ønsker at være anonym.  Han forklarer tendensen med, at de store globale selskaber bugner af kapital og er villige til at betale for de synergier, som kapitalfondene ikke har ved opkøb. »Det er de strategiske, industrielle opkøb, som kører lige nu. Kapitalfondene bliver fejet af banen,« siger en anden rådgiver i branchen. Tendensen er ikke kun i Danmark, den er et nordisk fænomen, og i Sverige er der i år blandt andet set industrielle opkøb af Astra Tech og Niscayah. Hos PwC, der også rådgiver i forbindelse med virksomhedshandler, mærker man også større villighed hos de industrielle spillere til at byde tilstrækkeligt højt. »I de brancher, hvor de industrielle spillere kan regne synergier hjem, betaler de mere end kapitalfondene nu. For fire år siden ville kapitalfondene betale mere end de industrielle spillere for næsten alt, men nu er de industrielle spilleres indtjening af samme styrke som før krisen, og gælden er nedbragt, så de er i god form og er klar til at opkøbe virksomheder og betale den nødvendige pris,« siger Thomas Krantz, der er partner i PwCs afdeling for virksomhedshandler. Han understreger dog, at kapitalfondene kan låne og rejse penge igen og derfor bestemt er i markedet. Det er dog i høj grad inden for detail og forbrugsgoder, at kapitalfondene i øjeblikket har succes med at foretage opkøb. N.E. Nielsen vil ikke fortælle, hvor meget bedre Airbus’ bud var end det næstbedste bud, men siger dog: »Airbus’ bud var det højeste og et rigtig godt bud, som vi er glade for og med glæde anbefaler aktionærerne. Vi afgør ikke, om der kan komme et modbud, men hvis nogen kunne regne et højere bud hjem, så havde de nok ringet til os på et tidspunkt.« Alle rådgiverne venter, at der kommer endnu mere gang i opkøbsaktiviteten i efteråret og vurderer, at det sidste udenlandske opkøb af danske virksomheder ikke er set i år. Også flere børsnoterede selskaber kan blive opkøbt. »Vi har set god aktivitet i foråret, men vi venter endnu flere virksomhedshandler i efteråret. Vores pipeline i øjeblikket er den største, vi nogensinde har haft, og vi har ansat to nye analytikere for at kunne følge med,« fortæller Thomas Krantz. Airbus har budt 580 kr. per aktie i Satair, hvilket er 23 pct. mere end tirsdagens lukkekurs og 94 pct. over niveauet, da de første kapitalfonde henvendte sig i marts.",
        "metadata": {
            "source": "https://www.berlingske.dk/aktier/kapitalfondene-faar-baghjul-af-industrielle-opkoeb",
            "image_url": "https://berlingske.bmcdn.dk/media/cache/resolve/image_x_large/image/27/274713/4373468-satair.jpg",
            "publication_time": "Torsdag d. 28. juli 2011, kl. 05.00",
            "author": "Jakob Ussing",
            "related_links": [],
            "attachments": []
        }
    }
}