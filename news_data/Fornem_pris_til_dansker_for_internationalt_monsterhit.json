{
    "version": "1.0",
    "document": {
        "id": "https://www_berlingske_dk/kultur/fornem-pris-til-dansker-for-internationalt-monsterhit",
        "title": "Fornem pris til dansker for internationalt monsterhit",
        "content": "Du har sandsynligvis hørt nummeret »International Love«, hvis du har haft tændt for radioen i 2012. Rapperen Pittbull og r'n'b-sangeren Chris Brown nåede hele verden rundt med dancepop-hittet, der sidste år blev et af årets mest spillede i USA. Hvad du måske ikke har hørt, er, at danske Peter Biker sammen med Carsten Schack aka. Soulshock både har skrevet og produceret nummeret. Vel at mærke i samarbejde med Sean Hurley, Claude Kelly og Armando C. Perez, som er Pittbulls borgerlige navn. Derfor blev Peter Biker i sidste uge hædret med prisen for »mest spillede sang« ved det 30. årlige ASCAP Pop Music Awards. ASCAP uddeler hvert år priser til musikbranchens fineste og er amerikanernes svar på KODA, som forvalter ophavsrettigheder for komponister, sangskrivere og musikforlag. »Det er bevis på, at jeg gør det rigtige og en anerkendelse af mit hårde arbejde. Jeg har kæmpet for det i mange år. Jeg står på scenen med nogle af de største producere i verden, så det bliver ikke større for mig. En meget stor dag,« siger Peter Biker, der var i selskab med blandt andre norske Stargate, som producerer musik for Rihanna og Beyonce, og den svenske sangskriver Max Martin, som blandt andet hittede med Britney Spears og Back Street Boys i 1990erne og i de senere par år med Katy Perry og Pink. I 1980erne var Peter Biker trommeslager i bandet News med blandt andre bluesguitaristen Aske Jacoby og sangerinden Gitte Naur. Senere producerede han musik for navne som Søs Fenger og Lis Sørensen og snart trådte han ind på den internationale musikscene og skabte musik til Usher, Craig David og Monica. »Vil man udover Danmark, er det ikke en dårlig ide at arbejde med amerikanere, fordi de arbejder i et benhårdt konkurrencesamfund, der gør, at de bliver ekstremt dygtige. Og hvis ikke du leverer, får du ingen penge.« Voksede op med pressen i stuen Det kræver tilmed en god portion kærlighed, indrømmer han. For hans liv er bestemt ikke en 8 til 16 tilværelse. Han er bosat i Danmark og ofrer meget samvær med familien. Væk måske tre til fire måneder om året. Med røde økonomisk tal til følge. Peter Biker fik kærligheden til musikken med hjemmefra. Hans far var Pedro Biker, kendt sanger og radiovært, der i start-60erne var med til at indføre uhøjtidelig popmusik fra Radio Mercur med hovedsæde i Øresund og senere Storebælt, verdens muligvis første skibsbaserede reklameradio. Radioen blev betragtet som pirateri og ved lovens magt lukket i 1962. Året efter fødte DR deres nye radioprogram P3. Pedro Biker blev headhuntet som vært og snart landskendt. Den virkelighed er Peter Biker vokset op i. »Jeg er en meget privatperson og ikke så mediesøgende som gennemsnittet. Det er nok på grund af min opvækst. Men nogle gange kunne man godt savne, at sangskriverne fik lidt mere opmærksomhed i medierne,« siger Peter Biker. Nyheden om denne pris er så vidt vides heller ikke nået til den danske andedam endnu. Sangens medforfatter Soulshock er bosat i Los Angeles, men bedre kendt herhjemme, særligt efter hans medvirken som vært i x-faktor, og om tre uger skal han have en lignende pris. En glimrende anledning til at skrive en nyhed, skulle en journalist læse med. Et hit ud af 50 Som i alle andre amerikanske brancher er der konkurrence i det musikalske USA og i modsætning til KODA, har ASCAP ikke monopol på ophavsrettigheder for komponister, sangskrivere og musikforlag. Derfor venter Soulshock på at få overrakt en tilsvarende pris for »mest spillede nummer« af konkurrenten DMI Music, som han er medlem af. Når man har skrevet og produceret hits for Whitney Houston, Sting, Toni Braxton og Kelly Rowland, er det ikke første gang, man modtager lignende hæder, men det føles næsten lige godt hver gang. For der er langt mellem snapsene og dermed succeserne i sangskriverbranchen. »Man bruger ufatteligt mange timer i et studie for at lave sange, som folkconnectermed. Men 85 procent af de sange, man laver, bliver ikke afsat. Og mange af de resterende 15 procent bliver ikke hits. Så når hittet kommer, kan man leve af det og nyde det i årevis.« Det er måske en ud af 50 sange, som bliver deciderede hits. Soulshock håber på, at priser som disse kan inspirere danskerne, så vi når på niveau med svenskerne, når det gælder at sælge musik i udlandet. »Vejen til USA er utrolig svær, men hvis vi fik mere tro på det, kunne vi blive så stærke som Sverige. Derfor man kan godt savne, at der bliver reageret mere på danske komponisters succes i medierne for eksempel. Det ser man i Sverige. Jo mere succes de andre komponister og producere har, jo flere folk får lyst til at lave det,« siger han. Eliten af førstedivision Jan Rørdam, som gennem mange år har skabt musik til blandt andre Alberte, »Bamses Billedbog« og julekalenderne om Pyrus, tror, at priser som disse kan være med til at sparke danske komponister i gang. »Der vil nok blive flere, som vil være interesserede i at ofre det, det kræver. Men der burde være mere fokus på det, fordi det, Peter Biker roder med, er eliteserien af første division,« siger Jan Rørdam. Han er jurymedlem for en ny pris lavet af forlægger-foreningen, fordi de mener, at bagmændene for eksempelvis Medina-hits bør få mere anerkendelse. »Når Chris Brown skal lave et nyt album, kan han vælge mellem tusind sange. Som Peter Biker siger, ved man aldrig, om sangen er kommet med, før man står med cd'en i hånden. Så det kræver utroligt meget« Jan Rørdam fortæller, at sangudbuddet til en som Chris Brown er på 1.000 forskellige numre, management-selskabet koger det ned til 500 sange, og så kommer solisten på banen, ind til der er 100 sange tilbage. De skal så produceres færdig, selvom producerne og sangskriverne stadig ikke ved, om sangene er købt eller solgt. »Man skal være lavet til det,« siger Jan Rørdam. Se International Love her:",
        "metadata": {
            "source": "https://www.berlingske.dk/kultur/fornem-pris-til-dansker-for-internationalt-monsterhit",
            "image_url": "https://berlingske.bmcdn.dk/media/cache/resolve/image_x_large/image/23/231253/6359566-biker.jpg",
            "publication_time": "Tirsdag d. 23. april 2013, kl. 07.39",
            "author": "Anders Højberg Kamp",
            "related_links": [],
            "attachments": []
        }
    }
}