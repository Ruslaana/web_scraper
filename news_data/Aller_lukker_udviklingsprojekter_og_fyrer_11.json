{
    "version": "1.0",
    "document": {
        "id": "https://www_berlingske_dk/virksomheder/aller-lukker-udviklingsprojekter-og-fyrer-11",
        "title": "Aller lukker udviklingsprojekter og fyrer 11",
        "content": "Efter flere års udvikling og eftersyn af sin innovationsstrategi har Aller Media besluttet at lukke og slukke for to globale udviklingsprojekter og fyre 11 medarbejdere. Det oplyser selskabet i en pressemeddelelse.  »Vi er naturligvis meget kede af, at vi i forbindelse med implementeringen af den nye innovationsstrategi bliver nødt til at sige farvel til 11 medarbejdere, der primært har været beskæftiget med vores globale udviklingsprojekter og produkter. Men innovation lykkes kun, hvis den følger den overordnede strategi – og i dette tilfælde organiseres vores kompetencer og ressourcer på en ny måde for at varetage Aller Medias investeringer i nye forretningsområder optimalt,« siger Pernille Aalund, der er innovationsdirektør i Aller Media. Aller har inden for de seneste år afprøvet og testet omkring 70 idéer og lanceret en række internationale projekter med et globalt marked som sigte. Selskabet har nu valgt at skifte fokus fra innovationsudvikling til at sætte selve udgiverforretningen i centrum. Det er denne proces, der er årsag til fyringerne.  Selskabet skriver desuden, man forsøger at frasælge udvalgte, globale innovationsprojekter.",
        "metadata": {
            "source": "https://www.berlingske.dk/virksomheder/aller-lukker-udviklingsprojekter-og-fyrer-11",
            "image_url": "https://berlingske.bmcdn.dk/media/cache/resolve/image_x_large/image/21/216875/9432091-pernille-aalund.jpg",
            "publication_time": "Torsdag d. 25. juni 2015, kl. 12.53",
            "author": "Thomas Mikkel Mortensen",
            "related_links": [],
            "attachments": []
        }
    }
}