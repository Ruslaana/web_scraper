{
    "version": "1.0",
    "document": {
        "id": "https://www_berlingske_dk/kultur/efter-otte-boern-superstjerne-er-blevet-steriliseret",
        "title": "Efter otte børn: Superstjerne er blevet steriliseret",
        "content": "København: Han er en af Skandinaviens mest succesfulde skuespillere, og så har han avlet et helt dynasti af kommende filmstjerner. Men nu er det nok med bleskift og søvnløse nætter for den 64-årige Stellan Skarsgård, der har ladet sig sterilisere. Han har da også hænderne fulde allerede, for han er far til otte børn, hvoraf den yngste er født i 2012. Og derfor lader det også til, at det har været en nødvendig beslutning. For skuespilleren, der har medvirket i \"Melancholia\" og \"Nymphomaniac\" af danske Lars von Trier, kan slet ikke sige nej. - Jeg har gjort det, fordi jeg ikke kan sige nej. Fordi jeg ikke vil have ti børn, fortæller han til Dagens Nyheter. - Det eneste, som er hårdt med alderen, er, at jeg er nødt til at holde mig i live. Det havde været skønt ikke at skulle bekymre sig om, siger Skarsgård, der erkender, at han må holde sig sund, fordi han er far til helt små børn. - Jeg må tænke på at leve sundt. Jeg synes egentlig, at jeg har levet et så langt og vidunderligt liv, at hvis jeg døde i dag, ville jeg stadigvæk have fået mere, end de fleste mennesker får. Det ville ikke være uretfærdigt, men med småbørn må jeg for enhver pris passe på mig selv, fortæller Skarsgård, der snart er aktuel med spionthrilleren \"Our Kind of Traitor\". /ritzau/FOKUS",
        "metadata": {
            "source": "https://www.berlingske.dk/kultur/efter-otte-boern-superstjerne-er-blevet-steriliseret",
            "image_url": "https://berlingske.bmcdn.dk/media/cache/resolve/image_x_large/image/20/200453/11888921-germany-berlin-film-festival-2014.jpg",
            "publication_time": "Søndag d. 03. januar 2016, kl. 12.38",
            "author": null,
            "related_links": [],
            "attachments": []
        }
    }
}