{
    "version": "1.0",
    "document": {
        "id": "https://www_berlingske_dk/kultur/historikere-kritiserer-dr-beskylder-uden-bevis-frihedskaemperen-citronen",
        "title": "Historikere kritiserer DR: Beskylder uden bevis frihedskæmperen Citronen for at have begået jalousidrab",
        "content": "I 1944 døde modstandsmanden og digteren Morten Nielsen. Ifølge danske fagbøger døde Morten Nielsen ved et vådeskud, fordi en af de pistoler, som han bragte til frihedskæmperen Jørgen Haagen Schmith (Citronen), gik af ved et uheld og ramte ham i brystet.  Imidlertid påstår DR i en podcastserie med titlen »Speditørens død«, lavet af journalist Martin Grønne, at Morten Nielsens død ikke nødvendigvis var et uheld, men kunne skyldes, at Jørgen Haagen Schmith var jaloux på Morten Nielsen, der ifølge DR havde en affære med Citronens hustru, Bodil. Jørgen Haagen Schmidt kan ikke forsvare sig, for han blev skudt af nazisterne ca. halvanden måned efter Morten Nielsens død, og hustruen døde i 1982.  Ægteparret havde to døtre, hvis skæbne ikke er kendt. Martin Grønne siger til Politiken om vådeskuddet: »Men efter at have brugt måneder på det her er jeg 100 procent sikker på, at det ikke er den eneste sandhed. Jeg sandsynliggør, at der er andre muligheder, der er mindst lige så sandsynlige. At det var et jalousidrab, er mindst lige så sandsynligt, som at det kunne være et vådeskud.« Jørgen Haagen Schmidt var sabotør under Anden Verdenskrig. Hans dæknavn var »Citronen«. Han blev dræbt på Jægersborg Allé 184 under en aktion 15. oktober 1944.Fold sammenLæs mereFoto: Juncker Jensen. Påstanden om Jørgen Haagen Schmiths skyld får flere historikere til at stille sig skeptisk. Henrik Skov Kristensen, leder af Frøslevlejrens Museum, siger: »Mordteorien forekommer at hvile på de rene spekulationer.« Historikeren Jakob Sørensen siger: »Der er ikke »afgørende« beviser for noget som helst.«  Udsendelsens »beviser« for Jørgen Haagen Schmiths skyld er ifølge disse historikere særdeles spekulative. Der er tale om rygter og historier, som ikke baseres på førstehåndskilder eller -vidner. DR anvender en søn til en modstandsmand ved navn Bent Jacobsen, der for mange år siden skal have sagt til sønnen, at der vistnok var mere i sagen end blot et vådeskud. Bent Jacobsen var leder af modstandsgruppen »Speditøren« og mødte angiveligt Jørgen Haagen Schmidt kort efter Morten Nielsens død og sørgede for at få liget fjernet. Men hvad Bent Jacobsen vidste eller ikke vidste, aner ingen – heller ikke Bent Jacobsens søn. En anden påstand er, at Morten Nielsen ikke blev dræbt af en Mauser-pistol, som man har antaget, men af en Parabellum-pistol, hvilket skulle øge mistanken mod Jørgen Haagen Schmith. Oplysningen skulle være kommet fra de ambulancefolk, der hentede Morten Nielsens lig. Teorien er, at hvis det ikke var Mauser-pistolen, der var dræbende, så var det måske ikke et vådeskud. Men hvordan de to ambulancefolk skulle kunne afgøre, hvilken pistol der var brugt, er ifølge kritikerne uafklaret, og »bevisførelsen« i podcasten er ikke noget bevis for noget. Ifølge Martin Grønne baserer han dele af sin research på notater skrevet af litteraturprofessor Thomas Bredsdorff, der for mange år siden skrev en artikel om Morten Nielsen og filmfolkene bag filmen »Flammen og Citronen«, instruktøren Ole Christian Madsen og manuskriptforfatteren Lars K. Andersen. I podcasten siges det, at Morten Nielsen var glad for damer, og det var velkendt i modstandskredse, at han havde en affære med Citronens hustru. Men der angives ingen konkrete kilder til disse rygter, kun at Ole Christian Madsen anser rygtet for at være »sandsynligvis korrekt«.  Jakob Sørensen, der har forsket i frihedskæmpernes historie, siger: »Det virker, som om man i bedste fald har indicier, som man fortolker på, så de passer ind i den mest spektakulære udgave af Mortens Nielsens død, man kunne finde. Det er omvendt bevisførelse.« Kræver den slags beskyldninger ikke konkrete beviser? »Jo. Beskyldninger om overlagt mord – selv om det er mange år siden – må følges op med konkrete beviser, og hvis man ikke kan det, så bør man afholde sig fra at komme med dem eller i det mindste tage meget eksplicit forbehold, når de fremsættes. Det gælder, uanset om man er journalist eller historiker.« Hvad er din egen vurdering af årsagen til Morten Nielsens død? »Jeg ved ikke, hvad der skete, da Morten Nielsen døde, men som sagen er fremstillet her, virker grundlaget for at gøre Citronen til Morten Nielsens morder ikke overbevisende. Det udelukker naturligvis ikke, at sagen kan forholde sig sådan, men det beviser eller sandsynliggør det altså ikke. Jeg synes, man kan stille DR spørgsmålet, om de havde accepteret en lignende research, hvis Citronen stadig havde været i live? Jeg tvivler. De konkrete påstande er på ingen måde »afgørende« beviser for noget som helst, men mange vil jo gerne afsløre alt muligt.« Henrik Skov Christensen fra Frøslevlejrens Museum siger: »Mordteorien forekommer at hvile på de rene spekulationer. Hvis Citronen nu havde været min far eller bedstefar, ville jeg nok være noget stødt på manchetterne. Måske føler man, at Citronen er et legitimt mål for spekulationerne, al den stund han jo uomtvisteligt har taget en del menneskeliv. Man ville sikkert ikke vove at opkaste teorien i forhold til en almindelig bogholder.« Mette Offenberg, redaktionschef i DR Kultur svarer: »Vi placerer ikke en »skyld« i podcastserien, men undersøger derimod en række kilder og udsagn, der kunne pege i retning af, at der muligvis kan være andre forklaringer på Morten Nielsens død end den, der hidtil har været den officielle. Der er således i serien heller ikke tale om nogen egentlige beviser. Ligesom der aldrig har været nogen beviser i sagen om Morten Nielsens død. Fordi modstandskampen af politiske årsager foregik uden for lands lov og ret, var der sjældent nogen beviser for de dramatiske begivenheder, som foregik. I den grundige research til serien støder vi på flere mulige forklaringer på Morten Nielsens død, som kan være ligeså sandsynlige som den officielle. Enhver, der hører serien, vil derfor opleve, at vi undersøger de forskellige mulige forklaringer fra en række særdeles tunge kilder, analyser dem og lægger dem åbent frem med de meget tydelige forbehold, det kræver,« skriver hun i en mail. »Historieskrivningen er foranderlig, for nye vinkler, overleveringer, fund og beviser dukker op, i takt med, at der kommer nye øjne eller ny teknologi til, der sætter vores »gamle« viden og opfattelse af historien i et nyt lys. Det er selvsagt ikke muligt at spørge de døde, derfor gør vi det næstbedste, vi undersøger, graver, sammenligner og vender kildemateriale, for at forsøge at komme sandheden nærmere, selvfølgelig med de forbehold det kræver,« skriver hun. »Hver generation har sin fortælling om fortiden, og sådan skal det være. Og det er derfor der bliver ved med at dukke nye vinkler op på alt fra antikken, Roms fald, 30 års-krigen og besættelsen. Det er netop en pointe, at den unge historiestuderende, Martin Grønne, har set nye vinkler, som litteraturprofessor Thomas Bredsdorff overså i sit grundige studie af Morten Nielsen. Bredsdorff, som er vores kyndigste ekspert i Morten Nielsen anerkender således Grønnes undersøgelse og medgiver, at hans egen fremstilling ikke længere kan stå alene.«",
        "metadata": {
            "source": "https://www.berlingske.dk/kultur/historikere-kritiserer-dr-beskylder-uden-bevis-frihedskaemperen-citronen",
            "image_url": "https://berlingske.bmcdn.dk/media/cache/resolve/image_x_large/image/110/1100724/22544327-citronen.jpg",
            "publication_time": "Onsdag d. 02. januar 2019, kl. 18.52",
            "author": "Bent Blüdnikow",
            "related_links": [],
            "attachments": []
        }
    }
}