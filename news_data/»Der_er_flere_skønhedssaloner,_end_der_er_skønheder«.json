{
    "version": "1.0",
    "document": {
        "id": "https://www_berlingske_dk/samfund/der-er-flere-skoenhedssaloner-end-der-er-skoenheder",
        "title": "»Der er flere skønhedssaloner, end der er skønheder«",
        "content": "Andy Rooney, hvis skarpe vid igennem lang tid var en bærende kraft i CBS News, og hvis hjemmestrikkede kommentarer i \"60 Minutes\", leveret ugentlig fra 1978 til 2011, gjorde ham til et kendt navn, døde fredag i New York City. Han var 92 år og boede på Manhatten, selv om han stadig havde sit feriehus i Rensselaerville, New York og det første hus han købte til familien i Rowayton, Connecticut. CBS News meddelte, at Rooney døde efter komplikationer i forbindelse med en mindre operation. I slutningen af september bekendtgjorde CBS, at Rooney den 2. oktober for sidste gang ville optræde i \"60 Minutes\". Derefter, sagde Jeff Fager, bestyrelsesformand i CBS News og programmets producent, \"ville han altid få en mulighed for at sige sin mening i '60 Minutes', når han følte trang til det.\" Men lidt over tre uger senere meddelte CBS, at Rooney var blevet indlagt på hospitalet på grund af \"alvorlige komplikationer\" efter en operation. Rooney blev en del af TV-verdenen kort efter Anden Verdenskrig, hvor han skrev for kunstnere som Arthur Godfrey, Victor Borge, Herb Shriner, Sam Levenson og Garry Moore. I begyndelsen af  1962 indledte han et seks år langt samarbejde med CBS News-journalisten Harry Reasoner, som oplæste en række \"Det gamle spil om Enhver\"-essays, skrevet af Rooney. Men det var \"A Few Minutes With Andy Rooney\", hans ugentlige segment i \"60 Minutes\", der gjorde ham til en af de mest populære TV-skikkelser i landet. Med sine store kæber, buskede øjenbryn, rander under øjnene og fremskredne alder forekom han at være indbegrebet af den hjemmegjorte filosof, når han med forskellige grader af irritation, fortrædelighed og sommetider endog fornøjelse beskæftigede sig med overvejende verdslige emner. Han indrømmede, at han elskede amerikansk fodbold, jul, tennis, træsløjd og Dwight D. Eisenhower, en af de få politikere, han billigede, fordi denne som hærgeneral under Anden Verdenskrig havde nægtet at censurere Starts and Stripes, de amerikanske soldaters avis, som Rooney arbejdede for. Han erklærede også, at han godt kunne lide at pudse sko og presse bukser og havde \"maskiner\" på sit kontor, som varetog disse opgaver - selv om det på en eller anden måde altid lykkedes ham at se pjusket ud. Men han var bedre kendt for de ting, han ikke kunne lide. Han rasede mod \"togrenede stikkontakter i et tregrenet samfund\", det ubegribellige ved vejkort, vask-og-bær-skjorter \"som man kan vaske , men ikke gå med\", det nytteløse ved nøgler og låse og altfor store morgenmadskartoner, som indeholdt meget lidt morgenmad. \"Jeg bryder mig ikke om musik, jeg ikke kan nynne,\" vrissede han. Han bemærkede, at \"der er flere skønhedssaloner, end der er skønheder\", og at \"hvis hunde kunne tale,ville det ikke være nær så sjovt at have en.\" Han gjorde det klart, at han mente, at general George Patton og Ernest Hemingway, som han havde kendt privat, var vindbøjteler. Han hadede nytårsaften, at stå i kø, og kvæstorerne ved de universiteter, hans børn gik på. Han konkluderede engang, at \"det er muligt at være dum og samtidig universitetsrektor,\" men han indrømmede, at \"de fleste universitetsstuderende ikke er så kloge som de fleste universitetsrektorer.\" Hvad angik højere uddannelse,erklærede han, at de fleste studiekataloger \"hører hjemme blandt alle tiders største fiktionsværker,\" og at en studerende med en sløv forstand som kunne fremskaffe undervisningsgebyr ville finde det \"næsten umuligt ikke at bestå. Time magazine kaldte ham engang \"den mest rammende nonfiktion-forfatter i TV.\" Men Rooney var bestemt ikke alles kop te. New York Times' medarbejder Anna Quindlen tog f.eks. skarp afstand fra Rooneys affærdigende kommentarer, efter at Kurt Cobain fra Nirvana i 1994 begik selvmord. Det var ikke overraskende, skrev hun, at Rooney \"forholdt sig til problemet om unges desperation med en blanding af sarkasme og foragt,\" men det var \"værd at notere sig fordi den slags holdninger i 1994 er ligeså gammeldags og dum som at tro, at kræft er smitsom.\" Rooneys meninger bragte ham sommetider i vanskeligheder. I 1990 suspenderede CBS News ham uden løn efter klager over, at han havde fremsat udtalelser, der var stødende for sorte og homoseksuelle. Det, der satte det i gang, var en særudsendelse i 1989 \"Et år med Andy Rooney\", hvori han sagde: \"Der var i 1989 en vis erkendelse af, at mange af de dårligdomme, som dræber os, er selvforskyldte. For megen alkohol, for megen mad, stoffer, homoseksuelle forbindelser, cigaretter. De er alle kendt for temmelig ofte at føre til en tidlig død.\" Han undskyldte senere for udtalelsen.",
        "metadata": {
            "source": "https://www.berlingske.dk/samfund/der-er-flere-skoenhedssaloner-end-der-er-skoenheder",
            "image_url": "https://berlingske.bmcdn.dk/media/cache/resolve/image_x_large/image/70/702743/4669985-rooney.jpg",
            "publication_time": "Lørdag d. 05. november 2011, kl. 15.34",
            "author": null,
            "related_links": [],
            "attachments": []
        }
    }
}