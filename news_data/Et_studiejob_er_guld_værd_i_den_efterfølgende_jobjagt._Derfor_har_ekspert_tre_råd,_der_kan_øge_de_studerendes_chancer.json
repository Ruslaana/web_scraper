{
    "version": "1.0",
    "document": {
        "id": "https://www_berlingske_dk/business/et-studiejob-er-guld-vaerd-i-den-efterfoelgende-jobjagt-derfor-har",
        "title": "Et studiejob er guld værd i den efterfølgende jobjagt. Derfor har ekspert tre råd, der kan øge de studerendes chancer",
        "content": "Et relevant arbejde ved siden af studierne kan både supplere et presset SU-budget, give god erfaring og pynte på cv'et. Og så er et relevant studiejob afgørende for dimittenders jobmuligheder, når de skal ud på arbejdsmarkedet. Det fortæller arbejdsmarkedsforsker Laust Høgedahl fra Center for Arbejdsmarkedsforskning (CARMA) på Aalborg Universitet, der har tre konkrete råd til studerende, der vil finde et studiejob og sikre sig en plads forrest i jobkøen. Ifølge ham peger al forskning på, at et relevant studiejob under uddannelse er den bedste vej ind på arbejdsmarkedet for nye dimittender. Og det bliver understreget af en ny undersøgelse fra fagforeningen Djøf, der viser, at studerende, der træder ud på arbejdsmarkedet med erhvervserfaring fra studietiden i bagagen,kommer dobbelt så hurtigt i arbejde,end de af deres medstuderende, der ikke har arbejdet ved siden af studierne. I samme analyse svarer mere end halvdelen af de adspurgte nyuddannede, at de mener, det var erfaringer fra deres studiejob, der var det mest afgørende for, at de fik deres første job. »Det øger chancerne for beskæftigelse efter endt uddannelse markant,« siger Laust Høgedahl, der fortæller, at netværk og det at få foden indenfor på arbejdsmarkedet har stor betydning. Og derfor ser han ingen grund til at vente med jobsøgningen. »Mit råd til studerende vil være, kom i gang med at søge så hurtigt som muligt,« siger han og understreger, at der ikke er nogen grund til at vente til specialet, før man tilbyder sine kvalifikationer. De studerende kan meget efter nogle år på universitetet, siger han, og derfor bør man bare gå i gang med at søge med det samme. »Find ud af, hvilke brancher og type organisationer du synes er spændende, og øv dig i at sætte ord på, hvad du kan tilbyde, også som studentermedhjælper,« lyder rådet fra arbejdsmarkedsforskeren. Han opfordrer til, at man ikke går og venter på, at det perfekte studiejob bliver slået op, men i stedet har mod til at søge uopfordret hos virksomheder, der ikke nødvendigvis har slået en stilling op til en studerende. Laust Høgedahl understreger, at et af de bedste råd, han kan give, er, at de studerende er kreative i deres jobsøgning. Han anbefaler, at de studerende ikke kun kigger på de store virksomheder, når de skal søge job. Små og mellemstore virksomheder har ofte ikke et jobopslag på en studenterstilling, men det vil tit være muligt at få en hel del ansvar. »Der kan ligge rigtig mange fede job i små og mellemstore virksomheder, som måske ikke har tradition for at have studentermedhjælpere,« siger han og opfordrer til, at man ikke er bange for at prøve nogle ting af. »Man kan også ofte opleve, at man får en masse ansvar og kan få nogle spændende udviklingsopgaver, selvom man er studerende,« siger Laust Høgedahl. Lige nu skriger mange virksomheder på arbejdskraft, siger han, og det er en fordel for de studerende. »Der kan sagtens være virksomheder, som ikke har indset, at de kan bruge en studentermedhjælper til at løse nogle af de opgaver, de sidder med, som måske kan frigive nogle ressourcer for nogle andre medarbejdere,« og derfor lyder opfordringen fra arbejdsmarkedsforskeren, at de studerende ikke skal holde sig tilbage. Et fuldtidsstudium er tidskrævende, og det kan være en stor mundfuld at passe et arbejde ved siden af. Arbejder man for meget, kan det risikere at gå ud over studierne. Og det er bestemt noget, man skal være meget opmærksom på, mener Laust Høgedahl, der siger, at det er vigtigt, at den studerende finder en god balance mellem studie og arbejde. »Hvis arbejdet kommer til at tage al ens tid og rykke en væk fra studiet, så kan det på sigt have nogle større negative konsekvenser,« siger han. Det sker, at de studerende bliver tilbudt så mange timer på deres studiejob, at det kommer til at minde om et fuldtidsjob, og det kan ende med at forsinke de studerende. »Vi kan se, at mange faktisk kommer til at hænge i de her job, og så er det, at man mister kontakten til studiet. I værste fald får man ikke gennemført sit studie,« siger han. Derfor er det vigtigt at finde et studiejob, hvor der stadig er tid og mulighed for at passe studiet, siger Laust Høgedahl. Men gør man det, er der et rigtig godt springbræt ud i arbejdslivet.  ",
        "metadata": {
            "source": "https://www.berlingske.dk/business/et-studiejob-er-guld-vaerd-i-den-efterfoelgende-jobjagt-derfor-har",
            "image_url": "https://berlingske.bmcdn.dk/media/cache/resolve/image_x_large/image/183/1837211/24794697-.jpg",
            "publication_time": "Fredag d. 20. september 2024, kl. 20.47",
            "author": "Kathinka Sonne Olsen",
            "related_links": [],
            "attachments": []
        }
    }
}