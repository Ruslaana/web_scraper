{
    "version": "1.0",
    "document": {
        "id": "https://www_berlingske_dk/virksomheder/gyldendal-tjener-flere-penge-trods-faerre-bogkoebere",
        "title": "Gyldendal tjener flere penge trods færre bogkøbere",
        "content": "København: Forlaget Gyldendal, der er Danmarks største, er blevet bedre til at tjene penge på hver solgte bog. Men dem bliver der fortsat færre af. Det viser regnskabet for 2015. Omsætningen var på 830,3 millioner kroner, lidt over 20 millioner kroner færre end i 2014. Overskuddet landede faldet til trods på 55,4 millioner kroner, og det er på linje med året før. »I 2015 kunne der ligesom i 2014 noteres et lille fald i salget til det private danske bogmarked gennem boghandlere, supermarkeder og bogklubber med en fortsat forskydning af salget til digitale tjenester«, skriver administrerende direktør Stig Andersen i regnskabet. Forlaget kunne ikke brokke sig over titlerne i året, hvor forfattere som Carsten Jensen og Kim Leine sendte bøger på gaden. »De højeste salgstal i 2015 fik en række oversatte titler med E L James Grey, opfølgeren på trilogien Fifty Shades of Grey, i spidsen«, skriver Gyldendal. Det er dog på det digitale, der bliver fokuseret. Gyldendal solgte i 2015 Nordisk Bog Center, og de penge skal bruges på at styrke \"udgivelsesaktiviteter og til at opbygge nye digitale produkter og tjenester\". Faldet i bogmarkedet forventes at fortsætte i 2016. Men Gyldendal venter alligevel et kunne fastholde omsætningen og resultatet fra 2015. »Gyldendal forventer et svagt faldende privat bogmarked og et svagt stigende uddannelsesmarked.« »Gyldendal planlægger i 2016 fortsat at foretage betydelige investeringer i udvikling af nye digitale produkter, tjenester og forretningsmodeller både på uddannelsesområdet og til det private marked«, skriver forlaget. Det er der penge til. Efter salget af Nordisk Bog Center har Gyldendal ingen gæld og aktiver på 652 millioner kroner.",
        "metadata": {
            "source": "https://www.berlingske.dk/virksomheder/gyldendal-tjener-flere-penge-trods-faerre-bogkoebere",
            "image_url": "https://berlingske.bmcdn.dk/media/cache/resolve/image_x_large/image/6/63297/12433099-gyldendal.jpg",
            "publication_time": "Onsdag d. 24. februar 2016, kl. 12.44",
            "author": null,
            "related_links": [],
            "attachments": []
        }
    }
}