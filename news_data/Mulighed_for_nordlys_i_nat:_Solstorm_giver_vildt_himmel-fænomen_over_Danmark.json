{
    "version": "1.0",
    "document": {
        "id": "https://www_berlingske_dk/samfund/mulighed-for-nordlys-i-nat-solstorm-giver-vildt-himmel-faenomen-over-danmark",
        "title": "Mulighed for nordlys i nat: Solstorm giver vildt himmel-fænomen over Danmark",
        "content": "En solstorm, der startede mere end 150 millioner kilometer væk søndag rammer jorden i nat, og kan - hvis omstændighederne er tilstede - ses i Danmark fra solen går ned bag horisonten, skriver TV2s vejrvært Anders Brandt. Solstormen kaldes også et soludbrud, og består af en stor plasmasky af elektrisk ladede partikler, der forventes at ramme jorden her til aften. I følge Spaceweather Prediction Center er der tale om en geomagnetisk storm af klasse tre, og sådan én skulle give gode chancer for nordlys.  Men kun hvis de rette omstændigheder er tilstede. Og det betyder, at der skal være klar himmel, uden alt for mange skyer, der dækker for udsynet mod himmelhvælvet, siger Frank Nielsen vagthavende hos DMI til BT: »De bedste chancer vil nok være i Midtjylland, men det er svært at sige præcist, fordi skyerne flytter sig hele tiden,« siger Frank Nielsen, der mener at nordlyset vil kunne ses i hele landet, hvis der er skyfrit. Men: »Et andet problem er, at det helst ikke må være for lyst, så man skal være længe oppe, hvis man vil gøre sig håb om at det smukke syn. Der må heller ikke være for meget lys omkring én, så det er sværest at se i storbyer, og bedst på landet,« siger Frank Nielsen, der selv har set nordlys på Grønland flere gange.  »Der er det typisk i en grøn nuance, mens det på vores breddegrader er mere over i det rødlige. Hvis det kan ses, er det meget smukt, og der skal som sagt være nogenlunde frit udsyn uden for mange skyer. Så de egne der har dårligst chancer for at se fænomenet er Nordjylland og Bornholm, hvor der lige nu (klokken 21.00) ser ud til at være mange skyer,« siger Frank Nielsen. Det sjældne himmelfænomen vil altså kunne opleves, hvis man kigger i nordlig retning efter mørkets frembrud natten til tirsdag, de steder i landet, hvor der er skyfrit, eller hvor der kun er spredte skyformationer.  I følge vejrvært Anders Brandt dannes nordlys, når de elektrisk ladede partikler solstormen har sendt afsted, går i forbindelse med iltatomer i den ydre del af atmosfæren og udsender fluoriserende lys i røde, violette og grønne nuancer. Grunden til at det kaldes nordlys skyldes den enkle, at solstorme kun kan ses som det særlige lysende himmel-fænomen på vores nordlige breddegrader. ",
        "metadata": {
            "source": "https://www.berlingske.dk/samfund/mulighed-for-nordlys-i-nat-solstorm-giver-vildt-himmel-faenomen-over-danmark",
            "image_url": "https://berlingske.bmcdn.dk/media/cache/resolve/image_x_large/image/26/263971/9398122-nordlys.jpg",
            "publication_time": "Mandag d. 22. juni 2015, kl. 22.02",
            "author": "Kenan Seeberg",
            "related_links": [],
            "attachments": []
        }
    }
}