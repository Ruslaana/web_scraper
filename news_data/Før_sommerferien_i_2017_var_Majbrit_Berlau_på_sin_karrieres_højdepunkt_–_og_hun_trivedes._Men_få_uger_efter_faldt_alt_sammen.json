{
    "version": "1.0",
    "document": {
        "id": "https://www_berlingske_dk/virksomheder/foer-sommerferien-i-2017-var-majbrit-berlau-paa-sin-karrieres",
        "title": "Før sommerferien i 2017 var Majbrit Berlau på sin karrieres højdepunkt – og hun trivedes. Men få uger efter faldt alt sammen",
        "content": "Da Majbrit Berlau nærmede sig slutningen af sin sommerferie i 2017, mærkede hun en modstridende følelse i kroppen. I de sidste dage af ferien begyndte hendes mand at nævne, hvordan han glædede sig til at komme på arbejde igen – men sådan havde Majbrit Berlau det ikke. Hun var formand for Dansk Socialrådgiverforening, der repræsenterede over 15.000 socialrådgivere, og havde været det siden 2012. Det var hendes drømmejob, og det gjorde også, at hun lagde mange arbejdstimer i fagforeningen. Men da ferien var ved at nå sin ende, åbnede hun sin arbejdsmail, og så ramlede hendes verden sammen. Alt i hendes krop strittede imod, at hun skulle læse de e-mail, der ventede hende, og hun fik en ængstelig følelse. I frustration ringede hun til sin coach for at få en akut samtale. Majbrit Berlau forklarede coachen, at hun gerne ville have mere elefanthud, så hun var i stand til at modstå de følelser, der lige pludselig var opstået i hendes krop. Hendes coach spurgte, om hun havde overvejet, om det kunne være stress. Majbrit Berlau fortæller, at hun blev vred på coachen, hvorefter hun rejste sig op og forlod lokalet. »Jeg havde den forståelse, at jeg som topchef ikke kunne blive stresset.« Men efter en samtale med hendes mand og en tæt ven tog Majbrit Berlau til lægen, som bekræftede, at det var stress, og at hun måtte sygemelde sig. »Med det samme kom min topleder-mentalitet frem, hvor jeg tænkte: 'Hvad skal de dog gøre uden mig?’ Men jeg lærte dog hurtigt, at ingen er uundværlige, og det har jeg taget med mig,« siger hun. I dag kan hun som 48-årig godt se, at hun pressede sig selv meget i jobbet og tog for få pauser. Derudover opdagede hun, at de konflikter, som hun ikke fandt en løsning på, sled på hende på en usund måde – men Majbrit Berlau mener alligevel, at hun har lært meget af at gå igennem sygdommen. Majbrit Berlau, der selv er uddannet socialrådgiver, var altid på arbejde som formand for Dansk Socialrådgiverforening. Ikke fordi nogen bad hende om det eller forventede det af hende, men fordi hun elskede sit arbejde. Hun stod hver morgen op lidt i seks, hvor hun dannede sig et nyhedsoverblik over dagen, skrev ud på sociale medier om dagsordener og blandede sig i debatter. Derefter tog hun på arbejde, hvor der både var interne møder og møder med andre faglige organisationer, politikere eller pressen. Når Majbrit Berlau endelig var hjemme fra arbejde, var hun ofte på diverse sociale medier for at holde sig opdateret på debatter og selv byde ind.Fold sammenLæs mereFoto: Niels Ahlmann Olesen. Og flere gange om ugen tog hun på besøg på arbejdspladser rundtom i landet og havde aftenmøder, og når hun var hjemme, var hun ofte på sociale medier og tilgængelig for verden udenfor. »Jeg brændte så meget for arbejdet, at jeg ikke satte grænser,« siger Majbrit Berlau. Hun fortæller, at hun tog meget ansvar for den tillid, hun var blevet vist af socialrådgiverne ved at være blevet valgt som formand. Telefonen var altid tændt, så organisationen, pressen eller andre kunne fange hende. »Min tilgængelighed var ubegrænset,« siger hun og tilføjer: »Men hvis man siger, at man altid er tilgængelig, så har hjernen aldrig noget tidspunkt, hvor den kan fordybe sig i noget andet eller slappe af.« Dog var det alt sammen noget, hun selv valgte at gøre. Hun var den øverste leder i organisationen og bestemte selv over sin arbejdstid. Men manglen på pauser og restitution sled på hende med tiden. Fordi hun arbejdede meget, havde hun ikke tid til at løse de konflikter og svære problemer, der altid er i en organisation, derfor forsøgte hun at få dem til at gå væk med hurtige løsninger. Og fordi hun ikke gav sig selv tid til at reflektere og lytte ordentligt til de folk, der var omkring hende, blev de samme problemer ved med at lande på hendes bord. »Det sled på mig,« siger hun. Og det endte med at gøre hende syg. Majbrit Berlau lagde ikke mærke til nogen symptomer på overbelastning, inden stressen ramte hende »som en hammer i hovedet«, som hun selv forklarer det. Da hun måtte erkende, at hun var syg, blev hun sygemeldt på ubestemt tid. Hun tog hjem fra arbejde, telefonen blev slukket, og der kom autosvar på hendes mail. Og så sad Majbrit Berlau ellers derhjemme i stilhed. Der var det, som om der var en barriere, der forsvandt mellem hendes hoved og krop – lige pludselig kunne hun mærke sin krop. Den gjorde fysisk ondt, og de første mange dage rystede hendes krop, og hun fik også feber. I ugerne, der fulgte, gik hun i en dvale, hvor hun nærmest ikke kunne komme ud af sin seng. »Jeg fik faktisk kun en rigtig kropslig ro, når min mand og mine to døtre lå helt tæt op ad mig. Jeg var et meget sårbart sted på det tidspunkt.« Hvis Majbrit Berlau mærkede sin egen sårbarhed inden sin stress-sygemelding, skubbede hun det altid væk, da det ikke var en velkommen følelse for hende. Nu er hun glad for, at hun har lært at håndtere sårbarhed og følelsesmæssigt svære situationer.Fold sammenLæs mereFoto: Niels Ahlmann Olesen. Familien støttede hende og skabte et roligt miljø, hvor hun kunne få det bedre. Majbrit Berlaus kropslige reaktion begyndte at tage af efter et par uger, og hun kunne igen mærke sig selv. For at få det bedre prøvede hun at dyrke yoga, men fandt hurtigt ud af, at det ikke var det, der passede til hende. Hun fungerede bedst ved at analysere og skabe nye mønstre for sig selv. Derfor startede hun et nyt forløb hos sin coach, der også er psykolog. Sammen dykkede de ned i, hvad der kunne ligge til grund for hendes stress, analyserede hendes arbejdsmønstre, og de arbejdede sig et for et igennem de problemer, der blev ved med at vende tilbage til hende. Hun kom der regelmæssigt, og hver gang hun kom ud fra en samtale med coachen, følte hun sig lettere i kroppen. Sammen udarbejdede de nogle konkrete handleplaner, hun kunne bruge, når hun kom tilbage til formandsposten – for hun ville tilbage. Blev du nogensinde bange for i den her periode, at du ikke kunne komme tilbage som leder? »Ja, det var jeg meget bange for, fordi det var noget, jeg var rigtig glad for at være. Det at være formand for Dansk Socialrådgiverforening var på det tidspunkt rent professionelt det største i mit liv,« siger hun. Majbrit Berlau bryder sig normalt ikke om at tale om sit privatliv, alligevel valgte hun og fagforeningen at melde sygemeldingen offentligt ud. Det var ikke normen dengang i 2017 at tale åbent om at få stress som topchef, men alligevel mente hun, at det var vigtigt at gøre: »Socialrådgiverne var den tredjemest stressede faggruppe i Danmark på det tidspunkt, og jeg tænkte, at hvis jeg ikke kan være ærlig og åben om det, hvordan skal de fagfæller, jeg repræsenterede, kunne være det? Så jeg var ligesom nødt til også at være ærlig omkring det.« Var du på noget tidspunkt bange for at blive set ned på som topchef ved at tale åbent om din stress? »Jo, det var jeg. Selv i dag kan jeg mærke, at bekymringen for, at nogen skal tænke, at jeg ikke er stærk nok, rører på sig bare ved at lave dette interview. Og sådan kan vi jo holde fast i tabuet, når de tanker styrer os,« siger hun og tilføjer: »Og det fyldte selvfølgelig endnu mere dengang. Jeg tænkte meget over, om jeg skulle fortælle om det. Men jeg vidste, at det stadigvæk var tabuiseret og skamfuldt for nogen, og derfor havde jeg behov for at vise, at stress kan ramme alle. Det her er en utrolig demokratisk sygdom.« Men Majbrit Berlau blev mødt af mange positive reaktioner på sygemeldingen – alt fra socialrådgivere til topledere til politikere ønskede hende god bedring. Men særligt en kommentar hang ved hende: »Hvis du bruger det her på en måde, hvor du søger indsigt i dig selv, kan det faktisk gå hen og blive virkelig godt for dig. Brug det som en mulighed for at udvikle dig,« var der en person, der skrev til hende. Det tog hun til sig. Majbrit Berlau havde aldrig forestillet sig, at hun kunne blive ramt af stress.Fold sammenLæs mereFoto: Niels Ahlmann Olesen. Efter mere end to måneders fravær fra arbejdet tiltrådte Majbrit Berlau igen posten som formand i Dansk Socialrådgiverforening i oktober 2017. Alt var gået godt i hendes fravær. Det var en mærkelig følelse for hende at gå op ad trapperne til kontoret første dag tilbage efter sygemeldingen. »Det var en følelse af både glæde over endelig at være tilbage, men også samtidig symbolikken af at være tilbage på kontoret, som havde gjort mig syg. Det overraskede mig, at ikke alt bare var godt, når man vender tilbage til arbejde.« Men mest af alt var hun glad for at være tilbage. Hun brugte nogle dage på at akklimatisere sig og inkorporere sin nye læring fra sygdommen i hverdagen. Hun fik sig en personlig assistent, der kunne hjælpe til, og der blev lavet mere struktur i ledelsen i foreningen. »Det var tiltag, som jeg skulle have gjort meget tidligere. Det var slet ikke kontroversielt på nogen måde,« siger hun. Nogle år efter sin sygemelding tog hun en master i konfliktmægling, da det var en kompetence, hun mente, hun manglede i sin værktøjskasse som leder. En kompetence hun i dag mener, at alle ledere vil have gavn af at tilegne sig. »Det gik op for mig, hvor afgørende det var at have evnen til at acceptere, at der er noget, der er svært, og lære at løse konflikterne frem for at skubbe dem væk og forblive i usunde mønstre, både for organisationen og en selv,« siger hun og fortsætter: »Det at lære selv at håndtere konflikter og acceptere den sårbarhed, konflikter kan være præget af, var en stor del af min egen behandling. Og hvis jeg ikke havde taget den udvikling til mig som menneske, så tror jeg ikke, jeg havde været i stand til at kunne komme tilbage og forblive i topledelse.« I 2018 stoppede hun som formand, men siden har hun bestridt andre topposter. Hun var efterfølgende næstformand i Fagbevægelsens Hovedorganisation i en årrække, og siden 2022 har hun været generalsekretær i organisationen Sex & Samfund. Majbrit Berlau brænder for at være leder, og derfor var det vigtigt for hende, at hun kunne lære af sine usunde arbejdsmønstre og igen kunne bestride en topchef-stilling efter sin sygemelding.Fold sammenLæs mereFoto: Niels Ahlmann Olesen. Hvad har du lært af at møde modstand? »Jeg er blevet meget klogere på mig selv og mine egne grænser. Bare fordi man elsker sit arbejde, er det ikke ensbetydende med, at man ikke skal holde pauser. Og så har jeg lært, at ledelse kræver personlig udvikling – man er aldrig færdig med at lære.« Ville du helst have været det foruden? »Ikke i dag. Jeg bilder mig selv ind, at jeg er blevet klogere af forløbet. Men hvis jeg kunne have fået denne indsigt, jeg har nu, uden at være gået igennem sygdomsforløbet, ville jeg klart foretrække det. Det var hårdt og smertefuldt, og jeg ville aldrig ønske det for nogen. Men jeg har virkeligt lært meget af det, som jeg ikke ville være foruden.«",
        "metadata": {
            "source": "https://www.berlingske.dk/virksomheder/foer-sommerferien-i-2017-var-majbrit-berlau-paa-sin-karrieres",
            "image_url": "https://berlingske.bmcdn.dk/media/cache/resolve/image_x_large/image/191/1915047/24938447-majbrit-berlau-mrkede-ingen-tegn-p-en-overbelast.jpg",
            "publication_time": "Søndag d. 27. april 2025, kl. 20.18",
            "author": "Sofie Dyhm-Junge",
            "related_links": [],
            "attachments": []
        }
    }
}