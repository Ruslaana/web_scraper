{
    "version": "1.0",
    "document": {
        "id": "https://www_berlingske_dk/internationalt/trumps-kamp-imod-domstolene-slaar-alle-rekorder-resultatet-kan",
        "title": "Trumps kamp imod domstolene slår alle rekorder. Resultatet kan »meget vel blive tyranni«",
        "content": "Man siger, at gammel kærlighed aldrig ruster. Det samme gælder formentlig, i hvert fald et stykke ad vejen, for had. Velkendt er det i hvert fald, at Donald Trump i en årrække har haft et nærmest djævelsk horn i siden på retsvæsnet i USA. Men den kamp, han har påbegyndt siden sin anden indsættelse som USAs præsident, ser ud til at overgå alt, nogen anden amerikansk præsident har præsteret. Både hvad angår antallet af præsidentielle dekreter, og måden han omgås retsvæsnet på. »Helt ærligt, jeg har aldrig set noget lignende,« lød det for nylig fra Steven Levitsky, en Harvard politolog og medforfatter til bøger om autokrati,til The New York Times. Levitsky er vant til at sammenligne lande som Ungarn, Polen og Tyrkiet, hvor retsstaten i varierende omfang trædes under fode. »Og i mange henseender er dette værre. Disse første to måneder har været meget mere aggressivt autoritære end næsten nogen anden sammenlignelig sag, jeg kender til.« For ser man på Putin og Orbán, så har det taget dem mange år at få så stor kontrol over retsvæsnet i deres land. »Den iver, hvormed de her mennesker udviser stadig mere åben, autoritær adfærd, er ulig næsten alt, hvad jeg har set. Erdogan, Chávez, Orbán – de skjulte det,« konstaterer Levitsky. Alt tyder da også på, at Trumps kamp imod domstolene langt fra kun er juridisk. Og at den i højere grad er både ideologisk og personlig. Det er ikke, fordi Donald Trump nogensinde har lagt skjul på, at han har sin egen fortolkning af den amerikanske grundlov, der som bekendt deler magten mellem en lovgivende, en udøvende og en dømmende gren. »Jeg har ret til at gøre lige, hvad jeg vil som præsident,« sagde han i2019med henvisning til forfatningens paragraf 2. At juridiske lærde er af en anden opfattelse, lader han sig ikke påvirke af. For »den, som frelser sit land, bryder ingen love,« skrev præsidenten på Truth Social i januar. Citatet tilskrives den franske hærfører og selvudnævnte kejser Napoleon. Underforstået: Målet helliget midlet, når målet er at gøre Amerika stort igen. I Trumps udlægning af den amerikanske forfatning er magten i republikken samlet i Det Ovale Kontor. Hos ham selv. Derfra har han udsendt en byge af lovdekreter. Fortsætter han i det tempo, han er begyndt, ender Trump med at slå alle rekorder eftertrykkeligt. Lige nu er det sådan, atJimmy Carter er den præsident, som i løbet af det seneste halve århundrede, gennemsnitligt har udstedt flest lovdekreter årligt, nemlig 80. Men i løbet af sine første 2,5 måneder i Det Hvide Hus i denne omgang har Trumpallerede udstedt 111 af slagsen. På den måde har han blandt meget andet nedlagt USAs agentur for udviklingshjælp, påbudt afviklingen af det føderaleuddannelsesministeriumog givet Elon Musks særlige departement for effektivisering frie hænder til at rundbarbere den offentlige sektor. Og det er, som Trump ser det, helt efter bogen. For vælgerne har udstyret ham med et demokratisk mandat. Men mange eksperter er lodret uenige. De mener, præsidenten overskrider de beføjelser, forfatningen har udstyret ham med. Det er set før. Det nye er omfanget. »Der har været så mange forfatningsstridige og ulovlige handlinger i Trumps første 18 dage som præsident. Vi har aldrig set noget lignende,« påpegede Erwin Chemerinsky, dekan for jurafakultetet på Berkeley Universitet i Californien allerede i februar over forThe New York Times. Netop hvis dekreterne vurderes at være forfatningsstridige, kan de mennesker, det går ud over, lægge sag an. Det har født til en stribe retssager mod Trumps tiltag. Og i mange har klagerne fået medhold. Det kan dog tage lang tid at komme igennem systemet, og derfor kan en af landets 677 føderale dommere i første omgang simpelthen blokere for Trumps dekreter ved at udstede en kendelse imod dem. Det er det, vi ser ske i stort omfang lige nu. Blandt eksemplerne hører, at føderale dommere har nedlagt forbud mod Trumps hasteudvisning af påståede venezuelanske bandemedlemmer tilEl Salvador, erklæret afskaffelsen af indfødsret til udlændinges børn, der fødes i USA, for forfatningsstridig, og givet regeringen ordre til at genansætte tusindvis af offentligt ansatte, som er faldet for Musks sparemotorsav. Men i modsætning til sin første embedsperiode, hvor hans regering oftest tog kendelser, der gik den imod, til efterretning eller appellerede dem, går Trump denne gang til modangreb. På selve domstolene. Det har dommer James Boasberg fra distriktsdomstolen i District of Colombia fået at mærke. Han gav fem venezuelanske klagere medhold i, at ekspresdeporteringerne til El Salvador ikke var i overensstemmelse med amerikansk lov og derfor skulle indstilles. Det rettede regeringen sig ikke efter. Samtidig nøjedes Trump ikke med hidsigt at stemple Boasberg som en »venstreradikal galning af en dommer«. Den føderale dommer, James Boasberg, har fået Trumps kærlighed at føle.Fold sammenLæs mereFoto: U.s. District Court For The District Of Washington/Reuters/Ritzau Scanpix. Han krævede Boasberg sat fra bestillingen. »Vi har egenrådige dommere, som ødelægger vores land,« tordnede han i et interview med Fox News. I et opslag på Truth Social opfordrede Trump højesteretspræsidenten John Roberts til at skride ind. Det gjorde han. Men ikke som Trump havde håbet. I stedet for at støtte præsidentens krav om at fjerne Boasberg og andre dommere, der er kommet på tværs af Trump, bemærkede Roberts, at »det i over 200 år har været fast praksis, at en anklage om embedsmisbrug ikke er et behørigt svar på uoverensstemmelser om en retskendelse. Den normale ankeproces er til for det samme.« Oversat til bramfrit dansk: Hvis Det Hvide Hus er utilfreds med en afgørelse, der er gået det imod, bør det appellere kendelsen. Ikke forsøge at afsætte dommeren. John Roberts følte sig forleden nødsaget til at sætte Trump på plads.Fold sammenLæs mereFoto: Olivier Douliery/AFP/Ritzau Scanpix. Den udmelding vakte opsigt. Og ikke kun fordi en højesteretsdommer kun yderst sjældent kommenterer aktuelle sager. Roberts hører til på højrefløjen og blev udnævnt til sin post af den republikanske præsident George W. Bush og kan derfor næppe betegnes som »en venstresnoet galning«. Alligevel har Trump valgt at sidde opfordringen overhørig. Sammen med sine allierede i Kongressen har han optrappet kampen mod domstolene, som han mener står i vejen for den demokratisk valgte præsidents legitime magtudøvelse. Det er der flere årsager til. En af dem har med ideologien at gøre. For Trump er angrebet på domstolene en del af kampen mod »den dybe stat«. En »sump« af bureaukrater, dommere, akademikere og medier, som alle forsøger at få ham, Trump, ned med nakken for at forhindre den folkevalgte præsident i at gennemføre den politik, som befolkningen har valgt ham til at gennemføre. »Dommere har ikke lov til at kontrollere den udøvende grens legitime magt,« skrev vicepræsident J.D. Vance påXi februar. Vance, der har en afgangseksamen i jura fra Yale Law School, et af verdens mest prestigefyldte universiteter, har i flere år argumenteret for, at præsidenter netop bør ignorere dommerkendelser, som indskrænker deres retmæssige råderum. Formanden for Repræsentanternes Hus, Mike Johnson, har fremsat lovforslag om en rigsretssag mod James Boasberg og har foreslået at nedlægge alle de domstole, som afsiger domme mod Trumps politik. Elon Musk har været ude i samme ærinde med opfordringer til at afsætte alle dommere, der stiller sig i vejen for regeringen. Den stærkt aggressive retorik fra præsidenten og hans folk imod dommere og retsvæsnet er ekstraordinær og uhørt i en amerikansk sammenhæng. Det hører med til billedet, at fra Kongressen, som ellers er tiltænkt rollen som lovgivende instans, har Trump ikke mødt nævneværdig modstand mod den lovlavine per dekret, der er rullet ud fra Det Hvide Hus. Det Republikanske Parti sidder på flertallet i begge Kongressens to kamre. Og Trump sidder tungt på Det Republikanske Parti. Frygten for at lægge sig ud med Trump og blive kørt over ved næste valg af Trumps berygtede politiske valgmaskine har gjort, at de fleste går stille med dørene med kritik. Selv når det gælder Trumps mest upopulære ideer såsom annekteringen af Grønland og Canada. Dermed er domstolene blevet den sidste stopklods for Trumps ambitioner om at omkalfatre det amerikanske samfund. Men de bliver vanskeligere at løbe over ende. I modsætning til medlemmer af Kongressen skal dommerne i det føderale system kun vælges en gang og sidder derefter på livstid. At afsætte dem kræver en rigsretssag og to tredjedeles flertal i Senatet. »Det kommer ikke til at ske,« lyder det fra senator John Cornym ifølgeThe Hill. Han tilhører en lille gruppe republikanere i Senatet, som har forsøgt at tale Trump fra sin krig med domstolene. Derfor står Trump over for et valg. At acceptere domstolenes kendelser eller ignorere dem. Trump og hans folk har truet med det sidste. »Jeg er ligeglad med, hvad dommerne mener,« sagde Thomas Homan, der er ansvarlig for hjemsendelse af migranter i et interview medFox News. Gør Trump alvor af truslerne om at lade hånt om domstolenes påbud, vil USA nærme sig en forfatningskrise, advarer kritikere. »Når en præsidents dekreter fortrænger lovgivningen, og dommere trues med anklager for embedsmisbrug, når de gør deres lovformelige arbejde, kan resultatet meget vel blive tyranni,« bemærker William A. Galston fra tænketanken Brookings Institution i The Wall Street Journal. Andre mener, det punkt allerede er nået, efter at Trump har valgt at ignorere en dommerkendelse om at frigivemilliardertil blandt andet uddannelse, HIV-forebyggelse og miljøsikring. Midler som Kongressen allerede har besluttet at bruge på netop de formål. »USAs præsident har i bund og grund erklæret krig mod retsstaten i Amerika,« siger J. Michael Luttig, der blev udnævnt til føderal dommer af George Bush den ældre, i et interview med MSNBC. Men der findes endnu en afgørende årsag til Trumps had til domstole, dommere og hele retsvæsnet. Trump har længe følt sigpersonligtforfulgt af retssystemet. Både, mens han var præsident første gang, og efter han var gået af, forsøgte demokraterne i Kongressen at få ham dømt ved hele to rigsretssager. Trump har fået sit eget mug shot i forbindelse med retssagerne imod ham.Fold sammenLæs mereFoto: AFP/Ritzau Scanpix. Begge gange faldt sagerne, fordi der ikke kunne samles det nødvendige to tredjedels flertal i Senatet. Trump er næppe blevet mildere stemt over for det amerikanske justitsvæsen siden. I maj sidste år blev han dømt i den såkaldtetys-tys sagfor at have misbrugt penge indsamlet til hans valgkamp til at betale en tidligere pornoskuespiller for at tie om en affære, hun havde med Trump tilbage i 2006. »Dette var en manipuleret, skændig proces,« sagde en vred Donald Trump tiljournalister, da han forlod retssalen og tilføjede. »Den rigtige dom vil blive afsagt den 5. november af folket.« Der fik han som bekendt en slags oprejsning med en overbevisende valgsejr. Både ved præsidentvalget og i Kongressen, hvor Republikanerne satte sig på flertallet i begge kamre. Men den synes ikke at have ændret hans syn på domstolene. Overhovedet. I Trumps verden er det vælgerne alene, der tæller. For ham er landets love ikke andet end et våben, der er blevet brugt mod ham. Et juridisk sværd han selv ønsker at svinge mod sine politiske modstandere. »Jeg ville have enhver ret til at gå efter dem,« sagde han undervalgkampen. Den har han ikke endnu. Men alt tyder på, han går så langt, han kan, for at nå sit mål. FAKTATrump og retsvæsnetSiden Donald Trump igen er blevet præsident, har han haft travlt med at udstede såkaldte præsidentielle dekreter. Det er en form for bekendtgørelser, som ikke har status af love, og derfor skal de ikke godkendes i den amerikanske kongres.Hvis dekreterne vurderes at være i strid med forfatningen, kan enføderal dommer forhindre dem.Allerede første gang, han var præsident, udstedte Trump relativt mange – 55 – præsidentielle dekreter årligt. Han overgik dog ikke sin forgænger, Jimmy Carter, som årligt lå på 80 præsidentielle dekreter i gennemsnit og dermed - foreløbigt - har rekorden, hvis man holder sig til de seneste 50 år.Men alene de første 2,5 måned,Trump har været præsident, har han udstedt 111 præsidentielle dekreter. Holder han det tempo de næste fire år, overhaler han hurtigt Jimmy Carter.FOLD UD",
        "metadata": {
            "source": "https://www.berlingske.dk/internationalt/trumps-kamp-imod-domstolene-slaar-alle-rekorder-resultatet-kan",
            "image_url": "https://berlingske.bmcdn.dk/media/cache/resolve/image_x_large_vertical/image/190/1908722/24926394-file-photo-us-president-donald-trump-reacts-on.jpg",
            "publication_time": "Søndag d. 06. april 2025, kl. 21.54",
            "author": "Gunnar Willum",
            "related_links": [],
            "attachments": []
        }
    }
}