{
    "version": "1.0",
    "document": {
        "id": "https://www_berlingske_dk/samfund/musikscene-i-kongens-have-droppet",
        "title": "Musikscene i Kongens Have droppet",
        "content": "De meget omdiskuterede planer om at opføre en musikscene i Kongens Have i hjertet af København er droppet. Det oplyser slotshavechef Niels Mellergaard fra Styrelsen for Slotte og Kulturejendomme. Planerne om at opføre en scene i hjørnet af Kongens Have ved udgangen til Nørreport er opstået i forbindelse med, at Livgarden på det tilstødende areal skal opføre en ny øvesal. Men ifølge Niels Mellergaard er det af hensyn til Forsvarets byggeri af øvesalen nødvendigt at tage planen om en scene af bordet. »En musikscene risikerer at obstruere for planerne om en øvesal,« siger han: »Det kunne risikere at blive en langvarig sag med musikscenen, fordi det ville involvere fredningsnævn og måske Overfredningsnævnet, da haven er fredet.« Han tilføjer, at »ideen var at skabe interaktion mellem øvesalen og haven og gøre noget for at understøtte teater- og musiklivet i haven.« Planen om såvel en øvesal som en scene i Kongens Have har medført stor debat og kritik. Niels Mellergaard understreger, at styrelsen ikke opfatter en scene som et \"fremmed element i haven\", selv om der aldrig før har været en i den. »Men nu kan Livgarden i ro og mag arbejde med at få den øvesal,« siger han. Er planen om en scene lagt i skraldespanden eller bare lagt i skuffen? »I skuffen. Vi synes stadig, det er en god idé. Det er bare ikke aktuelt nu og i denne sammenhæng. Som det er nu, arbejder vi ikke på at etablere en scene,« forklarer Niels Mellergaard. Advokat og debattør i spørgsmål om arkitektur Bonnie Mürsch ser meldingen fra styrelsen som udtryk for taktik. »Man prøver at trække tænderne ud på den kritik, der har været rejst. Jeg tror, at forslaget kommer frem igen,« siger hun. Hun opfordrer med henvisning til en artikel i dagens Berlingske, hvori Niels Mellergaard oplyser, at styrelsen har brug for private sponsorer til driften af landets slotshaver, til, at han \"får sig et job som billekonduktør i en forlystelsespark\". »Og må jeg minde om, hvad der skete med den kongens have, de har i Odense, da de fik en amfiscene. Den blev til et tilholdssted for narkomaner og blev lukket igen efter nogle år,« siger Bonnie Mürsch.",
        "metadata": {
            "source": "https://www.berlingske.dk/samfund/musikscene-i-kongens-have-droppet",
            "image_url": "https://berlingske.bmcdn.dk/media/cache/resolve/image_x_large/image/56/562441/6345045-jens-nrgaard-larsen.jpg",
            "publication_time": "Torsdag d. 18. april 2013, kl. 12.00",
            "author": "Jens Ejsing",
            "related_links": [],
            "attachments": []
        }
    }
}