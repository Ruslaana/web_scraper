{
    "version": "1.0",
    "document": {
        "id": "https://www_berlingske_dk/virksomheder/dansk-supermarked-henter-digital-forstaerkning-fra-amazon",
        "title": "Dansk Supermarked henter digital forstærkning fra Amazon",
        "content": "»Kenneth kommer med stærk international erfaring med digitale kunder, multichannel, vækst og udvikling. De digitale platforme er blevet et centralt forretningsområde for Dansk Supermarked, og vi skal fortsætte den betydelige vækst, vi de seneste år har oplevet på dette felt,« udtaler Per Bank i meddelelsen.   Dansk Supermarkeds direkte konkurrent Coop offentliggjorde for nylig et samarbejde med Post Danmark om udbringning af dagligvarer fra Irma.dk. Også Superbest og Nemlig.com, som udelukkende er et digitalt supermarked, har de seneste par år investeret væsentlige beløb i dagligvarehandel på nettet. Men indtil videre har Dansk Supermarkeds indsatsområde på nettet været begrænset til salg af elektronik, legetøj, haveudstyr og andet gennem Bilka.dk. Det danske marked for internethandel er i fortsat vækst, og Kenneth Nielsen ser gode muligheder til at udvide forretningen på markedet. Dansk e-handelsanalyses halvårsrapport viser, at der er handlet for godt 36 milliarder kroner i årets første seks måneder, og hos Foreningen for Dansk Internethandel, FDIH, forventer man, at der for hele året handles 116-121 millioner gange, og at der omsættes for over 72 milliarder kroner over nettet. »Der er fortsat store muligheder - også for at blive first mover på det danske online-marked, som er mere fragmenteret end i mange andre lande. Dansk Supermarked har med sin multichannel-tilgang en unik position til at give kunderne endnu stærkere tilbud end i dag. Det er en så spændende udvikling at blive en del af, at jeg ikke tøvede med at takke ja, da muligheden bød sig, siger Kenneth Nielsen. Han får titlen som Group Digital Director for Dansk Supermarked og flytter teltpælene til Aarhus, efter at have boet i Luxemborg, hvor Amazon har sit europæiske hovedkvarter. Kenneth Nielsen tiltræder sin nye stilling den 1. oktober.  Dansk Supermarked skal i øvrigt på jagt efter en ny finansdirektør, da britiske Chris Nicholas af personlige årsager har valgt at forlade koncernen.",
        "metadata": {
            "source": "https://www.berlingske.dk/virksomheder/dansk-supermarked-henter-digital-forstaerkning-fra-amazon",
            "image_url": "https://berlingske.bmcdn.dk/media/cache/resolve/image_x_large/image/21/213530/7564698-dansk-supermarked.jpg",
            "publication_time": "Tirsdag d. 12. august 2014, kl. 13.46",
            "author": "Signe Ferslev Pedersen",
            "related_links": [],
            "attachments": []
        }
    }
}