{
    "version": "1.0",
    "document": {
        "id": "https://www_berlingske_dk/sport/dansker-fik-afgoerende-rolle-i-fransk-pokaldrama",
        "title": "Dansker fik afgørende rolle i fransk pokaldrama",
        "content": "Martin Braithwaite scorede det afgørende straffespark, da Toulouse besejrede Auxerre i gårsdagens franske pokaldrama. Braithwaite blev skiftet ind i 65. minut, da Toulouse var bagud 0-1. Derefter skulle der blot gå små 10 minutter, før Ben Yedder kunne udligne for Toulouse. De efterfølgende 14 minutter blev dramatiske, da Auxerres Ibrahim Konate først fik et rødt kort, og hvorefter begge hold scorede nok en gang, så resultatet efter ordinær tid blev 2-2. Og så skulle der forlænget spilletid. Selv om Auxerre var reduceret til 10 mand kæmpede de bravt, og de fik tvunget kampen ud i straffesparkskonkurrence. Her fik Martin Braithwaite sin hovedrolle, da Auxerre kun fik scoret på et enkelt af deres fem straffespark. Toulouse havde da også kun scoret en enkelt gang indtil det femte spark. Her blev den danske angriber dagens mand i skysovs med en scoring på det afgørende straffespark. Dermed fik Toulouse oprejsning med videre deltagelse i den franske pokalturnering, Coupe de France. Klubben har nemlig indtil nu haft skuffende sæson, hvor de ligger under nedrykningsstregen i den franske Ligue 1.",
        "metadata": {
            "source": "https://www.berlingske.dk/sport/dansker-fik-afgoerende-rolle-i-fransk-pokaldrama",
            "image_url": "https://berlingske.bmcdn.dk/media/cache/resolve/image_x_large/image/67/670026/11176355-mb.jpeg",
            "publication_time": "Torsdag d. 29. oktober 2015, kl. 09.31",
            "author": null,
            "related_links": [],
            "attachments": []
        }
    }
}