{
    "version": "1.0",
    "document": {
        "id": "https://www_berlingske_dk/kultur/tivolis-promenadeorkester-lukker",
        "title": "Tivolis Promenadeorkester lukker",
        "content": "Gæster med smag for ældre dansemusik og den lettere del af klassisk må se langt efter Tivolis Promenadeorkester fra næste år. Selve genren føres videre, bare i nye formater. Haven har udarbejdet en såkaldt musikstrategi med fokus på både lytternes og musikkens mangfoldighed - men uden det 109 år gamle promenadeorkester. Strategien skal opgradere den klassiske musik i Tivoli og rummer blandt andet en fast ”børneforlystelse” med afsæt i klassisk musik, faste søndagskoncerter og interaktion med publikum. Tivolis Symfoniorkester vil fortsat udgøre rygraden i de sommerlige festivaler og optræde både i koncertsalen og udendørs. Haven skar dramatisk i aktivitetsniveauet for både Tivolis Big Band og Tivolis Promenadeorkester ved den store omlægning i 2011. De to grupper forblev på 16 musikere, men skulle kun spille en gang om ugen. Promenadeorkestret lukker nu endegyldigt. »Vi vil gerne højne niveauet og generelt tilbyde mere musik,\" siger underdirektør for kulturområdet, Nikolaj Koppel. »Folk skal forbinde et tivolibesøg med musik. De fremtidige sæsoner bliver kort og godt mere udadvendte.« Men vil der ikke være en generation, der der endnu en gang føler deres musik forbigået? »Promenadeorkestrets faste tilhørere skal bare gå ind i haven og opdage, der stadig er masser af musik for dem. Vi skal være noget både for de ældre og de yngre - og de to ting udelukker ikke hinanden,« siger Nikolaj Koppel. Promenadeorkestret afløses af et fleksibelt Tivoli Ensemble med en grundstamme på fire-fem håndplukkede musikere. Det vil få havens nye Tirsdagsvarieté som en af hovedopgaverne og kombinere børnemusikken og populære tivolitoner med klassiske værker og hit fra musical- og film. Tivolis Promenadeorkester på lakplade. Historien går langt tilbage.Fold sammenLæs mere ",
        "metadata": {
            "source": "https://www.berlingske.dk/kultur/tivolis-promenadeorkester-lukker",
            "image_url": "https://berlingske.bmcdn.dk/media/cache/resolve/image_x_large/image/18/184242/10634095-histscan-20071108-stc.jpg",
            "publication_time": "Tirsdag d. 15. september 2015, kl. 20.15",
            "author": "Søren Schauser",
            "related_links": [],
            "attachments": []
        }
    }
}