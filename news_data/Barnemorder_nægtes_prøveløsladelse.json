{
    "version": "1.0",
    "document": {
        "id": "https://www_berlingske_dk/internationalt/barnemorder-naegtes-proeveloesladelse",
        "title": "Barnemorder nægtes prøveløsladelse",
        "content": "Han blev idømt fængsel på livstid i 2004, men har på det seneste insisteret på, at han ikke længere er farlig og dermed kan prøveløslades. Men det belgiske retsvæsen har afvist barnemorder Marc Dutrouxs ønske, skriver BBC. Den nu 56-årige Dutroux, som er dømt for at kidnappe og voldtage seks piger samt slå fire af dem ihjel, blev anholdt i 1996, men fik først sin dom otte år senere. Både han selv og hans mor har på det seneste opfordret til en afsoning i husarrest i stedet for fængsel og henvist til, at man ifølge belgisk lov kan blive løsladt efter 15 års afsoning af en livstidsstraf, hvis man ikke længere vurderes til at være farlig. I begrundelsen fra det belgiske retsvæsen har man lagt vægt på, at der intet tegn er på, at Dutroux kan blive reintegreret i det belgiske samfund.   Allerede i 1980erne blev Dutroux fængslet for sine ugerninger, da han sammen med sin daværende kone, Michelle Martin, havde kidnappet og voldtaget fire piger. Dengang blev begge løsladt efter kort tid for god opførsel. Parrets brutale forbrydelser fortsatte imidlertid, og Michelle Martin i 2004 blev idømt 30 års fængsel - blandt andet for sin medvirken til, at to af pigerne sultede ihjel. ",
        "metadata": {
            "source": "https://www.berlingske.dk/internationalt/barnemorder-naegtes-proeveloesladelse",
            "image_url": "https://berlingske.bmcdn.dk/media/cache/resolve/image_x_large/image/57/572861/6114370-belgium-crime-paedophile-dutroux-files.jpg",
            "publication_time": "Mandag d. 18. februar 2013, kl. 21.36",
            "author": null,
            "related_links": [],
            "attachments": []
        }
    }
}