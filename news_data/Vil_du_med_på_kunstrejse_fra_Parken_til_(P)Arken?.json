{
    "version": "1.0",
    "document": {
        "id": "https://www_berlingske_dk/kultur/vil-du-med-paa-kunstrejse-fra-parken-til-parken",
        "title": "Vil du med på kunstrejse fra Parken til (P)Arken?",
        "content": "Fodrejsen til Ishøj begynder tirsdag morgen klokken ni. Udgangspunktet er Parken på Østerbro i København. Herfra går de to kunstnere, Uwe Max Jensen og Frank Altschul Jensen, de omkring 20 km til kunstmuseet Arken i Ishøj. De vil meget gerne have selskab undervejs. Man kan enten trave med fra det store stadion eller man kan slutte sig til ekspeditionen undervejs. Oplysninger om, hvor eventyret på fodrejsen finder sted, kan fås ved at ringe eller SMSe til 26 27 49 84 eller 40 85 57 29. Med sig medbringer de to kunstnere et stort P. Det synes de, Arken mangler. Og på den måde knyttes der - efter Uwe Max Jensen og Frank Altschul Jensens opfattelse -  en forbindelse mellem Parken, der navnlig forbindes med folkelig underholdning, og Arken, hvor finkulturen er hovedsagen. P'et monteres dog hverken på Arkens mure eller indgangsparti. Det begraves i sandet i Ishøj Strandpark. Der ligger andre P'er. Det er nemlig tredje år i træk, de to kunstnere gennemfører vandringen fra Østerbro til Ishøj. Værket ligger i forlængelse af andre af Uwe Max Jensens kunstneriske aktioner. Han har således ved flere lejligheder gennemført et veritabelt sørøveri, idet han har transporteret en spand vand fra Søerne i København til hjemstavnen ved Århus. Ved en anden lejlighed hævede Max Uwe Jensen vandstanden i en skulptur (med vand) af Olafur Eliasson. Den var udstillet på kunstmuseet ARoS - og efter et besøg på den nærliggende beværtning, Hjorten, syntes Uwe Max Jensen, at han ville give verdenskunstneren Olafur Eliasson en lokal forankring ved at urinere i hans skulptur. Mest kendt er Uwe Max Jensen måske for sit gavlmaleri i Brande, der er berømt for netop mange malerier på murene. Her ville Uwe Max Jensen gerne bidrage med et midlertidigt værk i form at et maleri på en mur af naturens egen pensel og kroppens egne væsker, som han senere formulerede det i retten i Herning. Også et par pilsnere indgik som materiale i denne kunstneriske happening, der tog sit udgangspunkt i den stedlige bodega, Hosekræmmeren. Selv kaldte Uwe Max Jensen værket for \"Vanitis\" (der ikke nødvendigvis skal forveksles med vanitas som er et kunsthistorisk begreb, der fortæller om forgængelighed). En forbipasserende medborger antog fejlagtigt udførelsen at gavlmaleriet for simpelt gadetisseri og anmeldte hændelsen til politiet, der efterfølgende sigtede Uwe Max Jensen efter politivedtægtens paragraf 18, stk. 2., der handler om grov overtrædelse af den offentlige orden. Sagen blev behandlet i retten i Herning den 9. januar 2006, ved hvilken lejlighed forsvaret mødte op med to museumsdirektører, Holger Reenberg fra Herning Kunstmuseum og Finn Terman Frederiksen fra Randers Kunstmuseum som ekspertvidner, der kunne sætte værket ind i den rette kunsthistoriske sammenhæng. Uwe Max Jensen erklærede sig på sin side uskyldig. Han havde aldeles ikke urineret op ad muren, som han ellers havde meddelt pressen på forhånd, at han ville. Artikler fra Berlingske Tidende indgik således i anklagemyndighedens bevismateriale Modet havde imidlertid svigtet Uwe Max Jensen. Men pudsigt nok havde han haft en pose med vand på sig. Ganske almindeligt postevand eller i dette tilfælde måske snarere posevand, og da der var gået hul på posen, var det sprøjtet ud på muren. Branditten, der var indkaldt for at afgive vidnesbyrd om hændelsen, medgav da også, at han ikke ligefrem havde set banditten sådan fremme og ude af kunstnerens bukser. Ikke desto mindre blev Uwe Max Jensen idømt en bøde på intet mindre end 1.000 kr., som var - sagens alvorlige natur taget i betragtning - en skærpelse i forhold til sædvanlig praksis, hvor bøden er på 500 kr. Eftersom Uwe Max Jensen på også det tidspunkt var en fattig kunstner, valgte han at afsone straffen i Herning Arrest. Uwe Max Jensen studerede oprindeligt ved kunstakademiet i Århus - men blev bortvist efter at have indsendt forskellige lærerbreve til aviserne. I sine læreres navne. Siden uddannede han sig som journalist - og har ved flere lejligheder gjort opmærksom på den tiltagende kontrol og censur, der breder sig i samfundet. Det danske såvel som det internationale.",
        "metadata": {
            "source": "https://www.berlingske.dk/kultur/vil-du-med-paa-kunstrejse-fra-parken-til-parken",
            "image_url": "https://berlingske.bmcdn.dk/media/cache/resolve/image_x_large/image/71/711860/4525312-parken-p-sterbro.jpg",
            "publication_time": "Torsdag d. 22. september 2011, kl. 23.18",
            "author": "Torben Weirup",
            "related_links": [],
            "attachments": []
        }
    }
}