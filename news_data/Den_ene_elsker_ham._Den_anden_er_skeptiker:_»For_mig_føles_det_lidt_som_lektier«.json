{
    "version": "1.0",
    "document": {
        "id": "https://www_berlingske_dk/musik/den-ene-elsker-ham-den-anden-er-skeptiker-for-mig-foeles-det-lidt-som",
        "title": "Den ene elsker ham. Den anden er skeptiker: »For mig føles det lidt som lektier«",
        "content": "Nå, så skal vi til det igen. Den Store Kollektive Falden I Svime OverBob Dylan. I dag fylder den amerikanske sanger og sangskriver 80 år, og jeg korser mig allerede ved udsigten til alle de lovprisende fødselsdagsportrætter og vamle superlativer, der kommer til at forurene mit nyhedsfeed dagen lang. Dylan-mig-her og Dylan-mig-der. Det er lige så kedeligt og forudsigeligt som en genudsendelse af Barnaby på DR. Jeg kan forstå, at du er gammel Bob Dylan-ekstremist, Holger. Bliver du aldrig træt af at høre den samme gamle lovsang igen og igen? »Hvad vi ikke kan undvære, er påmindelsen om, at Bob Dylan er den største poet i den moderne popkultur. Punktum, bum, basta.« Skriver Berlingskes arkitekturredaktør, Holger Dahl, som er stor fan af Dylan.Fold sammenLæs mereFoto: MICELOTTA FRANK. Jo, det gør jeg. Jeg bliver træt, når automatpiloten bliver slået til, og jeg igen skal læse de samme floskler, skrevet af fortravlede journalister, som ikke har noget forhold til Dylans værk og som derfor bare kopierer de sædvanlige udpluk af de sædvanlige kopier af de sædvanlige udpluk af de sædvanlige kopier af artikler, der rækker helt tilbage til 1962, da mandens første plade udkom. Den slags hyldestartikler indeholder altid ordet »protestsanger« selvom det er et ord,Dylanalle dage har hadet, og selvom den periode, hvor han skrev de sange, der blev kædet sammen med borgerrettighedsbevægelsen i USA, kun udgør omkring to år af hans 60-årige karriere. Så jo tak – de artikler kan vi undvære. Hvad vi ikke kan undvære, er påmindelsen om, at Bob Dylan er den største poet i den moderne popkultur. Punktum, bum, basta. Den kultur, der fandt sin stemme i løbet af 1960erne producerede ejendommeligt nok allerede i sine første år nogle af epokens giganter: The Beatles, Jimi Hendrix, Velvet Underground og altså Dylan. Det, disse hovednavne gjorde, var, at de udvidede det territorium, kulturen kunne arbejde på. De kridtede banen op for alle dem, der kom efter, og Bob Dylan er vigtig, fordi den bane, han tegnede, var så kæmpestor, og fordi den rummede noget så almindeligt og fantastisk som det engelske sprog. Dylan skrev fra starten eminent mundrette tekster med linjer, der stadig kan forundre. Linjer, der er blevet til vendinger – noget man bare siger. »Don’t follow leaders«, »He who's’ not busy being born is busy dying«, »To live outside the law you must be honest«, bare for at nævne et par stykker. Læg så oven i det, at Dylan kunne skrive nogle helt vidunderlige sange – mere traditionelle end hvad mange af de andre fandt på – men stadig vidunderlige, og netop sange man kan synge. For det er det vigtige: Selvom Bob Dylan er popkulturens største poet, så fungerer hans tekster kun som sange. Rytmen i dem, deres musik, de indlagte rim og ordspil kommer kun til deres ret, når de synges, og Dylan må da også være en af de sangskrivere, hvis numre er blevet indspillet af flest andre artister. Bob Dylan har en lang karriere bag sig, der blandt andet har budt på et møde med pave Johannes Paul II.Fold sammenLæs mereFoto: Vatican Pool. Det er naturligvis nemt nok at gøre nar ad både Dylans evner som musiker og som sanger, men det er lige meget, for i det rum, han arbejder i, er karakter langt vigtigere end teknisk perfektion, og Dylan lød fra starten som sig selv og som ingen andre. Der findes optagelser fra hans første tid i New York i foråret 1961, hvor han altså var knap 20 år gammel, og på dem kan man høre, hvordan han sprang stort set fuldt færdig ud, da han begyndte at optræde på de små folkcafeer i Greenwich Village. Den historie er værd at høre, synes jeg, den og mange andre fra mandens kolossale værk, så jeg glæder mig til at høre, hvad din yndlings Dylan-sang er – og du må ikke sige, at du ikke har én – og du må heller ikke sige »Blowin' in the wind«. Jeg troede, at vi skulle have en samtale her, Holger, og så starter du ud med en lang enetale om Dylans fortræffeligheder. Tsk-tsk. Jeg er stadig ikke overbevist. Eller rettere: Jeg anerkender, hvor stor hans betydning er. Jeg har bare aldrig selv haft den store åbenbaring med Dylan. Og tro mig, det er ikke, fordi jeg ikke har prøvet. Jeg har endda en håndfuld af hans plader stående i reolen. Men jeg kan helt ærligt sige, at der ikke findes eneste Dylan-sang, jeg oprigtigt elsker og ikke kan leve foruden. Det gør der bare ikke. Der findes sange, jeg beundrer, og sange, jeg godt kan lide. Men ingen jeg for alvor elsker. Inden du beskylder mig for at være et historieløst 80er-barn, så er der altså masser af hans samtidige, som jeg elsker at lytte til. Musikere som rammer mig mere. The Beatles, The Velvet Underground, James Brown, David Bowie, Nina Simone, Joni Mitchell, Leonard Cohen, Marvin Gaye, Neil Young, Harry Nilsson, Randy Newman, Tom Waits … ja, jeg kunne blive ved. Bob Dylan i Stockholm i maj 1966.Fold sammenLæs mereFoto: Jan Persson. Jeg tror, at en del af min manglende glæde vedDylanhænger sammen med, at jeg ofte instinktivt reagerer mere på lyden af musikken end på betydningen af de ord, der bliver sunget. Jeg tror, at vi er mange, der har det sådan. For mig starter det næsten altid ved musikken – det er selve lyden, melodien, rytmen, harmonierne, instrumenternes teksturer og produktionernes klangfarve, der bevæger mig. På de parametre synes jeg bare sjældent, at Dylan er voldsomt interessant. Hvis jeg alligevel skulle pege på et par stykker, så kunne det for eksempel være »Hurricane« fra »Desire« (1976), der svinger på den sejeste måde, eller den noget nær lalleglade »The Man In Me« fra »New Morning« (1970), hvor han lyder som en mand, der er forelsket til op over begge ører. Jeg kan også godt lide den reggae-vuggende »Jokerman« fra »Infidels« (1983) og den kuldslåede »Lovesick« fra »Time Out Of Mind« (1997). Alle siger, at man skal lytte til Dylan for teksterne. For mig føles det lidt som lektier, der aldrig rigtig munder ud i nogen nye erkendelser. Er det mig, der ikke lytter dybt nok? Hvilken sang vil du anbefale mig at lytte til, hvis jeg for alvor skal forstå dybden af Dylans værk? Bob Dylan til en koncert i Stockholm i juli 1981.Fold sammenLæs mereFoto: Johan Hultenheim. Godt ord igen. Det er boomer-tid, og onkel Bob har fødselsdag. Så må man gerne tale både langt og højstemt. Men jeg skal prøve at skrive kortere denne gang. Hvis du ikke kan lide lyden af Bob Dylan, er der ikke noget at gøre. Det har et langt liv blandt Dylan-benægtere lært mig. Så må du bare stole på mig, når jeg siger, at han er genial. Jeg har det på samme måde med Beach Boys. Mennesker, hvis musikalske vingefang jeg respekterer, fortæller mig, at de er fantastiske, men for mig lyder de altid dræbende kedelige. Jeg mister interessen efter et par minutter, og jeg ville aldrig frivilligt sætte en Beach Boys plade på grammofonen. Men hvis nu du skulle prøve at give his Bobness en chance, så vil jeg foreslå dig at gå på opdagelse i den store trilogi, han indspillede mellem januar 1965 og marts 1966: »Bringing It All Back Home«, »Highway 61 Revisited« og »Blonde on Blonde«. De tre plader er så gode, at hvis Dylan aldrig havde udgivet andet, så ville han stadig være et sikkert medlem af popmusikkens hall of fame. Så giv de tre plader en chance. Start måske i midten med afslutningsnummeret fra »Highway 61 Revisited«, det 11 minutter og 21 sekunder lange »Desolation Row«. Sangen er Dylans »Wasteland« – en vild og billed-ynglende tur gennem kulturens landskaber. Dylans tekster skal ikke forstås som en rebus, men mere intuitivt og associativt. Og på »Desolation Row« er der bunker af oplevelser. Det lyder som et godt snit at fokusere på. I disse streaming-tider er det jo både en kæmpe gave og forbandelse, at man har adgang til det hele på én gang. Hvor skal man starte? Og hvor længe gider man lytte, hvis ikke det lige fænger an? I maj 2012 modtog Bob Dylan den præsidentielle medalje for frihed af den daværende amerikanske præsident Barack Obama. Bob Dylan har desuden modtaget Nobels litteraturpris som den første sangskriver nogensinde.Fold sammenLæs mereFoto: Mandal Ngan. Men nu vil jeg prøve at leve lidt mere intenst med lige præcis de tre plader. Prøve at gå i dybden og virkelig lytte. Jeg må jo for pokker gå glip af et eller andet, siden du og mange andre ikke tøver med at kalde ham et geni. Og så vil jeg tage med mig, at hans tekster ikke skal forstås som en rebus, men mere intuitivt og associativt, som du skriver. Det tager lidt af presset – både fra Dylan og mig som lytter. Måske du har hørt »Murder Most Foul« – hans 17 minutter lange epos fra sidste år, der væver mordet på John F. Kennedy sammen med et væld af referencer til store amerikanske sange og sangskrivere? Den er et ret godt eksempel på det, du skriver. Rigt på billeder og associationer, men også en ligning, man aldrig rigtig kan løse. Måske det er en af nøglerne til at forstå, hvorfor folk kalder ham et geni: At værkerne simpelthen er tilpas åbne til, at man aldrig rigtig bliver færdig med dem? Jeg tror, det er meget rigtigt set, at vi går glip af meget, fordi vi har adgang til alt. I gamle dage, da pengene var små, og antallet af tilgængelige plader var langt mindre, blev man nødt til at høre en plade mange gange – også hvis man var lidt skuffet både første anden og tredje gang, man hørte den. Bob Dylan og hans musikere i Bourget lufthavn i 1966.Fold sammenLæs mereFoto: Unknown. Den første Dylan-plade, jeg købte, var »Blonde on Blonde«. Jeg tror, jeg valgte den, fordi det var en dobbeltplade – det var noget med at få valuta for pengene. Og jeg vil da gerne indrømme, at jeg først var meget forvirret. Jeg havde besluttet mig for at finde ud af, hvad ham Dylan gik ud på, og det, jeg fandt i rillerne på »Blonde on Blonde«, var ikke i nærheden af det, jeg havde forventet. Men jeg hørte pladen. Så hørte jeg den igen. Og igen. Og langsomt fik jeg ørerne op for den, og historierne! For eksempel den om bedstefar, der byggede et bål på hovedgaden og skød det fuldt af huller. Hvad det skulle betyde, anede jeg ikke, men jeg elskede billedet, og jeg elskede det drævende foredrag. Derfra åbnede hele pladen sig, og inden længe gik jeg for mig selv og sang om »sad eyed lady from the loooooooowlaaaaaaaaaands« – uden at ane, hverken hvem eller hvad, det var, han sang om. Der var bare noget med ordene, der lød så utroligt rige, når Bob Dylan sang dem. Og det er jo nok der, vi er: Poesien er altid konkret. Den er ordene og lydene her og nu – og først langsomt og bagefter noget, man måske kan kalde mening. »Jeg må jo for pokker gå glip af et eller andet, siden du og mange andre ikke tøver med at kalde ham et geni,« skriver Berlingskes musikanmelder, som dog stadig ikke er helt overbevist om Bob Dylans heltestatus.Fold sammenLæs mereFoto: Domenech Castello. Som en eller anden engang sagde: Poesi handler ikke om noget, men den drejer sig om noget – og det er det, der får den til at virke. Så jeg vil ønske dig held og lykke med den store trilogi. Bare spring et nummer som »Mr. Tambourine Man« over – det er efter min mening meget kedeligt, men hør det gerne igen og igen. »It's All Over Now, Baby Blue« er en af de bedste sange, der er skrevet i de seneste 100 år, mindst. Og hvis du kører sur i surrealismen, så tag en 15 minutters fornøjelig pause med »Highlands« fra »Time Out of Mind«. Det er en helt konkret lille historie – men luftig og skøn som selve livet. Jeg ønsker dig god fornøjelse – og naturligvis ønsker jeg onkel Bob tillykke med fødselsdagen. Tak, Holger. Og ja, stort tillykke med den runde fødselsdag til ham den gamle. FAKTABob DylanBob Dylan blev født Robert Allen Zimmerman i Duluth, Minnesota  24. maj 1941.Flyttede som 19-årig til New York og blev den del af folkemusik-miljøet i Greenwich Village, New York.Udsendte sit første album, “Bob Dylan”, i 1962 og blev en af de helt afgørende musikalske stemmer i 1960ernes ungdomsoprør.Har genem syv årtier udgivet et væld af kanoniserede plader. Hans seneste album, “Rough and Rowdy Ways”, udkom i 2020.Musikmagasinet Rolling Stone har kåret “Like A Rolling Stone” (1965) til den bedste sang nogensinde.Han blev tildelt den højeste civile orden i USA, da præsident Barack Obama i 2012 overrakte ham The Presidential Medal of Freedom.I 2016 modtog han Nobelprisen i litteratur.FOLD UD Bob Dylan blev født Robert Allen Zimmerman i Duluth, Minnesota  24. maj 1941. Flyttede som 19-årig til New York og blev den del af folkemusik-miljøet i Greenwich Village, New York. Udsendte sit første album, “Bob Dylan”, i 1962 og blev en af de helt afgørende musikalske stemmer i 1960ernes ungdomsoprør. Har genem syv årtier udgivet et væld af kanoniserede plader. Hans seneste album, “Rough and Rowdy Ways”, udkom i 2020. Musikmagasinet Rolling Stone har kåret “Like A Rolling Stone” (1965) til den bedste sang nogensinde. Han blev tildelt den højeste civile orden i USA, da præsident Barack Obama i 2012 overrakte ham The Presidential Medal of Freedom. I 2016 modtog han Nobelprisen i litteratur.",
        "metadata": {
            "source": "https://www.berlingske.dk/musik/den-ene-elsker-ham-den-anden-er-skeptiker-for-mig-foeles-det-lidt-som",
            "image_url": null,
            "publication_time": "Mandag d. 24. maj 2021, kl. 20.09",
            "author": "Michael Charles Gaunt",
            "related_links": [],
            "attachments": []
        }
    }
}