{
    "version": "1.0",
    "document": {
        "id": "https://www_berlingske_dk/virksomheder/dansk-spilbranche-suser-ud-af-filmbranchens-skygge-med-naestbedste",
        "title": "Dansk spilbranche suser ud af filmbranchens skygge med næstbedste år nogensinde",
        "content": "Den danske spilbranche har nu så godt fat herhjemme og ude i verden, at den kan fastholde en omsætning på lige over tre milliarder kroner om året. Dermed udgør spilbranchens producenter af digitale spil til underholdning på mobiltelefoner, konsoller og computere i alt 36 procent af den samlede omsætning på 8,44 milliarder kroner blandt danske indholdsproducenter – altså også af film, tv og reklamer. Oveni kommer så producenter af interaktive værker som digitale spil med lærings- og undervisningsformål. De leverer andre ti procent af den samlede omsætning. Det viser de seneste tal fra Producentforeningen, som samler alle de danske indholdsproducenter. Og i virkeligheden ligger niveauet for spilbranchen nok endnu højere, for tallene, der netop er offentliggjort, dækker situationen, som den så ud ved udgangen af 2021. Opgørelserne kommer altid med en lang forsinkelse, og coronatiden, der også dækkede 2022, var præget af en markant fremgang for netop spilbranchen. Omsætningen på 3.074 millioner kroner i spilbranchen for 2021 lå en anelse under det ubestridte rekordår i 2020. Her – da coronakrisen begyndte, og alt digitalt gik amok – toppede spilproducenterne med 3.132 millioner kroner. Det er også spilbranchen, der i 2021 tegnede sig for to tredjedele af alle indholdsproducenternes samlede eksport. Hele 2,2 af de 3,1 milliarder kroner i omsætning har spilvirksomhederne hentet i udlandet. »Eksporten på tværs af de fem delbrancher sætter i 2021 rekord med 3,4 milliarder kroner, hvilket er en stigning på 14 procent i forhold til 2020 og næsten en tredobling siden 2017. Det er ligeledes spilbranchen, der driver den vækst,« konstaterer Jørgen Ramskov, direktør for Producentforeningen, i rapporten »Danske indholdsproducenter 2023«. Den danske spilbranche kan nu tælle 176 virksomheder med i alt 1.087 ansatte. Hver ansat kan således tilskrives en omsætning på lige over 2,8 millioner kroner, hvis pengene fordeles ligeligt. I 2020 talte spilbranchen 168 virksomheder med 911 ansatte. De interaktive producenter tæller nu 132 virksomheder med 824 årsværk, som i 2022 omsatte for 890 millioner kroner og eksporterede for 362 millioner. Mere end halvdelen af danskerne spiller digitale spil mindst en gang om ugen. Det største fodaftryk efterlader spilbranchen – ligesom de øvrige brancher – i det østlige Danmark. Her ligger 68 procent af virksomhederne, og her arbejder 81 procent af de ansatte. Herfra stammer også 91 procent af spilproducenternes omsætning. 20 af de 176 spilvirksomheder – altså omkring hver tiende – har internationale selskaber eller udlændinge i første led af ejerkredsen. I alt har 14 af dem internationale ejere i sidste led af ejerkredsen. En af de store danske spilproducenter er Sybo Games med mobilspilsuccesen »Subway Surfers«, som i flere år har hørt til de mest downloadede spil i verden. Sybo Games blevi juni 2022 solgt for et angiveligt milliardbeløbtil det kinesiske spilfirma Miniclip, der ejes af den kinesiske internetgigant Tencent. Fra marts 2021 til marts i år har Sybo Games udvidet fra 104 til 152 ansatte. IO Interactive er en anden af de helt store danske spilproducenter. Selskabet, som blandt andet står bag successerien »Hitman«, blev i 2017 købt tilbage af ledelsen efter gennem 13 år at have haft udenlandske ejere. Her ligger antallet af ansatte nærmest uændret på 157. En tredje stor spiller på det danske marked er Nordisk Games under Nordisk Film, der igen er en del af Egmont-koncernen. Nordisk Games har siden 2017 investeret mere end 1,5 milliarder kroner i syv europæiske, især nordiske, computerspilselskaber. I efteråret 2022fremlagde Producentforeningen en femårig strategiplan, der skal bringe computer- og mobilspilproducenterne ud af film- og tv-branchens skygge ved at sikre større anerkendelse og dermed bedre muligheder for, at spilproducenterne kan vokse sig større og stærkere. »Spil fortjener en selvstændig position, uden for filmbranchens skygge,« sagde Jørgen Ramskov fra Producentforeningen dengang. Sammen med kulturminister Jakob Engel-Schmidt (M) deltog 22 danske spilvirksomheder for to måneder siden på den årlige og vigtige Game Developers Conference (GDC) i San Francisco for at slå et slag for Danmark og tiltrække både talent og penge. »Vi har brug for, at flere vælger Danmark til for at arbejde her, og der er altid behov for flere investeringer, så spilbranchen kan udvikle sig til et kreativt flagskib. Spilbranchen er måske lille, men har et kæmpe potentiale, og det håber jeg at kunne være med til at forløse,«sagde Jakob Engel-Schmidt op til afrejsentil Berlingske. Et halvt år tidligere, i august 2022, var 25 danske spilproducenter med påDanmarks første fællesstand på verdens største spilmesse, Gamescom i Köln i Nordrhein-Westfalen i det vestlige Tyskland. I Sverige opgjorde den svenske brancheorganisation Dataspelsbranschen, atden svenske computer- og mobilspilbranche vil mangle mindst 25.000 nye udviklerei 2031 for at fastholde samme vækst som nu. I dag hentes op mod halvdelen af alle nyansatte i udlandet. Jakob Engel-Schmidt fremlagte 11. maj sin 34 sider lange kulturpolitiske redegørelse, den første i 25 år. Den skal debatteres i Folketingssalen i denne uge, og her vil også rapporten om »Danske indholdsproducenter 2023« indgå i debatten.",
        "metadata": {
            "source": "https://www.berlingske.dk/virksomheder/dansk-spilbranche-suser-ud-af-filmbranchens-skygge-med-naestbedste",
            "image_url": "https://berlingske.bmcdn.dk/media/cache/resolve/image_x_large/image/167/1678947/24435260-pix-spil.jpg",
            "publication_time": "Mandag d. 22. maj 2023, kl. 14.05",
            "author": "Thomas Breinstrup",
            "related_links": [],
            "attachments": []
        }
    }
}