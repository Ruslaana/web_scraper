{
    "version": "1.0",
    "document": {
        "id": "https://www_berlingske_dk/virksomheder/milliard-marked-for-ting-der-ikke-findes",
        "title": "Milliard-marked for ting der ikke findes",
        "content": "Spillene som FarmVille, Zoo World og Mafia Wars er typisk gratis, men man kan også købe ekstra tilbehør og udstyr for »rigtige« penge. Og det hitter hos mange spilleglade pc- og mobilbrugere. Læs også:Skjult reklame spøger på sociale medier Sidste år købte alene amerikanerne virtuelle varer i de sociale spil for over tre milliarder kroner. Et beløb, der ifølge nyhedssitet eMarketer ventes at blive mangedoblet til omkring 14 milliarder kroner på verdensplan i 2014.  Milliardmarkedet findes på nettet, og salget sker gennem for eksempel Facebook eller smartphones. Her er udviklet apps, der er med til at øge omsætningen endnu mere. Læs også:Mobilspiludvikler solgt for milliarder Interessen for at bruge »rigtige« penge på at købe en sabeltandstiger med overdimensionerede hugtænder eller en turbotraktor sender store summer ned i kassen hos virksomhederne bag spillene. Det har inden for de seneste år fået aktører som Walt Disney-koncernen og EA Games til at kaste millioner af virkelige grønne dollars efter udviklerne af de sociale spil.  I 2009 købte EA Games verdens næststørste udgiver af videospil Playfish for over to milliarder kroner, og sidste år overtog Disney selskabet Playdom for op mod 3,8 milliarder kroner. Den største spiller på markedet for udvikling af sociale spil er israelske Zynga, der i løbet af bare tre år har sendt omsætning op på hele 4,4 milliarder kroner. Læs også:Mød manden bag Zynga Nu spekuleres der i en børsnotering, og over for Wall Street Journal vurderer analytikere, at Zynga har en værdi på mellem 36 og 46 milliarder kroner.  Sociale spil er også et varmt emne her hjemme, og det danskejede digitale bureau VerticPortals er en af de større spillere på markedet.INFOSHOP:UNDERSØGELSE: Sådan handler vi på nettet Stifter og adm. direktør Sebastian Jespersen har talt med magasinet Markedsføring, og han er ikke i tvivl om, at sociale spil er et meget interessant marketingsværktøj. - Kombinationen af de sociale mediers succes og den massive udvikling af computerbaserede spil har medført, at »social games« i dag har et publikum større end prime time tv. Hemmeligheden bag den eksplosion i brugere og omsætning, som social gaming industrien oplever, skal findes i at spillene anvender brugerens egne sociale netværk som fundament, og derved skabes en unik relevans, siger han. INFOSHOP:UNDERSØGELSE: Det ønsker kunderne sig af fremtidens supermarked  ",
        "metadata": {
            "source": "https://www.berlingske.dk/virksomheder/milliard-marked-for-ting-der-ikke-findes",
            "image_url": "https://berlingske.bmcdn.dk/media/cache/resolve/image_x_large/image/28/280442/4003775-farmville.jpg",
            "publication_time": "Mandag d. 18. april 2011, kl. 09.00",
            "author": "Johan Winther",
            "related_links": [],
            "attachments": []
        }
    }
}