{
    "version": "1.0",
    "document": {
        "id": "https://www_berlingske_dk/kommentatorer/skal-kvinderne-ofres-paa-integrationens-alter",
        "title": "Skal kvinderne ofres på integrationens alter?",
        "content": "Frederik von Sperling er projektleder for unge idrætsaktive indvandrerdrenge, og det er jo al ære værd, og jeg kan forstå, at han er at finde på den yderste venstrefløj og (derfor) hylder det multikulturelle samfund. Nu forholder det sig imidlertid sådan, at det multikulturelle samfund accepterer et samfund, der kan have andre kønspolitiske værdier end dem, der er skrevet ind i vores Grundlov, især når det gælder ligestilling mellem kønnene. Faktisk er det sådan, at i mange nydanske familier findes der kønspolitiske normer, som vi så dem i Danmark for efterhånden mange år siden, dengang en kvindes plads var hjemme hos børnene og netop hos de gamle familiemedlemmer. Det er mildest talt skræmmende, at en ung mandlig venstreorienteret projekt­leder kan bakke op om, at kvinderne igen i privat regi (altså hjemmegående husmødre) skal varetage omsorgen for familiens gamle og handicappede, og at det skulle være løsningen til at spare penge i det økonomi-truede velfærdssystem. Vi kan ikke spare plejehjemmene væk, hvis kvinderne er på arbejdsmarkedet. Frederik von Sperling vil så gerne være imødekommende over for det multikulturelle samfund, at han gladelig giver køb på de værdier, venstrefløjen om nogen har kæmpet for op gennem det 20. århundrede. At det er ligegyldigt, at han dermed ofrer ligestillingskampen, ved jeg ikke, om han kan fatte. Ved han, at det var kvindernes opgave, indtil vi kom ud på arbejdsmarkedet, at drage omsorg for de ældre og børnebørnene 24 timer i døgnet? Mændene har aldrig i historien taget den tørn. I øvrigt er jeg fuldstændig sikker på, at 2. og 3. generationsindvandrerkvinder, der med en god uddannelse er på arbejdsmarkedet, ikke begynder at gå hjemme som 50-årige. De moderne indvandrerfamilier forventer selvfølgelig også gode plejehjem og institutioner til plejekrævende handicappede. Som socialdemokrat bliver jeg forarget over von Sperlings leflen for det multikulturelle samfund, fordi visse kulturer åbent vedstår, at ligestilling mellem mænd og kvinder ikke er et mål, men snarere et onde, der skal bekæmpes. Endnu mere bekymrende er det jo så, at han er en rollemodel for disse unge nydanske drenge, der altså med hans velsignelse opdrages til, at kvinder og mænd ikke skal ligestilles. Hvornår indser den yderste venstrefløj, at de i deres iver for at please vores etniske minoritetsmedborgere kommer til at hylde nationalkonservative familieværdier? I stedet for denne misforståede tolerance over for kvinders u-ligestilling, skal vi i respekt forvente og forlange, at alle borgere i et multietnisk samfund arbejder hen imod ligestilling, der er en af vores vigtigste grundværdier på venstrefløjen.",
        "metadata": {
            "source": "https://www.berlingske.dk/kommentatorer/skal-kvinderne-ofres-paa-integrationens-alter",
            "image_url": "https://berlingske.bmcdn.dk/media/cache/resolve/image_x_large/image/68/681852/4575119-karen-west-jordemoder-og-socialdemokrat.jpg",
            "publication_time": "Tirsdag d. 27. december 2011, kl. 22.30",
            "author": null,
            "related_links": [],
            "attachments": []
        }
    }
}