{
    "version": "1.0",
    "document": {
        "id": "https://www_berlingske_dk/politik/politikere-inviteres-til-eksklusive-og-lukkede-middage-paa-folkemoedet",
        "title": "Politikere inviteres til eksklusive og lukkede middage på Folkemødet: »Lobbyisterne har al mulig grund til at blive ved«",
        "content": "Mette Abildgaard (K) har gjort sig en »trist Folkemøde-observation«. Hun modtager efterhånden flere invitationer til »eksklusive lukkede middage« end invitationer til offentlige debatter, skriver hun i opslag påX. Og det er en trist tendens, siger en ekspert. Anne Binderkrantz, der er professor i statskundskab hos Aarhus Universitet, kalder udviklingen for ærgerlig. Hun mener, at det gode ved folkemødet er, at debatterne er åbne. At alle, der er interesserede, kan deltage, når politikerne og organisationsfolk mødes for at diskutere. »Det er jo netop dét, der er værdien i Folkemødet,« konstaterer Anne Binderkrantz. Derfor mener hun også, at det er problematisk, hvis den offentlige debat er på vej ud i mere lukkede fora, hvor kun særligt inviterede har adgang. »Jeg tænker, at der stadig er masser af gode, offentlige debatter på folkemødet, hvor politikere møder op, men det er da klart en udfordring, hvis tingene flyder mere og mere ind i nogle lukkede fora med begrænset adgang og begrænset indsigt i, hvem der mødes med hvem,« siger hun.  Jeg har gjort mig en lidt trist Folkemøde-observation i år. Jeg tror efterhånden, at jeg modtager flere invitationer til “eksklusive lukkede middage/frokoster”, som invitationer til almindelige debatter. Det ærger mig, og er ikke i tråd med folkemødeånden, desværre.#folkemøde Når Folkemødet løber af stablen til sommer, er det 13 år siden, at Allinge på Bornholm for første gang var vært for den uformelle offentlige debat. Deltagere har måske minder om delte fadøl med politikere og åben debat med folkevalgte, organisationer og foreninger. Det er netop den debat, som Mette Abildgaard (K) nu er bekymret for. Og det er hun ikke alene om. Efter hun i et opslag på X tilkendegav, at hun særligt i år oplever at få flere eksklusive invitationer til Folkemødet, har andre politikere meldt sig på banen. »Enig. Jeg har også fået flere af disse. Læg dertil lukkede rundbordsmøder..,« skriver Buster Reinhardt, der er politisk leder for Det Konservative Folkeparti i Region Hovedstaden, på hendes opslag. »Tak for observationen, Mette. Har sagt nej til alle lukkede arrangementer og håber, at Folkemødet åbner sig igen,« lyder det fra folketingsmedlem Sascha Faxe (ALT). Mette Abildgaard mener, at det er »en farlig retning«, som den offentlige debat bevæger sig mod. I hvert fald hvis flere politikere begynder at takke ja til den slags invitationer, siger hun tilBerlingske. »Hvis politikere i højere grad tager derover for at mødes i lukkede cirkler frem for at deltage i en offentlig debat, hvor det er muligt at stille spørgsmål og blive klogere, som almindelig borger, så synes jeg, at noget af ånden i Folkemødet er gået tabt.« Selv har hun ikke sagt ja til nogen invitationer, der er »totalt lukkede«, oplyser hun på X. Folkemødet bliver i år afholdt fra den 13.–15. juni. Her ses formand for Liberal Alliance Alex Vanopslagh holde partiledertale på hovedscenen i Allinge.Fold sammenLæs mereFoto: Ida Marie Odgaard/Ritzau Scanpix. Professor Anne Binderkrantz bakker folketingspolitikeren op. »Der kommer alle mulige forskellige til Folkemødet. Der kommer politikere, organisationsfolk, højskoler. Der kommer almindelige mennesker. Og ånden er, at man mødes mere i øjenhøjde, end man normalt gør,« siger hun og tilføjer: »Men når de mere pengestærke aktører inviterer til eksklusive arrangementer, så styrer de pludselig deltagerlisten, de styrer, hvem der fra deres egen side bliver inviteret, de styrer, hvilke politikere der bliver inviteret, og på den måde bliver det et lukket forum.« Hvad er formålet med at invitere politikere mv. til de her lukkede arrangementer? »Hvis det er lobbyister, der inviterer, så er formålet åbenlyst at få indflydelse. Det er ikke nødvendigvis, fordi de tænker, at de kan få Mette Abildgaard til at gøre noget helt bestemt, men de ser en mulighed i at skabe et netværk og fremme deres egen sag,« siger Anne Binderkrantz og konstaterer: »Det giver adgang til nogle centrale politikere, og det er rigtig meget værd.« Hun mener, at det ville være »rigtig fint«, hvis politikerne takkede nej til den slags invitationer, så de i stedet kan prioritere deres tid på åbne arrangementer. »Lobbyisterne har al mulig grund til at blive ved, så det kan kun stoppe, hvis politikerne afslår invitationen,« siger professoren. Mette Abildgaard, der er medlem af Folketinget for Det Konservative Folkeparti, er »ærgerlig« over, at hun efterhånden modtager flere invitationer til eksklusive middage end til offentlige debatter.Fold sammenLæs mereFoto: Sofie Mathiassen. Det er ikke første gang, at debatten om eksklusive arrangementer blusser op. Sidste år var det blandt andet den danske tv-vært Anette Heick, der blev omdrejningspunktet. I podcasten »Det, vi taler om« fortalte hun åbent om et »middagsselskab for gæster fra den øverste, øverste hylde«, som hun var vært for under Folkemødet, hvilket blev mødt af stor kritik. Lidt længere nede ad den bornholmske kyst deltog udenrigsminister Lars Løkke Rasmussen (M) også i en middag. Middagen vakte efterfølgende opsigt, daZetlandbeskrev den, fordi flere direktører fra CIP – den danske investeringsfond Copenhagen Infrastructure Partners – deltog. Og det blev genstand for opmærksomhed, fordi Løkke var under beskydning for at give virksomheden særbehandling. Jesper Olsen, der er formand for Transparency International Danmark og ekstern lektor på statskundskab KU, er ikke overrasket over, at der i stigende grad bliver afholdt lukkede arrangementer. »Det afspejler i virkeligheden bare den måde, som den demokratiske samtale i øvrigt foregår på,« siger han og tilføjer: »Det bliver bare meget synligt, fordi det foregår på Bornholm og på et meget lille areal.« Han ser det ikke som en udfordring, som professor Anne Binderkrantz og Mette Abildgaard ellers gør, forklarer han. Han »tillader sig faktisk at tage det kontroversielle synspunkt«, som han siger: »Vi kan godt lade, som om Folkemødet er noget helt særligt, og det synes jeg sådan set også, at det er, fordi alle dem, man gerne vil udveksle et par ord med, er samlet. Men samtidig skal vi ikke opsøge en forestilling på Bornholm, hvor vi lader, som om eliten ikke taler med eliten.« Han opfordrer dog til, at man er åben omkring det, hvis man deltager i lukkede arrangementer, og at man forklarer hvorfor. »Og så skal man huske god adfærd i det offentlige. Skru ned for vinen. Skru ned for menuen. Og skru op for indholdet. Det er mit råd,« siger han.",
        "metadata": {
            "source": "https://www.berlingske.dk/politik/politikere-inviteres-til-eksklusive-og-lukkede-middage-paa-folkemoedet",
            "image_url": "https://berlingske.bmcdn.dk/media/cache/resolve/image_x_large/image/179/1795654/24705080-jesper-olsen-er-formand-for-transparancy-internati.jpg",
            "publication_time": "Torsdag d. 16. maj 2024, kl. 11.21",
            "author": "Sidsel Lyhne Jensen",
            "related_links": [],
            "attachments": []
        }
    }
}