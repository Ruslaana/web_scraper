{
    "version": "1.0",
    "document": {
        "id": "https://www_berlingske_dk/internationalt/alt-var-timet-og-tilrettelagt-foer-juans-sidste-kup-nu-skal-den-71",
        "title": "Alt var timet og tilrettelagt før Juans sidste kup. Nu skal den 71-årige pensionist i fængsel – igen",
        "content": "Juan var kendt og værdsat i Ciudad Jardín som en hyggelig, ældre mand. De lokale mødte ham, især de seneste uger, tidligt om formiddagen under spadsereture rundt i det folkelige Málaga-kvarter. Men den 71-årige pensionist var ikke ude for at motionere eller få sig en sludder. Han var i gang med at forberede et sidste kup, inden han trak sig tilbage efter en lang og legendarisk karriere. Da Juan forleden mødte op i sin lokale filial af Caja Rural, netop som de ansatte var i gang med at åbne, var det da også tæt på at lykkes. Han havde trukket en hætte op over hovedet. Et par trusser dækkede det meste af ansigtet. Og da den ældre mand var kommet ind i lokalet, trak han et oversavet jagtgevær op af tasken. Filialdirektøren blev truet til at åbne pengeskabet. Juan vidste af lang erfaring, at det nu om dage kan tage sin tid på grund af sikkerhedsmekanismer. »Men modsat unge kolleger, der er høje på kokain og bliver nervøse, ventede han bare tålmodigt,« siger en kilde i politiet anerkendendetil avisen El País. Til sidst kunne Juan stille og roligt putte 64.000 euro ned i sin sportstaske. Og hvis ikke indehaveren af en forretning ved siden af havde set Juan true de ansatte og havde slået alarm, ville kuppet formentlig være lykkedes. I stedet ventede talstærkt politi udenfor for at anholde og afvæbne seniorbankrøveren, der nu må tilbringe juledagene i varetægtsfængsel. I en økonomi, hvor kontanter spiler en stadig mindre rolle, er antallet af bankrøverier faldet markant. Men Spanien registrerer fortsat op mod 400 om året. Og indimellem går det helt galt som her i den nordspanske by Burgos, hvor en røver sidste år blev dræbt under ildkamp med politiet.Fold sammenLæs mere Det er ikke første gang, det sker. Juan er blevet dømt for over 20 forhold, siden han første gang endte bag tremmer i slutningen af 1970erne. Karrieren begyndte med røverier af restauranter og butikker for at finansiere en galopperende ludomani. Senere slap Juan ud af spilleafhængigheden, men til gengæld var han blevet hooked på berigelsesforbrydelse. Med speciale i bankrøverier havde han desuden sin foretrukne offervirksomhed. Juan sværgede til den lokale Unicajas engang vidt forgrenede netværk af filialer, indtil finanskrisen tvang ham til at diversificere. Med jævne mellemrum endte de mange røverier galt. Den nu ældre mand har tilbragt så mange år i fængsel, at han har ret til en særlig folkepension for indsatte. Og alt tyder på, at han igen for mulighed for at optjene i en længere periode. Væbnet røveri er trods alt væbnet røveri, uanset hvor gammel man er. Da Juan forleden blev anholdt uden for Caja Rural, takkede han først gruppelederen for god og skånsom behandling og tilføjede så ærgerligt: »Det her skulle ellers have været mit sidste kup.« Den tror de færreste på i Málagas politikorps, hvor Juan er en levende legende. I hvert fald er 71 år åbenbart ingen alder for den uforbederlige bankrøver.",
        "metadata": {
            "source": "https://www.berlingske.dk/internationalt/alt-var-timet-og-tilrettelagt-foer-juans-sidste-kup-nu-skal-den-71",
            "image_url": "https://berlingske.bmcdn.dk/media/cache/resolve/image_x_large_vertical/image/187/1872687/24859206-unicaja-der-har-hovedsde-i-mlaga-var-i-revis.jpg",
            "publication_time": "Onsdag d. 25. december 2024, kl. 19.21",
            "author": "Martin Tønner",
            "related_links": [],
            "attachments": []
        }
    }
}