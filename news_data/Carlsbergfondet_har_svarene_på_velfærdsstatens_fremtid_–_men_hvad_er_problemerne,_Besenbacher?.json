{
    "version": "1.0",
    "document": {
        "id": "https://www_berlingske_dk/kommentar/carlsbergfondet-har-svarene-paa-velfaerdsstatens-fremtid-men-hvad-er",
        "title": "Carlsbergfondet har svarene på velfærdsstatens fremtid – men hvad er problemerne, Besenbacher?",
        "content": "»Et visionsdokument er kun en start, et stykke papir«. Beskedenheden er overvældende og påfaldende hos Carlsbergfondets formand, Flemming Besenbacher, som er klar med et af de mest ambitiøse forsøg på at skrive en samfundsvision for Danmark i 2050. Det er nemlig lidt mere end et stykke papir, som en af landets mest respekterede fonde og Carlsbergs hovedejer har stået fadder til i sin»Vision Danmark 2050«. Statsminister Mette Frederiksen (S) satte gang i en fremtidsdebat, da hun i august samlede nogle hundrede mennesker i Fredericia til sinfremtidskonference med titlen »Fremtidens Danmark«. Titlen var valgt med omhu, for statsministeren valgte bevidst at genbruge navnet fra detfremtidsprogram, som den senere statsminister Jens Otto Krag stod fadder til i 1945. Ambitionerne er ikke mindre hos Carlsbergfondet og Flemming Besenbacher. »I 50erne og 60erne samlede Danmark de fremmeste hoveder på tværs af faglighed og ekspertise for i fællesskab at udtænke grundlaget for, hvad der skulle udvikle sig til det velfærdssamfund, vi kender i dag,« skriver Besenbacher og henviser dermed til, at socialdemokratiske toppolitikere som Jens Otto Krag og en anden socialdemokratisk statsminister Viggo Kampmann dengang mødtes med store samfundstænkere og forfattere som Klaus Rifbjerg og Villy Sørensen til samtaler om udviklingen af velfærdsstaten. Det er senest fint beskrevet i den interessante bog»Meningen med Velfærdsstaten«af professor Lasse Horne Kjældgaard fra Roskilde Universitet, som også ser ud til at have inspireret Besenbacher og Carlsbergfondet. Flemming Besenbacher går gamle og store socialdemokratiske statsministre i bedene ved at samle nogle af tidens klogeste mennesker. Ja, man kan ovenikøbet sige, at den kreds, som Besenbacher har samlet omkring sin vision for Danmark i 2050, også får deltagerlisten ved statsministerens egen store fremtidskonference i august til at blegne ved sammenligning. Her er et lille udpluk af de 51 mennesker bag Carlsbergfondets projekt: Lars Fruergaard Jørgensen fra Novo Nordisk, Jørgen Vig Knudstorp fra LEGO, Allan Polack fra PFA, professor Bente Klarlund, professor Philipp Schröder, præsidenten for Det Kongelige Danske Videnskabernes Selskab, Marie Louise Nosch, Stina Vrang Elias fra Tænketanken DEA, Poul Erik Tøjner fra Louisiana, billedkunstneren Olafur Eliasson, teaterchef Kasper Holten, Mette Lykke fra Too Good to Go, Claus Jensen fra Dansk Metal, Brian Mikkelsen fra Dansk Erhverv og naturligvis professor Kjældgaard. Der skal nok være dem, der vil kritisere Besenbacher og Carlsbergfondet for at lancere et visionsprojekt, der åbenlyst er skrigende elitært. Det er god stil, at man er helt åbne om det, når Carlsbergfondet henviser til, at velfærdssamfundet netop blev støbt i en samtale mellem politikere, kunstnere, videnskabsfolk og erhvervsliv. Ikke alt i det her samfund behøver at være folkeligt og populært. Vi får ikke udviklet nye vacciner til at bekæmpe corona ved at gøre det til et folkeligt projekt, ligesom vi ikke skaber nye avancerede virksomheder i en folkelig debat. Da der i 90erne og 00erne blev nedsat de store økonomiske kommissioner, lod vi dem naturligvis også besætte og lede af de dygtigste økonomer herhjemme. Det er til gengæld påfaldende, at der ikke er en eneste skønlitterær forfatter at finde blandt Besenbachers 51 samfundstænkere. Hvor er Knud Romer eller Morten Pape eksempelvis i gruppen? Det er let at kritisere en fremtidsvision, der er formuleret i otte søjler med en temmelig lang række mere eller mindre konkrete anbefalinger. Også for let. Hvem kan være imod, at Danmark er et samfund kendetegnet ved et »meningsfuldt liv«, eller at Danmark er et »foregangsland for demokratiske principper«. Ingen. Besenbachers vision skal »være med til at sikre grundlaget for vores fantastiske danske velfærdsstat – også langt ude i fremtiden«, hedder det i visionspapiret. Præmissen for projektet er dermed alene systembevarende. På den måde rækker ambitionerne desværre ikke ud over, hvad de fleste regeringsbærende politiske partier, og især ikkesocialdemokraterne, kunne finde på at foreslå selv. Det er uendelig trist, når man ser på deltagerkredsen. Den socialdemokratiske regering kaldte sit første fremtidsudspil for »Danmark kan mere I«. Den kyniske version er, at Besenbachers gruppe ikke har leveret mere end »Danmark kan mere 2050«. Anbefalingerne fra Besenbachers visionsgruppe stikker i alle mulige retninger, som i flere tilfælde ikke giver indbyrdes mening – omend med det stærke udgangspunkt, at det socialdemokratiske samfundsprojekt er hævet over debat og kritik. Der er masser af gode og interessante forslag, som også vil samle rød og blå fløj, men der er ingen klar linje ud over den systembevarende. Man skal i stedet læse forsøgene på samfundskritik mellem linjerne i alle de mange forslag. Problemet i Besenbachers projekt er åbenlyst, nemlig at turde udarbejde en moderne og kritisk analyse af velfærdsstaten, herunder eksempelvis at afdække svaghederne i vores samfund, at vise hvor civilsamfundet svigter, hvor velfærdssamfundet tømmer liv for indhold, hvor den offentlige sektor slet ikke dur, hvor vores investeringer i uddannelse spildes, og hvor vi som samfund placerer mennesker i passive liv. Man kunne blive ved. Det bør for alle læsere af Carlsbergfondets visionspapir være en skuffelse, at gruppen leverer ideelle svar på velfærdsstatens fremtid uden at have beskrevet problemerne. Hvad er alle anbefalingerne egentlig et svar på, må man spørge? Tilbage i 50erne og 60erne var der fra blandt andet fra landets forfattere en spændende og relevant debat om noget så simpelt som, om velfærd kan gøre mennesker lykkelige, som forfatteren Villy Sørensen advarede mod at tro. Carlsbergfondet har ophævet velfærdsstaten til lykken i den fremtid, vi kan se. Er det klogt?",
        "metadata": {
            "source": "https://www.berlingske.dk/kommentar/carlsbergfondet-har-svarene-paa-velfaerdsstatens-fremtid-men-hvad-er",
            "image_url": "https://berlingske.bmcdn.dk/media/cache/resolve/image_x_large/image/149/1496384/23954939-flemming-besenbacher.jpg",
            "publication_time": "Onsdag d. 15. december 2021, kl. 12.01",
            "author": "Thomas Bernt Henriksen",
            "related_links": [],
            "attachments": []
        }
    }
}