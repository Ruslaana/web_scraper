{
    "version": "1.0",
    "document": {
        "id": "https://www_berlingske_dk/videnskab/island-er-rystet-frygter-giftigt-vulkanudbrud-ganske-naer-reykjavik",
        "title": "Island er rystet: Frygter giftigt vulkanudbrud ganske nær Reykjavik",
        "content": "I Island frygter man ikke coronaen længere. For man har stort set ingen nye smittede, og man har ikke haft et eneste dødsfald på området siden jul. Til gengæld har en langt mere håndgribelig fare åbenbaret sig. Og i og omkring hovedstaden, Reykjavik, bliver befolkningen konstant mindet om den. For jorden ryster, som den ikke har gjort i regionen i mands minde. Hvilket er et tydeligt varsel om, at et større vulkanudbrud truer – tilmed i Reykjaviks egen baghave. Skulle der opstå et udbrud her – bare 20 til 30 km fra byen – vil det være første gang i næsten 800 år. Siden begyndelsen af året har instrumenter målt over 50.000 jordskælv i regionen. Flere end 600 af disse har været mærkbare, og det største, der indtraf 24. februar, blev målt til en styrke på 5,7 og fik bygninger i hele hovedstadsregionen, der rummer to tredjedele af Islands befolkning, til at skurre og ryste.  Samtidig kan islandske forskere ved hjælp af satellitmålinger og GPS-instrumenter konstatere, at store dele af hele Reykjaneshalvøen sydvest for Reykjavik i en vis forstand er blevet levende. Nogle steder er landoverfladen, der hovedsageligt består af størknede lavamarker fra oldgamle udbrud, sunket med over en halv meter i de seneste uger, og andre steder har landet hævet sig med op til 30 centimeter. Det er alt sammen et overordentlig tydeligt tegn på, at en kæmpemæssig »grød« af smeltede stenmasser – magma – er i færd med at rejse sig fra jordskorpens dybere lag og i stigende grad presser sig på. Aktuelt befinder »loftet« af magmakammeret sig bare en kilometers penge under overfladen. Luftfoto af lavamarkerne omkring Keilir-vulkanen nær Reykjavik, hvor jorden i disse dage hæver og sænker sig under påvirkningen af presset fra neden fra smeltede stenmasser.Fold sammenLæs mereFoto: Stringer/Reuters/Ritzau Scanpix. »Det er meget sandsynligt, at der kommer et udbrud,« siger den fremtrædende vulkanforsker ved Københavns Universitet, Paul Martin Holm. En lignende vurdering har Sara Barsotti, der er ekspert i vulkanske udbrud ved den nationaleislandske vejrtjeneste. »I mine øjne er det mere sandsynligt, at der opstår et udbrud, end at det ikke sker,« siger hun. På den baggrund får mange danskere formentlig en frygtindgydende askesky på nethinden – nemlig den askesky, der i april 2010 skød kilometerhøjt op i luften fra den islandske vulkan Eyjafjallajökull og satte en stopper for over 900.000 europæiske flyafgange. Den gigantiske askesky fra udbruddet i den islandske vulkan Eyjafjallajökull i 2010 »groundede« stort set al europæisk flytrafik. Der er næsten ingen fare for, at noget tilsvarende sker i denne omgang, men for islændingene kan det blive sundhedsfarligt.Fold sammenLæs mereFoto: Egill Adelsteinsson/Ritzau Scanpix. Til almindelig beroligelse kommer det dog næppe til at ske i denne omgang. Et eksplosivt udbrud, der kan skyde aske højt op i atmosfæren, kræver nemlig som udgangspunkt store mængder vand, hvilket der var rigeligt af i form af gletsjeris, da Eyjafjallajökull eksploderede. På Reykjaneshalvøen er der ingen gletsjere, så forventningen er – når eller hvis udbruddet går i gang – at det bliver i form af en flere kilometer lang sprække i jorden med glødende og spektakulære såkaldte lavafontæner. Altså »springvand« af smeltet sten. Til gengæld kan det blive en giftig cocktail for islændingene. Ifølge danskfødte Rikke Pedersen, der er leder af Nordisk Vulkanologisk Center (Nordvulk) i Reykjavik, vil der typisk være store mængder svovldioxid i lavaens gasser. Det kan gå i reaktion med fugt i luften og danne svovlsyre, som kan ætse lunger ved indånding. Dertil kommer, at der også kan være klor samt den yderst giftige gas fluor i de vulkanske gasser. I forbindelse med de gigantiske og notoriskeLaki-udbrudi 1783-1784 blev der udsendt enorme mængder fluor, hvilket var stærkt medvirkende til, at over halvdelen af alle datidens islandske husdyr og næsten en fjerdedel af befolkningen omkom. »Der kan udmærket være fluor i de vulkanske gasser, hvis der opstår et udbrud på Reykjanes. Under alle omstændigheder kan gasserne udgøre en sundhedsfare – også i Reykjavik, hvis vinden blæser i den retning. Men heldigvis taler alt for, at et eventuelt udbrud ikke bliver nær så stort som Laki,« forklarer Paul Martin Holm. Reykjaneshalvøen umiddelbart sydvest for Islands hovedstad, Reykjavik (øverst mod højre), har været ramt af sværme af jordskælv i de seneste uger – et tegn på et muligt forestående vulkanudbrud, der kan påvirke landets mest befolkningsrige region.Fold sammenLæs mereFoto: Privat. Ifølge Rikke Pedersen forventer man heller ikke umiddelbart større ødelæggelser af infrastruktur, hvis udbruddet går i gang. I værste fald vil lavastrømme og udbrudsmateriale kunne spærre for trafikken på hovedvejen mellem Islands internationale lufthavn, Keflavik, og hovedstaden samt ramme den sydlige havneby Grindavik, der ligger nærmest epicentrene for de utallige sværme af jordskælv. »Folk i Grindavik er bekymrede. De vågner midt om natten, og hele huset ryster. Mange har derfor måttet overnatte på hotel langt væk for bare at kunne få nattesøvn. Men det ser efterhånden ikke ud til, at et udbrud vil ramme selve byen,« forklarer Rikke Pedersen. Hendes kollega Sara Barsotti skitserer dog to teoretiske og mere risikable scenarier: Hvis magmaen bevæger sig ud under havet og åbner en sprække i havbunden, vil enorme mængder havvand vælte ned i den hede stengrød – med store eksplosioner og en flere kilometer høj askesky som sandsynlig konsekvens. Hvilket – afhængig af vindretningen – kan sende store mængder aske ned over Reykjavik. Det andet og mere sandsynlige scenario er, at magmaen under et eventuelt udbrud reagerer med grundvand, hvilket lejlighedsvist vil kunne skabe mindre eksplosioner – med noget mindre askenedfald som følge. »Vi udfærdiger konstant prognoser for, hvor vulkanske gasser og partikler kan blive båret hen af vinden,« forklarer hun. Hvis udbruddet opstår, vil det være første gang på Reykjanes siden 1240. Det år afsluttedes en over 400 år lang periode med i alt 13 udbrud på halvøen. »Det ser ud som om, at området er præget af en flere hundrede år lang aktivitetsperiode med en maksimalt 1.000 år lang pause derefter. Noget tyder på, at dvalen nu er slut, og en ny aktivitetsperiode er under opsejling,« siger Rikke Pedersen. »Kontinenternes bro« nær landsbyen Grindavik på Reykjaneshalvøen sydvest for Islands hovedstad, Reykjavik. Broen forbinder den nordamerikanske kontinentalplade med den eurasiske kontinentalplade, og de fjerner sig konstant fra hinanden, hvilket er hovedforklaringen på den voldsomme vulkanske aktivitet i Island.Fold sammenLæs mereFoto: Halldor Kollbeins/Ritzau Scanpix. Reykjaneshalvøen ligger centralt placeret direkte oven på Den Atlantiske Højderyg, der udgør brudzonen mellem Den nordamerikanske kontinentalplade og Den eurasiske kontinentalplade, som blandt andet hele Europa hviler på. Lidt nord for Grindavik kan turister vandre på en form for »Kontinenternes Bro«, som går over en kløft eller sprække mellem de to vældige tektoniske plader, der fjerner sig fra hinanden med et par centimeter om året. De kolossale naturkræfter river i en vis forstand Island op med rode og skaber mulighed for, at magma i undergrunden kan bevæge sig op og med jævne mellemrum vælte ud som lava på overfladen og danne nyt land – en på én gang skabende og destruktiv proces.",
        "metadata": {
            "source": "https://www.berlingske.dk/videnskab/island-er-rystet-frygter-giftigt-vulkanudbrud-ganske-naer-reykjavik",
            "image_url": "https://berlingske.bmcdn.dk/media/cache/resolve/image_x_large/image/140/1401366/23694197-topshots-topshots-2014-iceland-volcano-bardabunga.jpg",
            "publication_time": "Torsdag d. 18. marts 2021, kl. 19.55",
            "author": "Lars Henrik Aagaard",
            "related_links": [],
            "attachments": []
        }
    }
}