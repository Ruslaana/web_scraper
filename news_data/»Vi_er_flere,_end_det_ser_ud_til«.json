{
    "version": "1.0",
    "document": {
        "id": "https://www_berlingske_dk/samfund/vi-er-flere-end-det-ser-ud-til",
        "title": "»Vi er flere, end det ser ud til«",
        "content": "For Fyns Politi er tirsdagens arrangement med den unge kometdigter Yahya Hassan en usædvanlig politiopgave. Op til arrangementet, der holdes i bydelen Vollsmose, er kritikken haglet ned over Odense Kommune og politiet. Kritikken voksede sig markant i fredags, da arrangementet blev en politisk sag, efter at kommunen på baggrund af en henvendelse fra Fyns Politi valgte at anbefale en flytning af arrangementet. Knap havde kommunen meddelt flytningen, før der øjeblikkeligt kom stærkt kritiske kommentarer fra flere stemmer i det politiske landskab. Kulturminister Marianne Jelved (R) gav som den mest markante udtryk for, at kommunens beslutning afskar digteren fra at ytre sig, som han ønskede.  Efter at virakken havde stået på i løbet af fredagen, omgjorde Odense Kommune sin beslutning. Arrangementet blev flyttet til H.C Andersen Skolen også i Vollsmose. Nu står politidirektør Poul Løhde over for det, han husker som den største politiopgave på Fyn i nyere tid. »Der tale om en reel trussel mod Yahya Hassan. Uanset om det er her eller andre steder, er han alvorligt truet. Selve arrangementet er der nogen, der ikke er glade for. Derudover er der bøllerne, som bare vil vise muskler,« siger han. Hvor mange politifolk, der bliver udstationeret, vil politidirektøren ikke sige noget om, men det er et helt andet »koncept« end at håndtere en fodboldkamp.  »Vi vil prøve at være så lidt synlige som muligt. Vi er flere, end det ser ud til. Rødderne, bøllerne og de utilpassede benytter enhver anledning til at lave ballade,« siger han. Medarrangør og debatredaktør på Politiken Tarek Omar frygter, at politiet er med til at skabe en »forventning« om, at der skal være ballade ved arrangementet. »Vi har en tendens til at se Vollsmose som et lukket parallelsamfund, nærmest som om det eksisterede i Mogadishu i Somalia, hvor kun lovløsheden hersker,« siger han og peger på, at der også er dele af beboerne i Vollsmose, der afventer debatten med spænding og interesse. »Når man siger sådan noget, som politiet gør, er det med til at køre en stemning helt op, og det gør jo, at de 20 rødder i hvert fald nu ved, at de skal være på mærkerne. Forventer vi ikke mere – også af rødderne, får vi det heller ikke,« siger han.  Den beskyldning afviser Poul Løhde. Hvis politiet havde været ind over planlægningen tidligere og i samarbejde med arrangøren kunne have undersøgt mulighederne for at holde arrangementet, havde pressen ifølge Poul Løhde ikke kørt sagen op. »Vi kunne have planlagt det i ro og mag,« siger han. Politidirektøren forklarer, at arrangementet ikke er lige velset i Vollsmose, hvor der blandt de helt almindelige beboere er en ærgrelse over, at bydelen nu risikerer at få en plet mere på det i forvejen blakkede renommé. »Vollsmose er ikke noget problem for det her arrangement. Det er arrangementet, der er et problem for Vollsmose. 99 procent af borgerne derude har det samme demokratiske sindelag som du og jeg. De accepterer, at Yahya Hassan har ytringsfrihed. For dem er problemet, at han lægger et arrangement, der kan hidse 100 mennesker op til at lave ballade, så det går ud over bydelen, der efterfølgende får skylden, hvis der opstår ballade,« siger han. Arrangementet begynder tirsdag klokken 19 og er allerede helt udsolgt til trods for, at det nye sted gav mulighed for at sælge flere billetter. Tarek Omar skal selv interviewe Yahya Hassan, og ifølge ham bør man lytte til mere end blot islamkritikken. Et af målene bliver ifølge Tarek Omar at nuancere nogle af de emner, som Yahya Hassan tager op sin digtsamling. »Det sociale element er ikke til at komme udenom. Det er det kulturelle eller religiøse heller ikke, men svigtet af Yahya er ikke et enkelt tilfælde. Det er en hel generation, der er ramt af samme svigt, og det vil jeg dykke ned i,« siger han.",
        "metadata": {
            "source": "https://www.berlingske.dk/samfund/vi-er-flere-end-det-ser-ud-til",
            "image_url": "https://berlingske.bmcdn.dk/media/cache/resolve/image_x_large/image/41/418738/6993439-yahya.jpg",
            "publication_time": "Mandag d. 25. november 2013, kl. 17.00",
            "author": "Jakob Chor",
            "related_links": [],
            "attachments": []
        }
    }
}