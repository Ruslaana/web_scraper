{
    "version": "1.0",
    "document": {
        "id": "https://www_berlingske_dk/politik/analyse-embedsmaend-i-fedtefadet-igen-igen",
        "title": "Analyse: Embedsmænd i fedtefadet – igen igen",
        "content": "Er statsløsesagen endnu et eksempel på, at embedsmænd har administreret ud fra forestillinger om, hvad de tror, at den siddende minister helst vil have? Er det endnu et eksempel på, at den neutrale embedsmand er blevet politisk farvet og tænker mere på spin end paragraffer, eller var der blot tale om misforståelser og forsøg på at dække over tidligere fejl? Det er et par af de spørgsmål, som står tilbage, efter at den såkaldte statsløsekommission i går kunne løfte sløret for sin ni bind lange og grundige gennemgang af sagen, som i 2011 førte til, at Birthe Rønn-Hornbech (V) måtte gå af som integrationsminister. Mens hændelsesforløbet i sagen er minutiøst afdækket, er det mere uklart, hvad motivet til den fejlagtige administration og ringe rådgivning hos embedsmændene skulle være.  Birthe Rønn Hornbech bliver stort set frifundet, men skulle ifølge rapporten have orienteret Folketinget tidligere, og slipper formentlig med en mindre næse af Folketinget, som nu skal placere et ansvar. Selv i spørgsmålet om orientering af Folketinget fastslår rapporten, at rådgivningen fra departementschef Claes Nilas ikke var god nok. Dermed har Rønn Hornbech vundet første runde i et skarpt opgør om ansvaret mellem de to. Anden runde i sagen går i gang, når de to tidligere topembedsmænd, som nu er fritaget for tjeneste, skal undersøges for tjenstlige forsømmelser. Claes Nilas ser frem til at »rette misforståelser« i en kommende høring, siger han.  Med ansvaret hovedsageligt placeret på embedsmændene skiber kommissionens rapport sig ind i en række undersøgelser af sager, hvor embedsmænd tilsyneladende har taget andre og mere politiske hensyn end de rent juridiske og administrative, som de i første række er ansat til. Det tydeligste eksempel på »spindoktorisering« var, da en chef og en højtstående officer i Forsvarskommandoen fabrikerede en arabisk oversættelse af bogen »Jæger – i krig med eliten« for at redde forsvarsminister Søren Gade (V) ud af en kattepine. I 3GI-sagen skjulte embedsmænd deres viden om, at daværende udviklingsminister Christian Friis Bach (R) havde været med til at godkende reglerne for Lars Løkke Rasmussens meget omdiskuterede rejser på første klasse. I Christiania-sagen hjalp embedsmændene daværende justitsminister Morten Bødskov (S) med at fabrikere en nødløgn. I Eritrea-sagen blev en rapport angiveligt forvansket, så den passede til ministerens ønsker om at kunne hjemsende flere. Og i skattesagen fik departementschefen kritik for at have blandet sig for meget i Helle Thorning-Schmidt og hendes mands skatteforhold, som Venstre havde en dyb interesse i. Fælles for mange af sagerne, er, at embedsmænd er blevet fældet på stribe, mens ministre er gået fri af kritik.  I statsløsesagen har embedsmændene hele vejen igennem påstået, at det var Birthe Rønn Hornbech, der havde ansvaret og forsøgte at forhale en normalisering, efter at det stod klart, at man havde administreret i modstrid med de internationale konventioner om statsløse. Det kan kommissionen ikke bekræfte. Derfor er det spørgsmål, der står tilbage, om departementschefen og afdelingschefen fejlagtigt troede, at det var sådan, ministeren ville have det. Når de ikke reagerede kraftigt nok, var det måske, fordi de i stedet rettede ind efter, hvad de troede, var udtryk for ministerens ønske om en stram udlændingekurs? Men uanset hvad, så slår rapporten fast med syvtommersøm, at ledende embedsmænd skal rådgive og gøre det særdeles håndfast ud fra, hvad der er juridisk korrekt og ikke ud fra, hvad de tror tjener ministeren bedst politisk.",
        "metadata": {
            "source": "https://www.berlingske.dk/politik/analyse-embedsmaend-i-fedtefadet-igen-igen",
            "image_url": "https://berlingske.bmcdn.dk/media/cache/resolve/image_x_large_vertical/image/18/187763/10264526-kommission-danmark-brd-konventioner-om-statslse.jpg",
            "publication_time": "Mandag d. 17. august 2015, kl. 22.30",
            "author": "Bent Winther",
            "related_links": [],
            "attachments": []
        }
    }
}