{
    "version": "1.0",
    "document": {
        "id": "https://www_berlingske_dk/indland/byraadet-afholdt-et-minuts-stilhed-for-ofrene-i-gaza-blaa-politikere",
        "title": "Byrådet afholdt et minuts stilhed for ofrene i Gaza: Blå politikere forlod salen",
        "content": "Mandag eftermiddag blev spændingerne i Israel/Palæstina-konflikten bragt direkte ind i en dansk byrådssal. Det skete, da kommunalpolitikerne fra Venstre, De Konservative og Danmarksdemokraterne forlod Aalborg Kommunes byrådssal, før der skulle afholdes ét minuts stilhed for ofrene i Gaza. Gruppeformand for De Radikale i Aalborg Kommune, Daniel Nyboe Andersen, kritiserede beslutningen om at »udvandre« inden seancen. »Byrådsmedlemmerne fra Venstre, Konservative og Danmarksdemokraterne valgte lige inden demonstrativt at udvandre og kom først tilbage under punkt to på dagsordenen. Helt uforståeligt, at de blå er så meget imod et minuts stilhed, at de ligefrem udvandrede,« skrev Daniel Nyboe Andersen i en story på Instagram mandag. Ønsket om det ene minuts stilhed blev ifølge politikeren forinden rundsendt på mail af borgmesteren efter et forslag fra rådmand og byrådsmedlem Nuuradiin Hussein fra Socialdemokratiet. Aalborg Byråd holdt også et minuts stilhed efter Hamas' terrorangreb 7. oktober, hvorover 1.000 civile døde.Siden den dato erover 25.000 meldt dræbt i Gaza. Daniel Nyboe Andersen kalder det »almindelig anstændighed« og »en tradition« at udvise respekt på denne måde. Efter Rusland invaderede Ukraine blev ligeledes afholdt et minuts stilhed. »Vi har gjort det mange gange før, og nu bliver det pludseligt til noget politisk, fordi Venstre, De Konservative og Danmarksdemokraterne vælger at markere sig på det,« siger Daniel Nyboe Andersen. Udeblivelsen er også blevet bemærket af folketingsmedlem for Moderaterne Mohammad Rona, som omtalte det på Twitter. I kommentarfeltet til hans opslag kalder flere udeblivelsen for »respektløs«. Berlingske har spurgt Venstre og De Konservative om årsagerne til deres beslutning.  I Aalborg byråd valgte man at holde 1 min. stilhed for ofrene i Gaza, men det passede ikke højrefløjen! De valgte at forlade salen!pic.twitter.com/bX26alZuDv  Daniel Borup, som er gruppeformand for Venstre i Aalborg Kommune, fortæller, at han reagerede på borgmesterens mail om det ene minuts stilhed ved at foreslå borgmesteren direkte, at markeringen burde omhandle de civile ofre på begge sider af konflikten. »Det var der ikke interesse for,« siger Daniel Borup. En udlægning, som borgmesteren afviser. Daniel Borup opponerer i øvrigt imod beskrivelsen »at udvandre«, fordi politikerne trods alt ikke rejste sig og gik midt i mødet. Politikerne forlod salen i en kort pause efter afslutningen af spørgetiden, fortæller han. Venstre-politikeren siger, at han fuldt ud anerkender »de grusomme ting«, som palæstinenserne er blevet udsat for af Israel. »Men vi mener virkelig ikke, at Aalborg Kommune skal have en holdning til, hvilken side man bør støtte i denne her krig.« I har jo tidligere holdt et minuts stilhed for de israelske ofre. Hvorfor så ikke gøre det samme for ofrene på den anden side af konflikten? »På det tidspunkt var der tale om et terrorangreb foretaget af en terrororganisation, og der virkede det meget naturligvis at holde et minuts stilhed for ofrene. Nu har det udviklet sig til en decideret krig, hvor begge parter gør grusomme og umenneskelige ting,« siger Daniel Borup. De Konservatives argument for at forlade byrådssalen er, at sådan en markering ifølge partiet slet ikke er relevant i et byråd. »Vi drøftede det inden da på et gruppemøde, og vi så på hinanden og konkluderede hurtigt, at et byråd skal forholde sig til kommunale emner. Vi forholder os ikke til udenrigspolitiske spørgsmål, og derfor ventede vi med at sætte os i byrådssalen igen, til punktet på dagsordenen var forbi,« siger gruppeformand for De Konservative Vibeke Merete Gamst. Men I deltog jo i det, da der blev afholdt et minuts stilhed for de israelske ofre for terrorangrebet 7. oktober? »Der er den forskel, at vi i byrådet ikke var forberedt på det. Vi anede ikke på forhånd, at det ville ske. På det tidspunkt var vi nok alle chokerede over den forbrydelse, som Hamas' har begået. Vi rejste os op, men nu har vi talt om, at det nok ikke var klogt af os at gøre. Der er jo ulykker nok i verden, så det ville trække alverdens spørgsmål ind i byrådssalen,« siger Vibeke Merete Gamst. Hos De Radikale mener Daniel Nyboe Andersen, at de blå partier burde have deltaget. »Jeg mener, at partierne i stedet for at udvandre burde have deltaget og så bagefter have rejst en debat om, hvorvidt oplægget til det ene minuts stilhed skulle have været formuleret anderledes,« siger Daniel Nyboe Andersen. Venstre siger, at partiet ikke deltog, fordi markeringen blev ensidig, hvilket gruppeformanden foreslog borgmesteren at ændre. 7. oktober var i partiets øjne fint at markere, fordi det var et terrorangreb, men siden da har det udviklet sig til en krig, hvor begge handler forkert, og man kan ikke bare nøjes med at have sympati for den ene side. Hvad siger du til det argument? »Jeg er da enig i, at der ikke er nogen vindere i det her. Der er kun tabere. Men vi havde i forvejen holdt et minuts stilhed for Israel. Nu gjorde vi det samme for ofrene i Gaza. På den måde står den 1-1,« siger Daniel Nyboe Andersen. Havde det været bedre, hvis markeringen havde handlet om civile ofre på begge sider? »Jeg synes ikke, at det ville have været hverken bedre eller dårligere.« De Konservative vil fremover holde udenrigspolitiske spørgsmål helt ude af byrådssalen, fordi de ikke har noget med kommunalpolitik at gøre. Er det ikke et fornuftigt synspunkt? »Nu kommer der en drøftelse mellem partierne, men det er i virkeligheden ikke noget, jeg har en stærk holdning til. Jeg synes bare, at når borgmesteren sender en mail rundt om, at vi afholder et minuts stilhed, så begynder jeg ikke at diskutere, om det er formuleret korrekt på den ene eller anden måde,« siger Daniel Nyboe Andersen. Borgmester Lasse Frimand Jensen (S) afviser over for Berlingske, at Venstre-politikeren Daniel Borup eller nogen andre har bedt om en ændring af ordlyden af oplægget til det ene minuts stilhed. Desuden mener han, at de ord, han indledte stilheden med, inkluderede ofrene på begge sider af konflikten. I Københavns Kommune har Israel/Palæstina-konflikten også tidligere skabtsplittelse og forargelse. De Radikales Kashif Ahmad bar under en debat i Borgerrepræsentationen en T-shirt med teksten »GAZA« påtrykt og trådte efter overborgmesterens påtale op på talerstolen, hvilket fik De Konservative til at forlade salen.",
        "metadata": {
            "source": "https://www.berlingske.dk/indland/byraadet-afholdt-et-minuts-stilhed-for-ofrene-i-gaza-blaa-politikere",
            "image_url": null,
            "publication_time": "Tirsdag d. 23. januar 2024, kl. 13.28",
            "author": "Philip Sune Dam",
            "related_links": [],
            "attachments": []
        }
    }
}