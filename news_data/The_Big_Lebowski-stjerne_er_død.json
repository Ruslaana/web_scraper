{
    "version": "1.0",
    "document": {
        "id": "https://www_berlingske_dk/kultur/the-big-lebowski-stjerne-er-doed",
        "title": "The Big Lebowski-stjerne er død",
        "content": "Skuespilleren David Huddleston, der er bedst kendt for sin rolle i filmen \"The Big Lebowski\" fra 1998, døde tirsdag efter længere tids sygdom. Det fortæller hans kone gennem 32 år, Sarah, til det amerikanske medie The Hollywood Reporter. David Huddleston skulle ifølge hustruen være død af en hjerte- og nyresygdom i en alder af 85 år. Skuespilleren har været med i over 60 film siden 1964, hvor han fik sin første rolle i filmen \"Black Like Me\". Det helt store gennembrud kom dog først i 1972, hvor han spillede over for blandt andre Jeff Bridges i filmen \"Vestens Vilde Drenge\". I 1998 fik kultfilmen \"The Big Lebowski\" premiere, hvor David Huddleston spillede karakteren, der havde samme navn som filmen, \"The Big Lebowski\". Her spillede han sammen med Jeff Bridges igen, mens Julianne Moore portrætterede hans datter. Sidste gang publikum kunne frydes over David Huddlestons skuespil var i 2010, hvor han spillede Danny DeVito's partner i tv-serien \"It's Always Sunny in Philadelphia\". Den nu afdøde skuespiller efterlader sig ud over sin kone også sønnen, Michael, og svigerdatteren Nancy. /ritzau/FOKUS",
        "metadata": {
            "source": "https://www.berlingske.dk/kultur/the-big-lebowski-stjerne-er-doed",
            "image_url": "https://berlingske.bmcdn.dk/media/cache/resolve/image_x_large/image/59/595422/14260228-people-huddleston.jpg",
            "publication_time": "Fredag d. 05. august 2016, kl. 09.04",
            "author": null,
            "related_links": [],
            "attachments": []
        }
    }
}