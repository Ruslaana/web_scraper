{
    "version": "1.0",
    "document": {
        "id": "https://www_berlingske_dk/oplevelser/fem-stjerner-vragene-paa-havbunden-sendte-holger-dahl-direkte-tilbage",
        "title": "Fem stjerner: Vragene på havbunden sendte Holger Dahl direkte tilbage til barndommen",
        "content": "Jeg glemmer aldrig, da jeg første gang læste Tintin-bogen om »Rackham den Rødes skat«. Jeg husker tydeligt, hvordan jeg sad ved det store bord i vores dagligstue og stavede mig igennem den fantastiske beretning om den farefulde jagt på vraget af »Enhjørningen«, det skib, som Kaptajn Haddocks forfader François de Hadoque sprængte i luften, så det ikke faldt i pirathænder. Historien er spændende, men især én ting slog mig omkuld: Det store billede, der kommer i fortællingen, da Tintin endelig finder vraget. Det fylder næsten en halv side i albummet, og man ser, hvordan Tintin i sin store dykkerdragt vandrer frem mod det knækkede og halvt forvitrede vrag. Der svømmer gopler og fisk i forgrunden, og jeg blev med det samme ramt af den virkelighedsforskydelse, der finder sted, når man opdager, at der er en håndgribelig, menneskelig verden dernede dybt under vandet. En erkendelse, der kan slå enhver følsom dreng omkuld. Masser af porcelæn har overlevet både forliset og tiden under vandet.Fold sammenLæs mereFoto: Jonas Dahm/Voice of the Ocean. Den følelse, jeg havde, da jeg som seksårig så det billede første gang, fik jeg næsten – næsten – igen, da jeg i sidste uge besøgte M/S Museet for Søfarts netop åbnede og helt forrygende udstilling »Østersøens gåder – ekko fra dybet«. Udstillingen, der er sat op i museets nye, mørklagte særudstillingslokaler, viser primært en serie fantastiske vragbilleder, som den svenske fotograf Jonas Dahm har taget i samarbejde med dykkere fra den ligeledes svenske stiftelse Voice of the Ocean.  Man kommer ned ad den lidt mystisk konstruerede trappe fra billetsalget og møder først et ror fra et 1600-tals-skib. Et ror, der tilhører museets samling, men som man absolut intet ved om – udover dets alder, altså. Herfra går turen rundt om en skærmvæg og ind i mørket til det store scoop: En serie vanvittigt fascinerende kæmpefotos af skibsvrag, der ligger på havets bund, præcis som »Enhjørningen« i min Tintin-bog. Det estimeres, at der ligger over 100.000 skibsvrag på bunden af Østersøen, som har været et stærkt besejlet farvand siden oldtiden. Jonas Dahm og hans kolleger har sat sig for at finde disse vrag og fotografere dem. Dykkerne tager ikke blot billeder af vragene udefra, men bevæger sig ind i de sunkne skibe, hvor der ligger champagneflasker og kopper på gulvene, hvor der sidder nøgler i skrivebordsskufferne, og hvor der stadig ligger en bowlerhat på sofaen i kaptajnens kahyt, også selvom skibet har ligget på havets bund i 100 år. Stilladslandskabet fungerer fint som baggrund for undervandsbillederne. Oven på stilladset kan man se den rigtige Tintin-dykkerdragt.Fold sammenLæs mereFoto: M/S Museet for Søfart. Udstillingens fotografier er hængt op i et råt stilladsskelet og meget effektfuldt belyst her i det ellers helt dunkle rum. De står som mystiske drømmebilleder i mørket, og sammen med den suggestive lydkulisse (af Erik Christoffersen & Stouenborg) får helheden et udtryk, man skal være lavet af sten for ikke at blive ramt af. Oven på stilladset kan man se flere effekter, der også optræder i »Rackham den Rødes skat«: Her er de karakteristiske dykkerdragter med den kuglerunde kuppelhjelm og den lange luftslange, her er de tunge metalsko, og her er en luftpumpe præcis som den, Dupont og Dupond tilbringer hele albummets handling med at betjene. De vildt medrivende fotos suppleres af korte tekster, der fortæller om de skibsvrag, vi besøger – og det er vitterlig næsten som at være der selv. Mørket, lydene og den helt elementære skattejagtsfascination, man lynhurtigt kommer ind i, får i hvert fald denne besøgende til at glemme alt andet og bare drive rundt mellem vragbillederne og de fortællinger, der knytter sig til dem. Ofte naturligvis beretninger om død og undergang, men heldigvis også historier om forlis, hvor alle ombordværende blev reddet sikkert i land. Museet har så suppleret hovedretten med lidt festlig garniture, der er OK sjov, men som ikke på nogen måde kan konkurrere med hovedattraktionen. Kunstneren Amanda Betz har lavet en serie papirobjekter, der tematiserer dampskibet »Jarl«s forlis på vej fra Allinge mod København i marts 1890. Det er følsomt og interessant, men også en smule tilovers. Det samme er en stor tegneserietegning af Kong Hans’ flagskib »Gribshunden«, der sank i 1495. Det er tegneren Emil Landgren, der har været i gang her, og igen: Det er OK sjovt, men lidt malplaceret, præcis som det sidste »kunstneriske indslag«, der er en serie ekkolodbilleder bearbejdet til fotografik af fotografen Stig Stasig. Så er der lidt flere vitaminer i et par montrer med autentiske fund fra den virkelige »Gribshunden«, som ligger på kun ni meter vand i Blekinges skærgård, og som stadig bliver undersøgt for interessante fund. En maskintelegraf som den, kaptajn Haddock bruger, kan man naturligvis også finde på havets bundFold sammenLæs mereFoto: M/S Museet for Søfart/Jonas Dahm/Voice of the Sea. Jeg går lidt rundt herude og studerer kunsten og tingene fra Blekinges historiske museum, men jeg kan mærke, hvordan dybet og Tintin i fællesskab trækker i mig, så jeg går hurtigt tilbage til det sorte rum med de algegrønt lysende fotos. Hernede i dybet er det hele virkeligt på en anden måde. Det er en god udstilling, de har fået skruet sammen på M/S Museet for Søfart. Den lider, som mange af tidens udstillinger, af en slags »horror vacui« – en overkuratering, der er drevet af angsten for det tomme rum. Men den lille mislyd skal ikke ligge den ellers stærkt anbefalelsesværdige udstilling til last. Der er fem undersøiske stjerner herfra. Østersøens gåder – ekko fra dybet Til november 2025 M/S Museet for Søfart Ny Kronborgvej 1 3000 Helsingør",
        "metadata": {
            "source": "https://www.berlingske.dk/oplevelser/fem-stjerner-vragene-paa-havbunden-sendte-holger-dahl-direkte-tilbage",
            "image_url": "https://berlingske.bmcdn.dk/media/cache/resolve/image_x_large_vertical/image/185/1859265/24835400-stersens-gder.jpg",
            "publication_time": "Mandag d. 18. november 2024, kl. 20.20",
            "author": "Holger Dahl",
            "related_links": [],
            "attachments": []
        }
    }
}