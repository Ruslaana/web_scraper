{
    "version": "1.0",
    "document": {
        "id": "https://www_berlingske_dk/kronikker/sociolog-undrer-sig-over-regeringsudspil-om-fritidsjobs-de-unge-giver",
        "title": "Sociolog undrer sig over regeringsudspil om »fritidsjobs«: De unge giver udtryk for én ting – de mangler tid",
        "content": "Når jeg tænker tilbage på de oplevelser, jeg har haft i forskellige fritidsjobs i mine teenage- og ungdomsår, er det helt ligetil for mig at fremkalde det, som har været mest betydningsfuldt i mine første møder med arbejdslivet. Intet af det er noget, jeg genkender iregeringens argumenter for at ændrepå de gældende arbejdsmiljøregler for børn og unge mellem 13 og 17 år. Jeg tænker ikke tilbage på mine fritidsjobs som noget, der har haft en kausal forbindelse til min motivation for at gå på gymnasiet og sidenhen blive sociolog. Jeg tænker ikke på dem som noget, der har sørget for at afholde mig fra særlige former for risikofyldt adfærd. Og min motivation for at arbejde i Legoland, på et musikteater eller i den lokale fodboldforening var aldrig en udsigt til at få bedre karakterer eller lovning på at udvikle specifikke kognitive kompetencer. Det var de kollegaer og nye venner, jeg mødte på mit arbejde. Det var de penge, jeg tjente. Og det var de nye oplevelser, jeg fik, de erfaringer, jeg gjorde mig for første gang, og de nye roller, jeg fik et rum for at afprøve. Når jeg hører og læser om, hvordan det er, vi taler om unge og arbejde i dag, både undres og foruroliges jeg. For hvad er det egentlig, vi lægger vægt på i den her samtale? At det at arbejde i sin fritid er at udvise »fritidsflid«, at unge i dag »forventer forlommer« på arbejdsmarkedet og foretrækker et arbejdsliv, hvor de kan »møde klokken 10 og gå igenklokken 14 … fordi de skal til keramik og lave kimchi«. Og hvorfor er det lige, at vi kalder det for »fritidsarbejde«, når unge under 18 år bruger deres (ofte knappe) frie tid uden for folkeskolen, deres ungdomsuddannelse eller anden beskæftigelse på at arbejde? Et job er ikke en hobby eller en fritidsaktivitet på samme måde som det at gå til sport, spille musik, hænge ud med sine venner eller andet, der optager tid i ungdomslivet, er det. Det er først og fremmest et lønnet arbejde for en arbejdsgiver, der har brug for det. Den offentlige og politiske debat synes gennemgående at mangle ét vigtigt og vægtigt perspektiv ind i den her samtale. Nemlig de unges eget. Når jeg som sociolog og videnskabelig assistent harmødt og talt med ungepå flere forskningsprojekter, er fritid, hviletid og pauser i hverdagen noget, som de over en bred kam giver udtryk for at mangle, og som de efterspørger. Det at være ung og skulle følge med på mange fronter på samme tid, opleves af de unge ofte som noget, der i sig selv kan være et stort og tidskrævende arbejde. »Det er bekymrende, at flere politikere og arbejdsgivere mener, at en måde at skabe bedre muligheder for at ansætte flere børn og unge kan være gennem ændringer i arbejdsmiljøreglerne,« skriver kronikøren.Fold sammenLæs mereFoto: Mads Claus Rasmussen/Ritzau Scanpix. Tid er betydningsfuld. Det er der nok ikke mange, som er meget uenige med mig i. Men for flere unge synes tid – særligt når den mangles – at blive fremhævet som noget særligt. Den skal styres, mestres og optimeres. Flere unge beskriver det at finde tid til alt det, der fylder i hverdagen – fagligt, fritids- og arbejdsrelateret – som en balancegang. For flere opleves det som en konstant balanceringsøvelse, der er med til at skabe en forventning om at skulle »være på 24/7», som opleves »trættende, stressende og overbelastende«, »fysisk og psykisk megapressende«, og som ofte også hænger sammen med en oplevelse af at »mangle tid på en eller anden måde«. Samtidig skal der heller ikke herske tvivl om, at det ofte ermeningsfuldt og udviklende for ungeat have et arbejde. Det har undersøgelser ad flere omgange peget på. Unge lærer nyt, møder nye mennesker, bliver mere motiveret for fremtidig beskæftigelse og oplever at indgå i nye sammenhænge, som kan være nærende og udviklende. Flere unge fortæller selv, at et godt job også kan åbne for et område i ungdomslivet, som er i kontrast til og en pause fra de ting, som ellers presser sig på i et ungt hverdagsliv. De fortæller blandt andet, at det er »fedt at tage på arbejde, fordi du er der sammen med en masse andre på din egen alder«, særligt når der afholdes »en masse arrangementer uden for arbejdstiden, som man kan være med i«, og fordi det kan være med til at skabe et »afbræk fra alt det hektiske, der er i hverdagen«. Mange unge vil altså gerne arbejde. Det er et meningsfuldt nedslag for dem i deres (ofte hektiske) hverdag. Og her er det først og fremmest vigtigt, at reglerne, betingelserne og vilkårene for unge i arbejder i orden og overholdes. Det er bekymrende, at flere politikere og arbejdsgivere mener, at en måde at skabe bedre muligheder for at ansætte flere børn og unge kan være gennem ændringer i arbejdsmiljøreglerne. Endnu mere forundrende er det, at vores beskæftigelsesminister kobler en potentiel lempelse af samme regler sammen med en politisk bevægelse mod mindre præstationspres og mistrivsel blandt børn og unge. Samtidig med at bådevores stats-, udenrigs- og forsvarsminister beskriver detsom en samfundsmæssig indsats, der skal være med til »at gøre vores børn og unge mere robuste« og som er en »værdimarkør« i regeringstoppens fælles værdipolitiske fodslag. Med regeringens nye udspil, der handler om at få flere børn og unge under 18 år i arbejde, giver vi – bogstavelig talt – lov til, at de fritids- og pusterum, som de unge gang på gang efterspørger, og som de selv understreger som vigtige for deres trivsel, indskrænkes. Derfor betyder det noget, hvordan rammerne for et godt ungdomsjob sættes fra både politikeres og arbejdsgiveres side. Ja, forskning viser, at unge som også bruger deres fritid på at arbejde får bedre karakterer, bliver mere motiveret for fremtidig uddannelse,i mindre grad deltageri forskellige former for risikofyldt adfærd og udvikler særlige kognitive kompetencer. Det er utvivlsomt alt sammen positive afkast og da også udviklinger, som det er svært at forestille sig, at de fleste unge ville have indvendinger imod. Men det er meget fremadskuende udviklinger, som er positive, javist, men som oftest ikke er det, der resonerer kraftigst ind lige midt i et levende ungdomsliv, som sker og udfolder sig lige nu. Når vi spørger de unge, er det helt andre dele af det at have et arbejde, der fylder og motiverer. Det er at tjene sine egne penge. Det er mødet med andre unge. Det er muligheden for at lære nyt, indgå i nye fællesskaber og få nye oplevelser. Og derfor betyder det også noget, hvad det er for en retorik, vi gør brug af, når vi taler om unge og deres første møder med arbejdslivet. Ligesom det betyder noget, hvilken position vi taler fra. Lad os lytte til forskningen, og hvad den har at sige om langsigtede betydninger af at have et arbejde, når man er ung. Men lad os også huske på at lytte til de unge og hvad de har at fortælle om det, der betyder noget, når man er ung og gerne vil arbejde. Og modsat hvilke konsekvenser udsigten til mere arbejde også kan have for muligheden for og retten til at leve gode ungdomsliv. Lad os tage de unge selv med på råd og høre på dem, når de fortæller om det at mangle fritid og frirum i hverdagen som noget, der presser, stresser og overbelaster dem. I stedet for at forsøge at overbevise både os selv og dem om, at det at arbejde (mere) skulle hjælpe på præstationspres, trivsel og give større robusthedblandt. Nanna Bank Sørensen er sociolog, cand.scient.soc. ",
        "metadata": {
            "source": "https://www.berlingske.dk/kronikker/sociolog-undrer-sig-over-regeringsudspil-om-fritidsjobs-de-unge-giver",
            "image_url": "https://berlingske.bmcdn.dk/media/cache/resolve/image_x_large/image/180/1802229/24720059-rb-plus-tusinder-forlader-folkeskolen-uden-eksame.jpg",
            "publication_time": "Søndag d. 09. juni 2024, kl. 10.23",
            "author": null,
            "related_links": [],
            "attachments": []
        }
    }
}