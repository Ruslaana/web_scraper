{
    "version": "1.0",
    "document": {
        "id": "https://www_berlingske_dk/indland/dansk-vaabensmuglers-sag-indbringes-for-hoejesteret",
        "title": "Dansk våbensmuglers sag indbringes for Højesteret",
        "content": "Højesteret skal nu afgøre, om anklagemyndigheden kan sættes under et tidsmæssigt pres i sagen om udlevering eller ej af Niels Holck til en straffesag i Indien. Det fremgår af en meddelelse fra Procesbevillingsnævnet. Efterhånden er det seks år siden, at Indien for anden gang bad de danske myndigheder om at udlevere den danske statsborger. Niels Holck deltog i nedkastning af våben over den indiske delstat Vestbengalen i 1995. Men på trods af de mange år har Rigsadvokaten endnu ikke taget stilling. For at få sat skub i sagsbehandlingen har danskerens advokat bedt domstolene om at fastsætte en frist på tre måneder til Rigsadvokaten. Enten skal Rigsadvokaten afslutte sin undersøgelse om udlevering, eller også skal der træffes en afgørelse om forældelse af sagen, lyder kravet. Når det gælder spørgsmålet om at rejse tiltale eller ej, har sigtede borgere mulighed for at få retten til at skride ind overfor anklagemyndigheden med en frist, når en sag er ramt af sneglefart. Imidlertid har hverken Retten i Hillerød eller Østre Landsret vurderet, at de har det redskab til rådighed. Landsretten har peget på, at Niels Holck har mulighed for at klage til justitsministeren over sagsbehandlingstiden, hvilket han da også har gjort. Derfor er der – ifølge landsrettens dommeres mening – ikke noget problem i forhold til Niels Holcks menneskerettigheder. Nærmere bestemt retten til et effektivt og uafhængigt retsmiddel overfor urimelig lang sagsbehandlingstid. Men her stopper den juridiske dyst altså ikke. Senest har Procesbevillingsnævnet bestemt, at spørgsmålet skal helt til tops i retssystemet. Som nævnt har myndighederne været i tænkeboks i meget lang tid. Det var i december 2016, at Indien kom med anmodningen om at udlevere Niels Holck. Søren Pape (K), der dengang var justitsminister, sagde, at det var vigtigt at få sagen behandlet så hurtigt, som det kan lade sig gøre – og »med den grundighed som sådanne sager kræver.« Rigsadvokaten ønsker ikke at besvare Ritzaus spørgsmål om, hvorfor det er trukket i langdrag. I en mail begrundes tavsheden med, at der er tale om en verserende sag. Faktisk har processen stået på i en endnu længere årrække. I 2010 sagde Justitsministeriet ja til udlevering. Men den afgørelse blev underkendt af såvel byret som landsret. Dommerne henviste til forholdene i de indiske fængsler og risikoen for, at Holck ville blive udsat for tortur. Reaktionen fra Indien bestod i en kold diplomatisk skulder. For eksempel blev danske ministres besøg aflyst. Men i de senere år er forholdet mellem de to lande forbedret. /ritzau/ ",
        "metadata": {
            "source": "https://www.berlingske.dk/indland/dansk-vaabensmuglers-sag-indbringes-for-hoejesteret",
            "image_url": "https://berlingske.bmcdn.dk/media/cache/resolve/image_x_large_vertical/image/162/1623714/24284131-niels-holck---2022120617502065.jpeg",
            "publication_time": "Tirsdag d. 06. december 2022, kl. 18.14",
            "author": null,
            "related_links": [],
            "attachments": []
        }
    }
}