{
    "version": "1.0",
    "document": {
        "id": "https://www_berlingske_dk/ledere/berlingske-mener-moraliserende-klimapolitik-spaerrer-for-de-egentlige",
        "title": "Berlingske mener: Moraliserende klimapolitik spærrer for de egentlige løsninger",
        "content": "Hvor mange gram oksekød har du spist i denne uge? Har du ikke rigeligt med tøj liggende i skabet? Hvornår har du sidst fløjet – og var det virkelig nødvendigt? Den slags spørgsmål er irriterende nok, hvis de bliver stillet af en god og klimabevidst ven. Men hvis det står til klimaprofessor Sebastian Mernild, bør dit personlige kødindtag, din garderobe og dine ferierejser ligefrem være en sag for myndighederne. I et interview med Jyllands-Postenforeslår Mernild at indføre personlige CO₂-kvoter, så hver dansker bliver tildelt en kvote på for eksempel seks tons CO₂ pr. år. I dag udleder den gennemsnitlige dansker cirka 13 tons pr. år, så med en ny og skrap kvote må man, som professoren formulerer det, vælge mellem en rejse til Thailand eller 100 hakkebøffer. Det er et fuldkommen ekstremt forslag. Ikke alene er det dybt formynderisk, det er også umuligt at gennemføre i praksis: Selv med den mest dystopiske overvågning og de mest nidkære embedsmænd vil staten få meget svært ved at kontrollere borgernes hverdag ned i så små detaljer. Lige så ekstremt var det, da den tidligere tv-meteorolog Jesper Theilgaard for nylig foreslog, at vifor klimaets skyld simpelthen lukker samfundet nedligesom under coronakrisen. Børn med psykiske skader og fagligt efterslæb, konkurser på stribe, enorme økonomiske tab, ventelister på hospitalerne, et ødelagt kulturliv – tilsyneladende er det alt sammen ifølge Theilgaard rimelige ofre, når klimaet skal tilbedes. I et interview med Jyllands-Posten foreslår Mernild at indføre personlige CO₂-kvoter, så hver dansker bliver tildelt en kvote på for eksempel seks tons CO₂ pr. år.Fold sammenLæs mereFoto: Asger Ladefoged. Også det blodrøde flertal på Københavns Rådhus vil blande sig i borgernes personlige valg for at begrænse CO₂-udledningen: Ien kommende kommunal klimaplaner der blandt andet lagt op til »oplysningskampagner til københavnere om klimapåvirkningen fra flyrejser samt inspiration og værktøjer til, hvordan man kan få store rejseoplevelser på andre måder« og »et partnerskab med restauranter om mere planterige menuer«. I deres iver efter at fremstå så klimaoffensive som muligt vil de københavnske politikere altså bruge tid og penge på formynderiske kampagner og luftige samarbejdsaftaler i stedet for at koncentrere sig om de klimarelaterede opgaver, som rent faktisk er et kommunalt ansvar: velfungerende offentlig transport, et passende antal ladestandere og ikke mindst at klimasikre byen – herunder at sørge for et moderne kloaksystem, der kan håndtere nutidens og fremtidens nedbørsmængder. Det er jo simpelthen at gøre grin med københavnerne, hvis de under næste kraftige regnvejr igen bliver fanget på den oversvømmede Lyngbyvej, mens de kigger ud ad vinduet og ser en flot designet outdoor-reklame fra Københavns Kommune, som formanende oplyser om det fornuftige ved at holde ferie i Danmark. Her på avisen hylder vi naturligvis det personlige ansvar. Vi bør værne om naturen og klimaet ikke mindst for fremtidige generationers skyld, og man bør ikke leve sit liv på en unødigt klimabelastende måde. Men hvad »unødigt« dækker over, er en personlig vurdering, og grundlæggende er håndteringen af klimaforandringerne et politisk ansvar, som kræver politiske og først og fremmest globale løsninger. Tidens personliggjorte klimapolitik er moraliserende, proportionsforvrængende og sparker som oftest nedad – og allerværst: Den spærrer udsynet for de egentlige, systemiske løsninger, som virksomheder og forskere allerede er i fuld gang med at udvikle. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-moraliserende-klimapolitik-spaerrer-for-de-egentlige",
            "image_url": "https://berlingske.bmcdn.dk/media/cache/resolve/image_x_large_vertical/image/185/1858012/24833045-det-er-at-gre-grin-med-kbenhavnerne-hvis-de-und.jpg",
            "publication_time": "Mandag d. 18. november 2024, kl. 08.27",
            "author": null,
            "related_links": [],
            "attachments": []
        }
    }
}