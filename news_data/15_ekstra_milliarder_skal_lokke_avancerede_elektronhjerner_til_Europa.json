{
    "version": "1.0",
    "document": {
        "id": "https://www_berlingske_dk/virksomheder/15-ekstra-milliarder-skal-lokke-avancerede-elektronhjerner-til-europa",
        "title": "15 ekstra milliarder skal lokke avancerede elektronhjerner til Europa",
        "content": "Haves: 15 milliarder kroner. Ønskes: chipproduktion. Sådan lyder tilbuddet fra den tyske regering, som nu gør en ny indsats for at lokke producenter af de utroligt vigtige »elektronhjerner« til at slå sig ned i Europa og dermed sikre adgang til den stadig mere afgørende komponent i al elektronik – heriblandt også elbiler, vindmøller, solceller, kunstig intelligens med meget mere. Udrykningen kommer ifølge nyhedsbureauet Bloomberg, efter at den amerikanske chipgigant Intel for to måneder siden skrinlagdeplanerne om at bygge en chipfabrik til 30 milliarder euro(223 milliarder kroner) i den østtyske by Magdeburg. Det tyske økonomiministerium vil tiltrække »moderne produktionskapacitet, som markant overgår, hvad der lige nu er det aktuelle, tekniske niveau«, lyder det fra en talsmand. De små computerchip med de store kræfter er kernen i avanceret teknologi, og de bliver en stadig mere kritisk del af verden. Det sås tydeligst under coronapandemien, hvor efterspørgslen på elektronik var så gigantisk på grund af det omfattende hjemmearbejde, at der opstod mangel på chip. Siden har navnlig det folkelige gennembrud for kunstig intelligens lagt pres på chipproducenterne, hvis aktiekurser er skudt i vejret. Ruslands Ukraine-krig har medført internationale sanktioner mod at levere avanceret elektronik til Rusland, og USA har gennem flere år gentagne gange strammet sanktioner, som skal forhindre Kina i at få adgang til chipteknologi og det kostbare udstyr til chipproduktion. Nye stramninger i forhold til særligt hukommelseschip til kunstig intelligens ventes annonceret i december. Chip er hestekræfterne, der arbejder med og »knuser« data. De fremstilles af silicium og kaldes også for integrerede kredsløb eller halvledere, som printes ned i chippene. Processen er både teknisk kompliceret og dyr og kræver stor nøjagtighed, når det kommer til de avancerede chip, der fungerer som egentlige hjerner og kan køre programmer. Det gælder for eksempelden amerikanske gigant NVIDIAs topchip til kunstig intelligens, somDanmarks nye supercomputer Gefion netop er blevet udstyret med, og som ligeledes anvendes i teknologigiganternes datacentre.Den slags chip er så værdifuldeog vigtige, at de anses for at være en del af den nationale sikkerhed. Nye fabrikker koster derfor ofte op mod 140 milliarder kroner at opføre, hvilket tager flere år på grund af kompleksiteten, og så skal de arbejde døgnet rundt for at kunne tjene pengene hjem igen. Derfor er der få men store aktører på markedet. De almindelige hukommelseschip, som gemmer data, er derimod forholdsvis enkle at producere og handles derfor mere som hyldevare. Selve chipteknologien kommer i dag mestendels fra USA, mens selve produktionen domineres af Taiwan og Sydkorea med spillere som henholdsvisTaiwan Semiconductor Manufactoring Co.(TSMC)og Samsung. Kina arbejder på at kunnefremstille avancerede chip med egen teknologi, og det er også Kina, der leverer en stor del af alle de råstoffer, som anvendes i fremstillingen af chip. Risikoen for en væbnet konflikt mellem Kina og Taiwan kan bogstaveligt kortslutte verdens forsyninger af chip. Derfor ønsker de 27 EU-lande at kunne klare sig mere selv. EU vedtog i 2023 en forordning om europæiske mikrochip for at »styrke Europas konkurrenceevne og modstandsdygtighed inden for halvlederteknologier og -anvendelser og bidrage til at opnå både den digitale og grønne omstilling«. Målet er, at20 procent af verdens samlede produktionskapacitet for chip i 2030skal findes i Europa. Forordningen tillader derfor de 27 EU-lande at poste statsstøtte i at trække chipproduktion til sig. EU har afsat 43 milliarder euro (320 milliarder kroner) til hurtigst muligt at få en stor europæisk produktion af computer- og mobilchip i gang. I Tyskland har østrigske Infineon og taiwanske TSMC slået sig sammen om at etablere sig i den østtyske storby Dresden. USA har også under præsident Joe Biden skudt store penge i at få chipproduktion i særligt den tunge vægtklasse lagt her, ogDonald Trump ventes som kommende præsidentat fortsætte den linje.  ",
        "metadata": {
            "source": "https://www.berlingske.dk/virksomheder/15-ekstra-milliarder-skal-lokke-avancerede-elektronhjerner-til-europa",
            "image_url": "https://berlingske.bmcdn.dk/media/cache/resolve/image_x_large/image/186/1863206/24842788-arbejdet-med-at-fremstille-avancerede-computerchip.jpg",
            "publication_time": "Søndag d. 01. december 2024, kl. 17.26",
            "author": "Thomas Breinstrup",
            "related_links": [],
            "attachments": []
        }
    }
}