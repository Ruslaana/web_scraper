{
    "version": "1.0",
    "document": {
        "id": "https://www_berlingske_dk/synspunkter/investeringsdirektoer-i-atp-svarer-paa-kritik-af-bonusser-faktisk-har",
        "title": "Investeringsdirektør i ATP svarer på kritik af bonusser: »Faktisk har fondene siden 2003 samlet givet et afkast til danskernes pensioner på i alt 54 milliarder kroner«",
        "content": "I ennylig kommentar fra Jes Brinchmann, CEPOS, rejses der kritik af bonusudbetalinger i kapitalfonden ATP PEP, der er et selvstændigt datterselskab til ATP. Eller det vil sige, det fremstilles, som om den omtalte bonusudbetaling er sket til ledelsen i ATP. Det er ikke korrekt. Der er rigtig nok tale om et højt beløb, når man sætter det i forhold til en gennemsnitlig dansk indkomst, men beløbet, der bliver kritiseret, er den sammenlagte, forventedecarry(den performanceafhængige bonus) for adskillige partnere og på tværs af syv fonde etableret i perioden 2003 til 2020. Det er således ikke bonus til ATP-ledelsen udbetalt på baggrund af et enkelt år. Faktisk er der ingen i ATPs koncernledelse, der aflønnes efter noget bonusprogram. Koncernledelsen i ATP aflønnes udelukkende med en fast lønpakke. I en nylig kommentar fra Jes Brinchmann, CEPOS, rejses der kritik af bonusudbetalinger i kapitalfonden ATP PEP, der er et selvstændigt datterselskab til ATP.Fold sammenLæs mereFoto: Mathias Svold. Nok kræver det lidt forklaring, som vi måske ikke har været gode nok til at give denne gang, men ATP PEP er en selvstændig enhed, der investerer i private equity-fonde. ATP PEP er oprettet med det formål at skaffe afkast til det samlede ATP, som kommer danskernes pension til gode. Aftalerne om resultatbaseret aflønning følger standard i branchen og fungerer på markedsvilkår, hvor partnerne i ATP PEP kun modtagercarry, hvis fondens investeringer har genereret betydelige afkast til ATP. Og det har ATP PEP formået over tid. Faktisk har fondene siden 2003 samlet givet et afkast til danskernes pensioner på i alt 54 milliarder kroner, eller hvad der svarer til 14,5 procent om året i gennemsnit. Det er penge, der er gået videre til danskerne. ATPs hovedopgave er at sikre en garanteret, livsvarig pension til danske lønmodtagere. Vores investeringsstrategi er langsigtet og designet til at skabe robuste afkast over tid, hvilket vi gør ved at sprede risikoen. Vi har i den ene ende aktier og obligationer, og i den anden ende af spektret investerer vi altså i kapitalfonde blandt andet gennem ATP PEP. Vi hilser en saglig debat om ATP velkommen, men den bør bygge på korrekt information. ATPs mål er og forbliver at skabe mest mulig værdi for danskerne – hele livet. Mikkel Svenstrup er investeringsdirektør i ATP ",
        "metadata": {
            "source": "https://www.berlingske.dk/synspunkter/investeringsdirektoer-i-atp-svarer-paa-kritik-af-bonusser-faktisk-har",
            "image_url": "https://berlingske.bmcdn.dk/media/cache/resolve/image_x_large/image/190/1907292/24923795-vi-har-i-den-ene-ende-aktier-og-obligationer-og.jpg",
            "publication_time": "Onsdag d. 02. april 2025, kl. 13.35",
            "author": null,
            "related_links": [],
            "attachments": []
        }
    }
}