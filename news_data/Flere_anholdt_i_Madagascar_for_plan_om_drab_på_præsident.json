{
    "version": "1.0",
    "document": {
        "id": "https://www_berlingske_dk/internationalt/flere-anholdt-i-madagascar-for-plan-om-drab-paa-praesident",
        "title": "Flere anholdt i Madagascar for plan om drab på præsident",
        "content": "Myndighederne i Madagascar har anholdt en række personer, som er mistænkt for at have planlagt et attentat mod landets præsident, Andry Rajoelina. Det skriver Reuters. Justitsministeriet i østaten med 27 millioner indbyggere i Det Indiske Ocean siger, at der er udenlandske statsborgere blandt de anholdte. Der er ingen oplysninger om, hvorvidt den 47-årige Rajoelina er kommet til skade. Ifølge diplomatiske kilder er der to franske statsborgere blandt de anholdte. Rajoelina har været præsident i Madagaskar siden januar 2019. Han blev valgt efter en hård valgkamp, hvor hans rival klagede over valgets forløb til forfatningsdomstolen. »I henhold til det bevismateriale vi har indhentet, så havde de anholdte lagt en plan om at eliminere og neutralisere et antal personer – heriblandt statsoverhovedet,« oplyser justitsministeriet. En efterforskning af sagen fortsætter, og der vil blive oplyst yderligere detaljer senere. Det er ikke klart, hvor omfattende planen var, og om personerne bag den var begyndt at føre den ud i livet. Ved valget i landet i december 2018 fik Rajoelina 55,66 procent af stemmerne mod 44,34 procent til rivalen Marc Ravalomanana. Ravalomanana og manden som afsatte ham ved et kup i 2009, Rajoelina, er begge tidligere præsidenter. Østaten, som ligger godt 400 kilometer øst for det afrikanske kontinent, hører til Afrikas fattigste lande. Over 80 procent af indbyggerne lever for under to dollar om dagen. /ritzau/Reuters      ",
        "metadata": {
            "source": "https://www.berlingske.dk/internationalt/flere-anholdt-i-madagascar-for-plan-om-drab-paa-praesident",
            "image_url": "https://berlingske.bmcdn.dk/media/cache/resolve/image_x_large/image/144/1446833/23811028-files-madagascar-france-politi.jpeg",
            "publication_time": "Torsdag d. 22. juli 2021, kl. 11.44",
            "author": null,
            "related_links": [],
            "attachments": []
        }
    }
}