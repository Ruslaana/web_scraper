{
    "version": "1.0",
    "document": {
        "id": "https://www_berlingske_dk/dine-penge/er-du-paa-boligjagt-her-er-der-udsigt-til-de-stoerste-prisstigninger",
        "title": "Er du på boligjagt? Her er der udsigt til de største prisstigninger",
        "content": "Det går hårdt til på hovedstadens boligmarked. Priserne spurter afsted, og det er svært for mange at komme med i løbet. Men der er stadig håb forde boligkøbere, der lige nu står og ser på den rivende udvikling udefra. En ny analyse viser, at de dyreste områder kun bliver endnu dyrere og uopnåelige i fremtiden. Men selvom boligmarkedet på den måde bliver mere og mere opdelt, er der også billigere områder, der vil stige over tid. Sådan lyder det fra analytiker Daniel Soren fra virksomheden Quantic, som står bag analysen. »Det er der ikke så mange private, der er opmærksomme på, men professionelle er 100 procent klar over det,« siger han. Han laver også markedsanalyser til professionelle investorer i ejendomsmarkedet. Derfor er han klar med bud på, hvilke områder både private boligkøbere og professionelle skal gå efter – også hvis den private boligkøber endnu ikke er kommet ind på boligmarkedet. Han deler sine tip i forbindelse med en detaljeret analyse af udsigterne for priser på lejligheder i hovedstadsområdet, som han sammen med sin kollega Henrik Sørensen har lavet med afsæt i prisudviklingen siden 1992. Kernen i de voksende forskelle mellem boligpriser i de forskellige postnumre i fremtiden er en højere efterspørgsel end udbud i de dyre områder. Men som undtagelser fra de generelle tendenser nævner han, at lejligheder tæt på togstationerne typisk omsættes hurtigere og holder priserne bedre – også i mindre dyre områder og især med adgang til de hurtige linjer, der springer stationer over. Selvfølgelig fordi ejeren hurtigere kan komme ind i bykernen, hvor vedkommende måske ideelt set helst ville have boet. Der bliver større og større afstand mellem priserne blandt hovedstadsområdets ejerlejligheder i fremtiden, forudser analytikere.Fold sammenLæs mereFoto: Linda Kastrup. Og der er flere undtagelser. Der kan også være opstået populære og mindre bycentre uden for København som eksempelvis Rungsted, der holder sine boligpriser godt – uden at priserne ligger helt i top. Daniel Soren nævner som to andre eksempler Sorø og Holbæk, der takket være gode togforbindelser er tidsmæssigt tæt på København – og derfor ser en positiv prisudvikling på boligerne.  Så hvis man er interesseret i maksimal kvalitet og størrelse af boligen for sit budget, kan man flytte ud til et af de områder, lyder et af Daniel Sorens råd til den private boligkøber. Han oplever generelt, at den gængse boligkøber ikke er særlig bevidst om den fremtidige prisudvikling. »Folk tænker ikke over det som sådan. Almindelige husstande ser typisk på, hvor de gerne vil bo, og hvad de har råd til. Ikke så meget på, hvad de får af værdistigninger på 20 år,« siger Daniel Soren. Han har lige nu spørgsmålet helt inde på livet i form af døtre og en søster, der gerne vil ind på boligmarkedet. Hvad siger du til dem? »Find det rigtige postnummer, og køb for, hvad du har råd til.« Kan man sammenfatte det til »køb så dyrt, som du har råd til, i forhold til hvor komprimeret du vil og kan bo«? »Det ville jeg helt klart gøre.« Baggrunden for hans råd lyser ud af de hårde data for den hidtidige udvikling. Siden 1992 viser priserne i fire grupper af postnumre i hovedstadsområdet – fordelt efter kvadratmeterpriser – den samme udvikling overordnet. Der er bare den vigtige forskel, at de opadgående udsving er langt større for de dyre postnumre.  Det ses også tydeligt, at de dyre postnumre skulle bruge færre kvartaler til at komme tilbage til samme prisniveau efter finanskrisen end de billigere postnumre. Det kan illustreres med udvalgte postnumre: Daniel Soren påpeger, at man med en lang tidshorisont i boligen kan vælge at rykke længere ud og få mere plads til gengæld for en langsommere værdistigning. Og han nævner et område som Gladsaxe, der er fulgt pænt med de dyrere postnumre prismæssigt – netop på grund af at andre og mere attraktive områder bliver dyre. »Der sker et 'spillover' (afsmitning,red.) i de næste områder. Der er godt for København og godt for de andre kommuner,« siger Daniel Soren og peger på, at udviklingen gør det billigere per indbygger at bygge for eksempel mere metro.",
        "metadata": {
            "source": "https://www.berlingske.dk/dine-penge/er-du-paa-boligjagt-her-er-der-udsigt-til-de-stoerste-prisstigninger",
            "image_url": "https://berlingske.bmcdn.dk/media/cache/resolve/image_x_large/image/190/1904871/24919609-analytiker-daniel-kim-soren-tager-sammen-med-sin-p.jpg",
            "publication_time": "Søndag d. 30. marts 2025, kl. 07.09",
            "author": "Povl Dengsøe",
            "related_links": [],
            "attachments": []
        }
    }
}