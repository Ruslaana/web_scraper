{
    "version": "1.0",
    "document": {
        "id": "https://www_berlingske_dk/samfund/hassan-shaker-22-nyuddannet-vagtfunktionaer_-kom-til-danmark-fra-irak-som-syvaari",
        "title": "Hassan Shaker, 22, nyuddannet vagtfunktionær. Kom til Danmark fra Irak som syvårig.",
        "content": "Jeg synes ikke, at vi talte så meget om danskhed for to eller tre år siden, og hvorvidt mennesker som mig er danske eller ej, men jeg tror, at spørgsmålet dukker op i kølvandet på flygtninge­strømmen sidste år. Personligt er jeg uenig i mange politikeres holdninger til, hvornår man kan kalde sig dansk. Den her idé om, at rigtige danskere skal drikke bajere, spise svinekød og holde jul, køber jeg ikke. Jeg kender etniske danskere, som ikke kan lide smagen af svin, men de bliver altså ikke opfattet som mindre danske. Nogle kan lide svinekød, andre kan lide kebab, og sådan er det. Mad og drikkelse kan ikke være afgørende for, om en person er dansk eller ej. Det må være ens respekt for danske love, som er afgørende for, om man kan kalde sig dansk. Så jeg synes, at man er dansk, hvis man overholder love og værdier, og udansk hvis man kæmper for en anden styreform eller ikke respekterer landets love.  Skal jeg være helt ærlig, så føler jeg mig ikke rigtig dansk, men det er ikke, fordi jeg ikke overholder lovene – tværtimod. Jeg overholder reglerne, men jeg tror, at vi som mennesker er indrettet sådan, at når vi hele tiden får at vide, hvad vi er og ikke er, så opgiver vi til sidst. Jeg har ikke givet op endnu, men jeg føler, at nogle prøver at fratage mig retten til at føle mig dansk, og det påvirker mig. Jeg forstår simpelthen ikke, hvad forskellen på mig og etniske danskere er.  ",
        "metadata": {
            "source": "https://www.berlingske.dk/samfund/hassan-shaker-22-nyuddannet-vagtfunktionaer.-kom-til-danmark-fra-irak-som-syvaari",
            "image_url": "https://berlingske.bmcdn.dk/media/cache/resolve/image_x_large/image/4/46768/15210348-25inddanskhedsdebat2-184845jpg.jpeg",
            "publication_time": "Mandag d. 24. oktober 2016, kl. 22.30",
            "author": "Pernille Dreyer",
            "related_links": [],
            "attachments": []
        }
    }
}