{
    "version": "1.0",
    "document": {
        "id": "https://www_berlingske_dk/kultur/boer-kulturlivet-i-hoejere-grad-eksistere-paa-mere-kommercielle-vilkaar-tre-kulturor",
        "title": "»Bør kulturlivet i højere grad eksistere på mere kommercielle vilkår?« - Tre kulturordførerer svarer",
        "content": "Marlene Borst Hansen, kulturordfører, Det Radikale Venstre: Marlene Borst Hansen, kulturordfører Det Radikale VenstreFold sammenLæs mere »Bør kulturlivet i højere grad eksistere på mere kommercielle vilkår?« »Nej, det gør det ikke. Men jeg mener, at der en pointe i, at kulturlivet i høj grad lukker sig om selv og har et meget stort fokus på Kulturministeriet og Kulturstyrelsens puljer og de andre økonomiske støttemuligheder. Kulturlivet har en tilbøjelighed til at leve i et lukket elfenbenstårn. Jeg synes, at det ville være meget relevant, hvis kulturlivet begyndte at se sig selv i en større samfundssammenhæng. Hvordan kan man eksempelvis bruge kulturlivet inden for sundhedsområdet, socialområdet og beskæftigelsesområdet? Altså at man begynder at tænke på sig selv som en del af samfundet og ikke som en lille isoleret ø. Kulturlivet bør åbne sig mere op – ikke for at blive mere kommercielt, men for at blive bredere funderet og mere relevant i en større samfundsmæssig sammenhæng.« Mener du, at der er et skel mellem erhvervs- og kulturlivet, som skal nedbrydes? »Vi trænger til, at kultur- og erhvervslivet bruger hinanden mere. I dag er det i grove træk en gammeldags sponsorat-tankegang, der er fremherskende, og når det er avanceret, bliver det så udvidet til, at nogle virksomheder bruger kultur som en fin HR-ting. Der er et stort potentiale for øget samarbejde mellem erhvervs- og kulturliv, men jeg tror på, at det kommer af sig selv. Jeg oplever, at fonde og store erhvervsvirksomheder begynder at tænke i samarbejder og ikke bare sponsorater. Dét, tror jeg, er både rigtigt og vigtigt for at udvikle både erhvervslivet og kulturlivet.«  Annette Vilhelmsen, kulturordfører, SF: Annette Vilhelmsen, kulturordfører SFFold sammenLæs mere »Bør kulturlivet i højere grad eksistere på mere kommercielle vilkår?« »Nej, men det er god mening i, at kulturlivet i mere udstrakt grad får en mere erhvervspolitisk tænkning, og jeg håber også, at erhvervslivet i højere grad får øje på sine interesser i at understøtte kunsten. Erhvervslivet har jo i nogle tilfælde købt kunsten, og det mener jeg ikke, at der er noget galt i. Men jeg ser meget nødigt, at dansk kunst- og kulturliv bliver overladt til markedskræfterne, for så bliver det den kunst og kultur, der kan tiltrække publikum, som overlever, og det mener jeg ikke nødvendigvis vil være ensbetydende med kvalitet og udvikling. Kunst og kultur har en værdi i sig selv, og vi skal derfor ikke overlade for meget til kommercielle vilkår.« Mener du, at der er et skel mellem erhvervs- og kulturliv, som skal nedbrydes? »Som erhvervsminister var jeg med til at fremsætte en række initiativer på de kreative erhvervs vegne, og dem mener jeg faktisk, at man bør kigge noget mere på. Det er ingen skam at gøre sit métier til et bæredygtigt erhverv. Det gør jo ikke noget, at teater, film, musik osv. når ud til publikum, og at der på den måde kan være en god indtjening.« Lars Barfoed, kulturordfører, Det Konservative Folkeparti: Lars Barfoed, kulturordfører Det Konservative FolkepartiFold sammenLæs mere »Bør kulturlivet i højere grad eksistere på mere kommercielle vilkår?« »Nej, jeg mener, at kulturpolitik i høj grad går ud på at være dér, hvor markedet ikke fungerer, og hvor der ikke er et markedsgrundlag for at udvikle kunst og kultur. Hvis man overlod det til markedskræfterne, ville man miste innovation i kulturlivet. Vi skal derfor danne et økonomisk grundlag for innovationen i kulturlivet, men det skal selvfølgelig ikke være sådan, at man i kulturlivet retter antennerne mod Kulturministeriet. Overordnet synes jeg faktisk, at der er masser af innovation i kulturlivet i dag.« Mener du, at der er et skel mellem erhvervs- og kulturlivet, som skal nedbrydes? »Jeg tror bestemt, at det ville være et gode at integrere kunst og kultur mere i erhvervslivet. Vi vil for eksempel gerne styrke internationaliseringen af kulturen, og det er blandt andet for at tænke kulturen ind i erhvervspolitiske fremstød i udlandet. Mange erhvervsvirksomheder tænker allerede kunst og kultur ind i deres markedsføring og virksomhedskultur, og mange private fonde, der er knyttet til erhvervslivet, yder betydelige beløb til kulturlivet. Mange danske kunstnere tænker jo også kommercielt. Jeg har eksempelvis besøgt nogle danske kunstnere i Berlin, som tjener mange penge ude i verden. Så der er i høj grad interaktion mellem kultur- og erhvervslivet i Danmark, men jeg er også sikker på, at det er et område, som det vil være godt at styrke yderligere.«",
        "metadata": {
            "source": "https://www.berlingske.dk/kultur/boer-kulturlivet-i-hoejere-grad-eksistere-paa-mere-kommercielle-vilkaar-tre-kulturor",
            "image_url": "https://berlingske.bmcdn.dk/media/cache/resolve/image_x_large/image/22/226540/9267509-split.jpg",
            "publication_time": "Fredag d. 12. juni 2015, kl. 22.30",
            "author": "Birgitte Rahbek",
            "related_links": [],
            "attachments": []
        }
    }
}