{
    "version": "1.0",
    "document": {
        "id": "https://www_berlingske_dk/kronikker/en-altdominerende-doemmesyge-tyranniserer-debatten-og-goer-det-svaert-at",
        "title": "En »altdominerende dømmesyge« tyranniserer debatten – og gør det svært at analysere Trump og Putin på en saglig måde",
        "content": "Hver dag mødes vi af nye moralske fordringer i den offentlige debat. Enhver kommentar om kontroversielle emner afkræver øjeblikkelig moralsk stillingtagen, og sociale medier flyder over med fordømmelser og forargelse. Det er, som om vi ikke længere kan diskutere politik, kunst eller historie uden konstant at skulle erklære vores moralske position. Problemet i vores tid er ikke for lidt moral, men for meget af den. Vi lever i hypermoralismens tidsalder, hvor moralen er blevet et mål i sig selv og har overskredet sine naturlige grænser. Hvor moralen engang var en praktisk rettesnor for menneskeligt samvær, er den nu blevet en altdominerende dømmesyge, der truer med at kvæle nuanceret debat og dristig tænkning. Tag for eksempel diskussionen om internationale konflikter om Putin eller Trump. Det er ikke længere nok at analysere og kritisere deres handlinger – man skal konstant gentage sin moralske afstandtagen, som var det en besværgelse. Og vigtigere endnu: Moralister fordømmer ikke blot andre, men skal også hele tiden forsikre omverdenen om deres egen moralske dyd. Det er, som om de ikke stoler på deres egen moralske karakter, men må bevise den igen og igen. Ukraines præsident, Volodymyr Zelenskyj, og USAs præsident, Donald Trump, under deres ophedede pressemøde i Det Hvide Hus 28. februar.Fold sammenLæs mereFoto: Saul Loeb/AFP/Ritzau Scanpix. Allerede i 1908 beskrev den engelske forfatter G.K. Chesterton problemet præcist: »Den moderne verden er fuld af gamle kristne dyder, der er gået amok.« Hans pointe var, at når enkelte dyder isoleres og gøres absolutte, bliver de skadelige. Mod uden omtanke bliver til dumdristighed; tilgivelse uden retfærdighedssans bliver til eftergivenhed; retfærdighedssans uden tilgivelse bliver til dømmesyge. Alle dyder må afbalanceres af andre dyder for ikke at ende som laster. Men det er netop denne balance, hypermoralismen mangler. I stedet for at være et praktisk kompas for menneskelig handling, bliver moralen et tyrannisk system. Hypermoralismen accepterer ikke, at der findes uløselige moralske dilemmaer, eller at man nogle gange må vælge det mindste onde. Den har svært ved at forstå, at ikke alle spørgsmål er moralske spørgsmål, og at andre perspektiver – æstetiske, økonomiske, politiske – også har deres berettigelse. Hypermoralismen har alvorlige konsekvenser for vores samfund. Tag for eksempel indvandringsspørgsmålet, der ofte behandles som et rent moralsk anliggende, hvor enhver henvisning til udfordringer affejes som udtryk for manglende medmenneskelighed. Ønsker man anskuelsesundervisning i hypermoralismens ødelæggende konsekvenser, bør man se til Sverige. Svenske politikeres ønske om at skabe en »humanitær stormagt« har forvandlet et af verdens tryggeste samfund tilet af Europas farligste. Også i vores forhold til historien ser vi hypermoralismens skadelige virkninger. I stedet for at studere fortiden for at udvide vores horisont bruges historien som afsæt for moralsk forargelse. Vi gransker fortidens begivenheder, ikke for at forstå dem i deres egen kontekst, men for at demonstrere vores egen moralske overlegenhed. Det fører til en ahistorisk selvretfærdighed, der hverken gør os klogere på fortiden eller nutiden. Hvad enten vi beskæftiger os med emner som kolonialisme, hekseforfølgelser eller demokratiets historie, bør vi forsøge at forstå fortiden ud fra dens egne præmisser i stedet for at lege moralske overdommere – selvfølgelig uden at overtage fortidens værdier. Særligt tydeligt bliver hypermoralismen i den aggressive shitstorm-kultur, der præger sociale medier. Her udløser selv mindre verbale fejltrin voldsomme moralske fordømmelser. Det handler sjældent om folk, der har gjort noget galt, men oftere om personer, der har brugt et forkert ord eller udtrykt en kontroversiel holdning. Disse forargelsesstorme –mod komikeren Brian Mørk som et af de mest kendte eksempler– minder uhyggeligt om fortidens hekseprocesser i deres irrationelle gruppedynamik. Den realistiske tilgangs vilkår er blevet særligt vanskelige under hypermoralismens herredømme. Tag Ukraine-krigen som eksempel. Enhver analyse, der forsøger at forstå konflikten sagligt gennem realpolitiske briller, mødes straks med beskyldninger om moralsk svigt. Dermed forsvinder muligheden for at forstå krigens dybere årsager og dynamikker. I kunsten og litteraturen ser vi samme tendens. Det sker, når værker ikke bedømmes på deres æstetiske kvaliteter, men på deres moralske budskab og »rigtighed«. DaSMK i 2021 viste Nolde og Kirchner, var det ikke nok at lade mesterværkerne tale for sig selv. Statens Museum for Kunst i København.Fold sammenLæs mereFoto: Emil Helms/Ritzau Scanpix (arkiv). Udstillingen blev kvalt i samtidens tvangsmæssige behov for at udstille fortidens racistiske og kolonialistiske synder. Udstillingen blev ødelagt af nutidens moral, der blev projiceret tilbage på kunstnere fra en anden tid. Det er farligt at undergrave kunstens autonomi med krav om politisk korrekthed. For kunsten har altid haft som en af sine vigtigste opgaver at udfordre vores moralske selvfølgeligheder og udvide vores forståelseshorisont. Forfattere som Ezra Pound, Knut Hamsun og Celine og vores egne Martin Andersen Nexø, Hans Scherfig og Hans Kirk var fælles om to ting: ringe politisk dømmekraft og store litterære evner. Det første er ikke et argument imod at læse dem, det andet er selvfølgelig et argument for at læse dem. Det har vi gjort, og vi er hverken blevet fascister, antisemitter, nazister eller stalinister. Vi har brug for at genfinde en mere ydmyg tilgang til moral. En tilgang, der anerkender menneskets ufuldkommenhed, og som fokuserer på det mulige frem for det ideelle. Modsætningen til hypermoral er ikke kynisme eller moralsk ligegyldighed, men besindighed og praktisk klogskab. Det er bedst for os alle. For hypermoralismen er gift for demokratiet. Den gør uenigheder til spørgsmål om moralske kvaliteter i stedet for at se dem som udtryk for, at mennesker kan have forskellige, men legitime holdninger. Først når vi lærer at moderere vores moralske ophidselse og acceptere, at tilværelsen rummer moralske dilemmaer, kan vi måske genfinde en mere frugtbar og menneskelig måde at tale sammen på. Kasper Støvring er forfatter og foredragsholder, og Lars Christiansen er lærer på Christianhavns Gymnasium ",
        "metadata": {
            "source": "https://www.berlingske.dk/kronikker/en-altdominerende-doemmesyge-tyranniserer-debatten-og-goer-det-svaert-at",
            "image_url": "https://berlingske.bmcdn.dk/media/cache/resolve/image_x_large_vertical/image/189/1897201/24904975-kasper-stvring-og-rasmus-dreyer-har-skrevet-bogen.jpg",
            "publication_time": "Søndag d. 09. marts 2025, kl. 20.42",
            "author": null,
            "related_links": [],
            "attachments": []
        }
    }
}