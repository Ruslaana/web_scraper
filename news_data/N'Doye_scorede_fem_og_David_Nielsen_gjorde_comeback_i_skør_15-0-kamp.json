{
    "version": "1.0",
    "document": {
        "id": "https://www_berlingske_dk/sport/ndoye-scorede-fem-og-david-nielsen-gjorde-comeback-i-skoer-15-0-kamp",
        "title": "N'Doye scorede fem og David Nielsen gjorde comeback i skør 15-0-kamp",
        "content": "En træningskamp mellem Lokomotiv Moskva og Strømsgodset udviklede sig til det komiske, da den norske klub skiftede både træneren og assistentræner, David Nielsen, på banen i anden halvleg. Resultatet blev 15-0. Et hurtigt kig ned over livescoren søndag eftermiddag gav pludselig et løftet øjenbryn, da kampen mellem Lokomotiv Moskva og Strømsgodset dukkede op på skærmen. 15-0 stod der. Ganske vist er Lokomotiv Moskva et rigtig stærkt hold, men resultatet lød en anelse overdrevet. Det viser sig da også, at der er en lidt anderledes forklaring på træningskampen i Estepona i Spanien. Strømsgodset havde stort set ingen spillere til rådighed og forsøgte at få den aftalte kamp udsat. Det ville Lokomotiv Moskva dog ikke være med til, og kampen blev derfor afviklet alligevel, skriver dt.no. Det betød, Strømsgodset stillede med de seks spillere, som de havde klar, samt nogle spanske prøvespillere. Danske David Nielsen, som er er assistenttræner, kom også i spil, ligesom cheftræneren også skiftede sig selv ind. Det forklarer, hvorfor Lokomotiv Moskva scorede 15 mål. Den tidligere FCK-stjerne Dame N'Doye noterede sig for fem af målene, hvor Roman Pavlyuchenk også scorede. - Jeg har aldrig set så sjov en fodboldkamp på det her niveau, skriver Drammen Tidendes journalist, Magnus Nilsen på twitter. Strømsgodset har netop lejet det danske stortalent Patrick Olsen i Inter, men han var ikke med i kampen.",
        "metadata": {
            "source": "https://www.berlingske.dk/sport/ndoye-scorede-fem-og-david-nielsen-gjorde-comeback-i-skoer-15-0-kamp",
            "image_url": "https://berlingske.bmcdn.dk/media/cache/resolve/image_x_large/image/88/885393/7189486-arkivfoto-2010-af-fcks-dame-nd.jpeg",
            "publication_time": "Søndag d. 23. februar 2014, kl. 19.26",
            "author": null,
            "related_links": [],
            "attachments": []
        }
    }
}