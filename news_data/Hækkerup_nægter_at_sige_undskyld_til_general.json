{
    "version": "1.0",
    "document": {
        "id": "https://www_berlingske_dk/politik/haekkerup-naegter-at-sige-undskyld-til-general",
        "title": "Hækkerup nægter at sige undskyld til general",
        "content": "»Jeg står ved hvert et ord, jeg har sagt. Fra ende til anden.« Sådan siger forsvarsminister Nick Hækkerup (S) om sin tidligere udmelding i Jyllands-Posten, hvor han udtalte, at danske generaler »fiflede« med tallet, da de gav misvisende oplysninger til Forsvarsministeriet om antallet af tilbageholdte fanger i Irak i 2007. Det tal blev senere givet videre til Folketinget. Hækkerups udtalelse har ifølge Berlingske fået den ene af generalerne, chefen for Flyvertaktisk Kommando, general Henrik Røboe Dam,til at kræve en undskyldning. For at »fifle« betyder ifølge ordbogen at snyde eller svindle, hvilket er strafbart, konstaterer Torben Koch, advokat for Henrik Røboe Dam.  Generalen kræver en undskyldning fra ministeren, og den skal falde inden for otte dage i enten Berlingske, Jyllands-Posten, Politiken, BT, Ekstra Bladet, DR eller TV 2. Her skal Nick Hækkerup erkende, at han har fremsat injurierende beskyldninger uden grundlag og samtidig trække udtalelsen tilbage. »Det er klart, at gør ministeren ikke det, så er et injuriesøgsmål nærliggende,« siger Torben Koch til Berlingske. Men Nick Hækkerup afviser blankt. »Der er ikke noget at undskylde. Det er advokatens vurdering, om han vil lægge sag an eller ej. Jeg har ikke noget at frygte i den sammenhæng,« siger han til Berlingske Nyhedsbureau.  I den såkaldte papkassesag har de to generaler fået henholdsvis en advarsel og en irettesættelse for deres besvarelser om fangetallene i Irak. Generalerne skal have misinformeret Forsvarsministeriet om antallet af irakiske fanger i dansk varetægt, og daværende forsvarsminister Søren Gade (V) svarede derfor efterfølgende fra Folketingets talerstol misvisende på spørgsmål om fangeantallet. Søren Gade oplyste således, at der var tale om 198 fanger, mens det rigtige antal var nærmere de 500.  General Henrik Røboe Dams krav til ministeren om at trække beskyldningen mod ham tilbage er ifølge Berlingske ikke den eneste af sin slags. En injuriesag fra den tidligere chef for Forsvarets Materieltjeneste, generalmajor Per Ludvigsen, mod den daværende socialdemokratiske forsvarsordfører, John Dyrby Paulsen, er stadig verserende og skal behandles i retten om nogle måneder. Dyrby Paulsen beskyldte blandt andet Per Ludvigsen for nepotisme, hvilket udløste en injuriesag mod folketingsmedlemmet, der nu er sit partis finansordfører. Per Ludvigsen er i mellemtiden blevet udnævnt til chef for Hærens Operative Kommando fra april i år. ",
        "metadata": {
            "source": "https://www.berlingske.dk/politik/haekkerup-naegter-at-sige-undskyld-til-general",
            "image_url": "https://berlingske.bmcdn.dk/media/cache/resolve/image_x_large/image/57/571573/6128208-ministerium-holdt-fangemishandling-hemmelig.jpg",
            "publication_time": "Fredag d. 22. februar 2013, kl. 22.48",
            "author": null,
            "related_links": [],
            "attachments": []
        }
    }
}