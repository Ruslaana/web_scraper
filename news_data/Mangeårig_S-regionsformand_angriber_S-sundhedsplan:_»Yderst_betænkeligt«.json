{
    "version": "1.0",
    "document": {
        "id": "https://www_berlingske_dk/politik/mangeaarig-s-regionsformand-angriber-s-sundhedsplan-yderst-betaenkeligt",
        "title": "Mangeårig S-regionsformand angriber S-sundhedsplan: »Yderst betænkeligt«",
        "content": "En tung stemme i de socialdemokratiske rækker kommer nu med en opsigtsvækkende kritik af S-formand Mette Frederiksens stort anlagte sundhedsplan. Det er mangeårig socialdemokratisk formand for Danske Regioner – og altså manden i spidsen for det danske sundhedsvæsen gennem et årti – Bent Hansen, somlægger kraftig afstand til tanken om at lade nyuddannede læger aftjene en form for værnepligtved at tvinge dem til at arbejde et halvt år i områder af Danmark, hvor der mangler praktiserende læger. Netop en særlig »tjenestepligt« er et centralt element i den stort anlagte socialdemokratiske sundhedsplan, som partiformand Mette Frederiksen præsenterede i forrige måned. »At gribe til tvang er et yderst betænkeligt skridt. Vil det også kunne gælde andre højtuddannede, hvor samfundet har betalt en lang uddannelse, f.eks. ingeniører, som der også er mangel på i visse egne af landet,« skriver Bent Hansen i en kommentar i Dagens Medicin og fortsætter: »Nu har man fra starten næsten blokeret for en dialog ved at spille så stærkt, ultimativt og kontroversielt ud.« Manglen på læger i almen praksis er på få år steget markant og har bredt sig fra yderområderne til også at gælde visse dele af hovedstadsområdet samt større byer som Randers, Esbjerg og Aalborg. I dag har 69 procent af de praktiserende læger lukket for tilgang af nye patienter. I 2014 var det tal blot 38 procent.  Det er denne stigende lægemangel i visse egne af landet, som nyuddannede læger skal afhjælpe ifølge Socialdemokratiets udspil. »Der er katastrofal mangel på praktiserende læger flere steder, og derfor er vi nødt til i en periode ekstraordinært at bede unge læger give et ekstra bidrag,« sagdeS-formand Mette Frederiksentil Jyllands-Posten i forbindelse med præsentationen. Men blandt andre foreningen Yngre Læger har advaret kraftigt mod tanken om tvangsudsendelser. De peger på, at det handler om læger, som godt nok er uddannet på universitetet, men som ikke har taget det speciale i almen medicin, der er den lige vej til at blive praktiserende læge. »Det er chokerende, at man vil løse lægemanglen i primærsektoren ved at tvinge alle unge læger til at arbejde som praktiserende læger – vel vidende at det er meget unge og uerfarne læger,« har formand for Yngre Læger Camilla Rathcke udtalt. »Nu har man fra starten næsten blokeret for en dialog ved at spille så stærkt, ultimativt og kontroversielt ud,« siger Bent Hansen.Fold sammenLæs mereFoto: Liselotte Sabroe. Bent Hansen melder sig altså nu i koret af kritikere i forhold til atløse problemerne med den generelle lægemangelved at udstationere nyuddannede læger. »Hvis man ønsker flere lægetimer i almen praksis her og nu og samtidig at rette fokus mod almen-lægeområdet som interessefelt, kunne man sikre, at alle læger som led i hoveduddannelsen kommer ud i almen praksis i f.eks. ni måneder. Eller man kunne afsætte en pose penge målrettet til at øge antallet af uddannelsespladser til specialet som almenpraktiserende læger,« skriver han. Bent Hansen hilser på andre parametre sundhedsudspillet velkomment ved at ville prioritere mere personale, men han betegner det på flere vigtige områder som »overfladisk« og med »nogle uforståelige mangler«. Også et andet slagnummer i den socialdemokratiske sundhedsplan har mødt kritik. Det drejer sig om valgløftet om, at der skal komme 1.000 ekstra sygeplejersker på hospitalerne ét år efter folketingsvalget. Planen er imidlertid blevet betegnet som urealistiskaf fagfolk i sundhedsvæsenet, på uddannelsesstederne samt af professor i sundhedsøkonomi Kjeld Møller Pedersen fra Syddansk Universitet. »Det at sige, at der skal komme 1.000 ekstra sygeplejersker ind, har ikke realisme bag sig,« har han udtalt til DR. Sundhedsminister Ellen Trane Nørby (V) har kaldt Socialdemokratiets idé med »tjenestepligt« for letkøbt og uholdbar.  Socialdemokratiets sundhedsordfører, Flemming Møller Mortensen, understreger, at det med en »tjenestepligt« for nyuddannede læger handler om atfinde løsninger på både kort og langt sigti forhold til den stigende lægemangel rundtom i landet. »Man må sige, at Bent Hansen har siddet som formand for Danske Regioner i en meget lang periode, hvor regionerne og skiftende regeringer ikke har fundet de kortsigtede løsninger i forhold til at få fjernet det meget store og stigende problem med, at rigtig mange danskere ikke har deres egen praktiserende læge. Vi har taget et stort ansvar på os. Vi ved godt, at det her forslag ikke er populært i alle kredse, men vi har et kæmpestort problem, der skal løses,« siger han. Flemming Møller Mortensen peger på, at partiet lægger op til dialog og forhandling med de involverede parter. Desuden lægger Socialdemokratiet op til at øge antallet af stillinger på hoveduddannelsen i almen medicin med 100. Socialdemokratiets sundhedsudspil indeholder i alt 13 initiativer og koster 1,25 milliarder kroner årligt. Det skal blandt andet finansieres af, at den arbejdsgiverbetalte sygedagpengeperiode forlænges med en uge.",
        "metadata": {
            "source": "https://www.berlingske.dk/politik/mangeaarig-s-regionsformand-angriber-s-sundhedsplan-yderst-betaenkeligt",
            "image_url": "https://berlingske.bmcdn.dk/media/cache/resolve/image_x_large/image/108/1086381/22458359-bent-h.jpg",
            "publication_time": "Tirsdag d. 20. november 2018, kl. 15.45",
            "author": "Søren Domino",
            "related_links": [],
            "attachments": []
        }
    }
}