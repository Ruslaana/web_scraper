{
    "version": "1.0",
    "document": {
        "id": "https://www_berlingske_dk/virksomheder/russiske-diamanter-skifter-igen-haender-i-stor-stil-trods-sanktioner",
        "title": "Russiske diamanter skifter igen hænder i stor stil trods sanktioner",
        "content": "Diamanter fra det sanktionsramte Rusland krydser igen grænserne på et niveau, der næsten svarer til omfanget, før Rusland invaderede Ukraine den 24. februar. De russiske minegigant Alrosa PJSC, som står for omkring en tredjedel af de samlede forsyninger af rådiamanter på verdensplan, sælger nu igen for mere end 250 millioner dollar (1,87 milliarder kroner) om måneden. Det er kun 50-100 millioner dollar mindre end før krigens begyndelse for et halvt år siden, skriver det amerikanske nyhedsbureau Bloomberg. Alrosa ejes med 33 procent af den russiske regering og med andre 25 procent af lokale myndigheder. Selskabet konkurrerer med De Beers, som ejes af mineselskabet Anglo American og producerer lige så mange diamanter årligt som Alrosa. Priserne på diamanter har været sendt på himmelflugt, efter at der pludselig blev mangel på især de små og billigere ædelsten, som Alrosa er specialist i,da der blev indført sanktioner mod Ruslandog blandt andet spærret for bankoverførsler. Nu er handlen i gang igen, og det skyldes især, at indiske banker nu har fundet ud af, hvordan de håndterer pengeoverførsler i andre valutaer end amerikanske dollar. Størstedelen af de russiske ædelsten sendes til forarbejdning i Indien, som har bygget en hel industri op med hundreder af frem for alt familiedrevne virksomheder. Her tilskæres og poleres de rå diamanter, som så bruges i øre- og vielsesringe. Ifølge Bloombergs kilder sælger Alrosa nu diamanter til købere i Indien og Europa og afregnes primært i indiske rupier. Handlen sker ekstra stille, selv om den formodentlig ikke er i strid med sanktionerne mod Rusland. Alrosa selv vil ikke kommentere forlydenderne, men er holdt op med at offentliggøre regnskabs- og salgstal. Det er vanskeligt at spore de enkelte ædelsten og dermed undgå russiske diamanter, selv hvis man ønskede dette. Flere juvelerer i USA har meddelt, at de ikke køber nye diamanter, som er udvundet i miner i Rusland, men i både Indien og Belgien er der købere, og i Kina og Mellemøsten er interessen for russiske diamanter også fortsat stor. USA og flere andre lande arbejder på at få russiske diamanter stemplet som »konfliktdiamanter«. Den amerikanske regering mener, at salget af dem bidrager til at betale for Ruslands krig i Ukraine.",
        "metadata": {
            "source": "https://www.berlingske.dk/virksomheder/russiske-diamanter-skifter-igen-haender-i-stor-stil-trods-sanktioner",
            "image_url": "https://berlingske.bmcdn.dk/media/cache/resolve/image_x_large/image/158/1583942/24181654-pix-diamanter.jpg",
            "publication_time": "Onsdag d. 24. august 2022, kl. 12.00",
            "author": "Thomas Breinstrup",
            "related_links": [],
            "attachments": []
        }
    }
}