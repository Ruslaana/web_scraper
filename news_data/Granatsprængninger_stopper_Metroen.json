{
    "version": "1.0",
    "document": {
        "id": "https://www_berlingske_dk/samfund/granatspraengninger-stopper-metroen",
        "title": "Granatsprængninger stopper Metroen",
        "content": "Metroen i København blev mandag aften lukket af politiet mellem Christianshavn Station og DR Byen. Årsagen var, at der var fundet to granater på Amager Fælled, der skulle sprænges af hærens ammunitionsrydningstjeneste. Det oplyser vagthavende ved Københavns Politi Henrik Olesen til bt.dk. - Det er en almindelig oprydning på Amager Fælled. Det er typisk, at man finder nogle gamle granater derude, og de skal så sprænges. Dele er Amager Fælled er et gammelt militært område, og det sker til tider, at man finder gammelt ammunition, der skal ryddes. - Der er efterladt en del ammunition helt tilbage fra Anden Verdenskrig i jorden, og det har man gået og ryddet igennem tiden, siger kaptajn Peder Enggård fra Hærens Operative Kommando, der ikke kan komme med yderligere oplysninger om dagens fund. Han fortæller, at man enten samler sammen igennem et stykke tid og sprænger granaterne et sikkert sted, hvis de kan flyttes uden større risiko, eller man gør det på stedet som i dag. Her måtte man så imens afspærre et område omkring fundet. Sprængningen af de to granater foregik rutinemæssigt, og metroen var åben igen inden for en halv time.",
        "metadata": {
            "source": "https://www.berlingske.dk/samfund/granatspraengninger-stopper-metroen",
            "image_url": "https://berlingske.bmcdn.dk/media/cache/resolve/image_x_large/image/46/468020/5573763-dr-byen-metro.jpg",
            "publication_time": "Mandag d. 10. september 2012, kl. 19.39",
            "author": null,
            "related_links": [],
            "attachments": []
        }
    }
}