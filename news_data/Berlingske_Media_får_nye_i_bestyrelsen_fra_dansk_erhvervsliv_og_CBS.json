{
    "version": "1.0",
    "document": {
        "id": "https://www_berlingske_dk/virksomheder/berlingske-media-faar-nye-i-bestyrelsen-fra-dansk-erhvervsliv-og-cbs",
        "title": "Berlingske Media får nye i bestyrelsen fra dansk erhvervsliv og CBS",
        "content": "Berlingske Medias bestyrelse har i dag fået fire nye medlemmer. Den nye formand for bestyrelsen kommer fra dansk erhvervsliv. Det er Kim Graven-Nielsen, administrerende direktør for og tidligere næstformand i Nordic Aviation Capital. Han har tidligere været hos Thomson Reuters i 12 år som CEO for forskellige områder, inden han blev CEO for Thomsons globale IPR forretning. Fra 2002 var han CEO for Esko Graphics A/S, en global grafisk produktionsvirksomhed, som blev solgt til Axcel i 2005. Desuden har han været i ledelsen af en række virksomheder som blandt andet European Directories, Reson A/S, Novenco Group, Colorprint og BB Electronics A/S.  Kim Graven-Nielsen får følgeskab af en anden kendt dansk erhvervsmand. Det er Lars Monrad-Gylling, der har en fortid som mangeårig administrerende direktør for KMD A/S og mangeårig formand for IT Branchen i Danmark. Inden for det sidste år har Lars Monrad-Gylling valgt at fokusere på bestyrelsesarbejde og aktivt medejerskab i mindre virksomheder. Han er bestyrelsesformand for Proløn A/S og Kompan Danmark A/S, næstformand i bestyrelsen for Kvadrat A/S og medlem af bestyrelsen for Orifarm A/S og Global Connect A/S. Foruden aktivt ejerskab i flere mindre IT-virksomheder er han desuden medlem af Danske Banks repræsentantskab og rådgiver til bankens digitale udvikling. Det tredje nye medlem af bestyrelsen er professor Mirjam van Praag. Hun er professor i entrepreneurship ved Copenhagen Business School og kommer fra Holland. Professoratet er sponseret af et legat fra A. P. Møller og Hustru Chastine Mc-Kinney Møllers Fond til almene Formaal. Tidligere har hun blandt andet været leder af Amsterdam Center for Entrepreneurship og bestyrelsesmedlem i Algemene Pensioen Groep.  Det fjerde nye medlem kommer fra De Persgroep. Det er Christophe Convent, der er generalsekretær i De Persgroep. Sammen med De Persgroeps CEO, Christian Van Thillo, som allerede er indtrådt i Berlingske Medias bestyrelse, repræsenterer han ejerkredsen. Tre bestyrelsesmedlemmer forlader bestyrelsen. Det drejer sig om Berlingske Medias produktionsdirektør Bjarne Munck og de to Mecom-repræsentanter Keith Allen og Henry Davies. Bestyrelsen har desuden tre medarbejdervalgte medlemmer.  Bestyrelsesformand Kim Graven-Nielsen siger: »Medieindustrien er nok en af de brancher, som er aller mest berørt af den digitale udvikling og de kolossale forandringer, det medfører både i forhold til vores privatliv, arbejdsliv,  erhvervsliv og vores samfundsudvikling. Derfor er det en spændende opgave, som jeg glæder mig meget til, sammen med den nye bestyrelse for Berlingske Media, ejerne og ledelsen at arbejde på at skabe de bedst mulige rammer for, at vores allerede stærke og kendte brands kan udvikle sig positivt i en udfordrende transformationsperiode, ligesom vi har fokus på offensive tiltag på det danske mediemarked.« Koncernchef Lisbeth Knudsen siger: »Det er rigtigt spændende, at vi nu har en ny bestyrelse for Berlingske Media, som med forskellige erfaringer og stærke kompetencer kan være med til at skærpe vores profil og udvikle vores virksomhed. Det sker på det helt rigtige tidspunkt, hvor vi netop har taget fat på en strategisk nytænkning af virksomheden og fra 1. januar 2016 skal fokusere på at være en udelukkende national medievirksomhed.«",
        "metadata": {
            "source": "https://www.berlingske.dk/virksomheder/berlingske-media-faar-nye-i-bestyrelsen-fra-dansk-erhvervsliv-og-cbs",
            "image_url": "https://berlingske.bmcdn.dk/media/cache/resolve/image_x_large/image/18/189125/10465774-bestyrelsen.jpg",
            "publication_time": "Onsdag d. 02. september 2015, kl. 11.07",
            "author": null,
            "related_links": [],
            "attachments": []
        }
    }
}