{
    "version": "1.0",
    "document": {
        "id": "https://www_berlingske_dk/virksomheder/bavarian-direktoer-millionordre-er-et-meget-staerkt-signal",
        "title": "Bavarian-direktør: Millionordre er et meget stærkt signal",
        "content": "Det danske vacccineselskab har modtaget en såkaldt bulkordre på koppevaccinen Imvamune til en værdi af 100 mio. dollar. Ordren supplerer en tilsvarende ordre sidste år til en værdi af 133 mio. dollar, således at den samlede ordretildeling på bulkvaccine nu løber op i 233 mio. dollar. Bulkvaccinen, der kommer til at ligge på lager i store plasticposer hos Bavarian Nordic, kan på et senere tidspunkt fyldes på hætteglas og kan bruges både til en frossen version, men også en frysetørret version. Og det er netop meningen, at den frysetørrede version skal erstatte den frosne version, som amerikanerne i forvejen har 20 mio. doser af på lager i USA. »Det de to ordrer gør klar til er, at man går over til den frysetørrede version, der har den fordel, at den har en længere holdbarhed og kan opbevares ved køleskabstemperatur,« siger koncernfinansdirektør Ole Larsen til Ritzau Finans.  »Vi mener, at det er et meget stærkt signal fra de amerikanske myndigheder, når de bestiller for 233 mio. dollar bulkvaccine, som man endnu ikke har en aftale om at fryse eller frysetørre endnu.« Selve den del af aftalen ventes at blive indgået i forbindelse med et stort offentligt udbud - en såkaldt RFP-kontrakt - der ventes offentliggjort senere i år vedrørende levering af frysetørret koppevaccine.  »Normalt vil der gå 12-18 måneder fra udbuddet kommer, til der indgås en aftale. Men det er også fint nok for Bavarian Nordic, for vi producerer den ene bulkordre i år, og den ordre vi netop har modtaget, producerer vi næste år. Så der er stadig et stykke tid til, at den aftale skal være på plads, så vi kan fortsætte vores indtægtsstrøm fra koppevaccinen. Den amerikanske regering ved selvfølgelig også, at vi har behov for at vedligeholde vores produktionsapparat for at kunne producere vaccinen,« siger Ole Larsen. ",
        "metadata": {
            "source": "https://www.berlingske.dk/virksomheder/bavarian-direktoer-millionordre-er-et-meget-staerkt-signal",
            "image_url": "https://berlingske.bmcdn.dk/media/cache/resolve/image_x_large/image/25/252526/13369652-bavarian.jpg",
            "publication_time": "Torsdag d. 19. maj 2016, kl. 09.18",
            "author": null,
            "related_links": [],
            "attachments": []
        }
    }
}