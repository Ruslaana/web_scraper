{
    "version": "1.0",
    "document": {
        "id": "https://www_berlingske_dk/kommentarer/advarer-mod-kinesiske-vindmoeller-i-danmark-vi-risikerer-at-blive",
        "title": "Advarer mod kinesiske vindmøller i Danmark: Vi risikerer at blive afhængige - det er en farlig vej",
        "content": "Dominobrikkerne vipper. For få år siden solgte kinesiske virksomheder stort set kun vindmøller i europæiske lande som Serbien, Rumænien og Bulgarien. Nu viser de i stigende grad interesse for vesteuropæiske vindmølleparker. Konkurrence er sundt. Det fremmer udviklingen af teknologi og sikrer konkurrencedygtige priser. Men i øjeblikket foregår konkurrencen på ulige vilkår. Europa-Kommissionen har dokumenteret, at kinesiske virksomheder modtager enorme mængder statsstøtte. Ifølge den europæiske brancheorganisation Wind Europe betyder det, at de sælger vindmøller til priser, der er30-50 procentunder markedsprisen for de europæiske. Men det her er ikke kun et spørgsmål om salg af teknologier. Det handler også om adgang til og kontrol over produktion af energi og grønne teknologier, der er vitale for, at vores samfund kan fungere i dag og i fremtiden. Vindmøller bliver styret og overvåget af forskellige digitale systemer, som registrerer, hvor meget de producerer, og om enkelte dele er ved at blive slidt. Producenten af vindmøller leverer den software til kunden sammen med møllerne og vil derfor have adgang til systemerne. I princippet kan de slukke for energiforsyningen. Vi skal være bevidste om, at det kan få konsekvenser, hvis kinesisk teknologi for alvor kommer ind i hjertet af vores kritiske infrastruktur, som vindmøller udgør. Konsekvenser for vores sikkerhed og for vores arbejdspladser. »I dag har vi ikke kinesiske vindmøller i Danmark. Men ligesom med den russiske gas kan tingene hurtigt udvikle sig. Afhængighed er en farlig vej.«Fold sammenLæs mereFoto: Henning Bagger/BAG/Ritzau Scanpix. I forbindelse meddanmarkshistoriens største havvindudbud, hvor vi skal bygge rygraden i vores fremtidige energiforsyning, bør man helt naturligt tage afsæt i den nye sikkerheds- og geopolitiske situation. Andet vil være uansvarligt. Vi skal forhindre brug af energiteknologi, der gør os sårbare over for cyberangreb og risikerer at overlade kontrollen med vores energiforsyning til fremmede magter. Derfor skal politikerne stille krav til cybersikkerhed, når vi bygger energianlæg – ligesom vi også stiller krav om, at udviklere skal påtage sig et uddannelsesansvar og tage lærlinge. Det sker heldigvis allerede i det danske havvindudbud, men på trods af det ser vi fortsat en betydelig risiko for, at udbuddet alene bliver afgjort på pris. Af samme årsag er der behov for, at vores risikovurderinger er tydelige, så vi sikrer de nødvendige nødbremser i systemet. Lige nu står Europa foran massive investeringer i vedvarende energi. I den udbygning må vi ikke gå på kompromis med vores egen teknologiudvikling, vores arbejdspladser, vores sikkerhed og vores uafhængighed. I dag har vi ikke kinesiske vindmøller i Danmark. Men ligesom med den russiske gas kan tingene hurtigt udvikle sig. Afhængighed er en farlig vej. Vælter de vippende dominobrikker, risikerer vi at skabe en afhængighed af Kina, som ikke kan rulles tilbage – og det på et tidspunkt, hvor vi er ved at vriste os fri af afhængighed af Putins gashaner. Jan Hylleberg er viceadministrerende direktør i Green Power Denmark, og Emil Drevsfeldt Nielsen er erhvervspolitisk chef i Dansk Metal ",
        "metadata": {
            "source": "https://www.berlingske.dk/kommentarer/advarer-mod-kinesiske-vindmoeller-i-danmark-vi-risikerer-at-blive",
            "image_url": "https://berlingske.bmcdn.dk/media/cache/resolve/image_x_large/image/183/1832806/24786027-vi-skal-vre-bevidste-om-at-det-kan-f-konsekven.jpg",
            "publication_time": "Mandag d. 09. september 2024, kl. 11.14",
            "author": null,
            "related_links": [],
            "attachments": []
        }
    }
}