{
    "version": "1.0",
    "document": {
        "id": "https://www_berlingske_dk/kommentatorer/augustines-lov",
        "title": "Augustines lov",
        "content": "Augustine kunne konstatere, at siden Anden Verdens krig var de kampfly, som det amerikanske forsvar købte, blevet dyrere og dyrere. Augustine vidste, hvad han talte om, for han havde både været chef for flyproducenten Lockheed Martin og arbejdet i Pentagon. Han tegnede således en kurve, der viste den ubønhørlige stigning i prisen på kampfly - fra P-51 Mustang til F-18. Det mest bemærkelsesværdige ved den kurve, som Augustine tegnede i 1984, er, at når man i dag skal plotte Lockheed Martin’s F-35 ind på kurven, så ligger den, hvor Augustine ville forvente. Problemet ligger i selve lovmæssigheden. Den konstante stigning i omkostningen per fly berøver forsvarspolitikerne muligheden for at prioritere i forsvarsbudgettet. De må enten betale regningen eller undvære fly. Som Augustine vidste, efter at have prøvet både at være køber og sælger, så betød den logik, at det amerikanske forsvar blev ved med at købe fly, men blot købte stadig færre af dem. Fly er så dyre, at de viser fænomenet tydeligt, men det gælder for mange andre krigsmaskiner. Det amerikanske forsvars indkøb af materiel er således steget med 500 procent siden 1968 - men det amerikanske forsvar køber stadig færre fly, skibe og andre krigsmaskiner for pengene.Det amerikanske forsvar kan ikke blive ved med at bruge stadig flere penge på stadig mindre. For selvom fly og skibe bliver stadig mere effektive, så kommer dagen, som Augustine påpegede, hvor der er for få krigsmaskiner til, at det giver mening. Præsident Obama har således bebudet massive forsvarsbesparelser. Der skal spares soldater i dag og materiel i morgen. Men hvad amerikanerne knapt har råd til har europæerne slet ikke råd til. Amerikanerne er store nok til både at have et luftvåben, en flåde med hangarskibe og et marinekorps. I Storbritannien eller Danmark eller andre europæiske lande, der må spare, når vi det ene fly lang tid før amerikanerne. Det betyder ikke, at europæerne ikke skal have kampfly. Det er svært at forestille sig et moderne militær uden. Men det betyder, at hverken europæiske eller amerikanske væbnede styrker længere blot kan skrive regningen og bede deres politikere betaler. For politikerne består udfordringen i at bryde med Augustines lov.",
        "metadata": {
            "source": "https://www.berlingske.dk/kommentatorer/augustines-lov",
            "image_url": "https://berlingske.bmcdn.dk/media/cache/resolve/image_x_large/image/55/557091/4707050-mikkel-vedby-rasmussen-professor-institut-for-statskundskab-ku.jpg",
            "publication_time": "Onsdag d. 11. januar 2012, kl. 22.30",
            "author": null,
            "related_links": [],
            "attachments": []
        }
    }
}