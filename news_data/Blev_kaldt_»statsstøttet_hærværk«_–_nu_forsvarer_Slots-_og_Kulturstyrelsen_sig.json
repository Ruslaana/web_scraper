{
    "version": "1.0",
    "document": {
        "id": "https://www_berlingske_dk/kultur/blev-kaldt-statsstoettet-haervaerk-nu-forsvarer-slots-og-kulturstyrelsen",
        "title": "Blev kaldt »statsstøttet hærværk« – nu forsvarer Slots- og Kulturstyrelsen sig",
        "content": "Den såkaldte brunering af rytterstatuen af Christian V på Kongens Nytorv fik nogle hårde ord med på vejen i Berlingske forleden. »Den er lortebrun, og den er grim,«sagde billedhuggeren Suste Bonnén til Berlingske, mens en ekspert i konservering af historisk metal sagde, at rytterstatuen nu ligner en chokoladefigur. Bag restaureringen af rytterstatuen står Slots- og Kulturstyrelsen, som blandt andet mener, at det var nødvendigt for at sikre langtidsholdbarheden af statuen, og at den fremstår pænere i sin nuværende, brune tilstand. Det siger Morten Stræde, der er ledende billedhugger i Slots- og Kulturstyrelsen. Berlingske talte med ham i telefonen, da han var på vej hjem fra et møde med en repræsentant for en midtjysk by, som han måske skal lave en skulptur for. »Det er jo ikke noget, vi bare gør. Den patinering, der var, var begyndt at æde for meget af bronzen. Derfor gik vi i gang med rensningen og genpatinering af skulpturen,« siger Morten Stræde.  Ifølge Morten Stræde har Slots- og Kulturstyrelsen været meget grundig i sin research og har dermed bragt skulpturen tilbage til det udtryk, den havde, da den blev genstøbt i 1940erne. Da rytterstatuen blev sat op i 1600-tallet, var den i bly og guld. Men det tunge og bløde bly gjorde, at statuen sank mere og mere sammen. Da den derfor skulle genstøbes, diskuterede myndighederne med professor Utzon-Frank, der skulle stå for genstøbningen, hvordan rytterstatuen nu skulle tage sig ud, da en forgyldning var for meget at forlange under og lige efter besættelsen. »Den brevveksling har vi læst, og myndighederne og Utzon-Frank blev enige om en brunpatinering. Det er på baggrund af den brevveksling, at vi nu har valgt den patinering, som vi har valgt,« siger Morten Stræde. Men når Utzon-Frank har valgt bronze, har han vel også vidst, at den ville blive irret med tiden?»Det er jo en diskussion, hvor meget man skal lade forfaldet herske. Og den irgrønne farveerjo et forfald. Og så var det jo ikke oprindelig meningen, at den skulle være grøn, men derimod være forgyldt. Derudover havde bilosen fremskyndet nedbrydningen meget voldsomt.« En konservator ved Nationalmuseet sagde til Berlingske, at den ville kunne holde i meget lang tid, selv uden restaurering?»Han har på sin vis ret. Men vi passer altså på den ved at tage fat, inden den skal skæres op og pilles ned for at udbedre skader.« Der lader til at være to skoler. En, som ser det smukke i forfaldet, og en, som gerne vil bringe kunsten tilbage til sin oprindelige form. Men den helt oprindelige form var jo, at statuen var forgyldt. Og det er også en forførende tanke, mener Morten Stræde. »I Dresden har man for nylig forgyldt en rytterstatue af August den Stærke, og det er jo flot. Så som billedhugger og ikke som repræsentant for staten ville jeg da enormt gerne se, at rytterstatuen på Kgs. Nytorv blev forgyldt. Men det er jo meget kostbart,« siger Morten Stræde. Ville du sætte en ny næse på Sfinksen i Egypten?»Njarh, det ved jeg nu ikke. Den er jo voldsomt medtaget af mange tusinde års forfald.« Der er altså tilsyneladende en grænse for restaureringstrangen. Men Morten Stræde er, trods kritikken, glad for diskussionen om genpatineringen af rytterstatuen på Kongens Nytorv. »Jeg synes, det er fantastisk, at en næsten 400 år gammel skulptur stadig kan rejse en debat i offentligheden. Det viser jo kunstens nærvær, og at kunsten altid er til diskussion. Det viser, at kunsten er vigtig, og det er jeg jo som nulevende kunstner utroligt glad for. Man kan også sige, at netop denne patinering har gjort, at folk nu kommer til at lægge mere mærke til statuen.«",
        "metadata": {
            "source": "https://www.berlingske.dk/kultur/blev-kaldt-statsstoettet-haervaerk-nu-forsvarer-slots-og-kulturstyrelsen",
            "image_url": "https://berlingske.bmcdn.dk/media/cache/resolve/image_x_large/image/132/1327140/23504933-rytterstatuen.jpg",
            "publication_time": "Onsdag d. 26. august 2020, kl. 14.20",
            "author": "Joachim Talbro Paulsen",
            "related_links": [],
            "attachments": []
        }
    }
}