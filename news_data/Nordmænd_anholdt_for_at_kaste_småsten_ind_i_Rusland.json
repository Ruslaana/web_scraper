{
    "version": "1.0",
    "document": {
        "id": "https://www_berlingske_dk/internationalt/nordmaend-anholdt-for-at-kaste-smaasten-ind-i-rusland",
        "title": "Nordmænd anholdt for at kaste småsten ind i Rusland",
        "content": "Der var næppe risiko for liv og lemmer, da en gruppe på fire yngre nordmænd søndag aften gav sig til at kaste med småsten over en elv i Nordnorge. Alligevel kan to af nordmændene nu se frem til en straf, efter at politiet i landets nordligste fylke, Finnmark, kom til og anholdt dem for stenkasteriet, skriver nyhedsbureauet NTB. Elven var nemlig ikke en hvilken som helst elv, men Jakobselven, der som Europas nordligste grænse adskiller Norge fra Rusland. Og selv om den russiske side af grænsen er lukket for civil trafik flere kilometer ind i landet - og dermed menneskeforladt - ser de norske myndigheder med alvor på de flyvende småsten. - Det står tydeligt på skilte, at det ikke er tilladt at gøre sådan noget, siger politiets vagthavende, Thomas Pettersen, til NTB. Han oplyser samtidig, at to af de unge mænd har erkendt at kaste sten, men at de efter eget udsagn ikke gjorde det, fordi de bærer nogen form for nag til Rusland. Tilsyneladende ville de blot kaste sten over elven, der på det smalleste sted kun er tre-fire meter bred. Alligevel kan de to unge armsvingere nu ifølge NTB se frem til hver sin bøde for brud på den norske rigsgrænselov. Forholdet går nemlig ind under lovens afsnit om \"fornærmelig adfærd ved grænsen rettet mod vedkommende nabostat eller dens myndigheder\". De to unge mænd risikerer derfor bøder på mellem 1000 og 10.000 kroner. Den norsk-russiske grænse har ligget fast ved Jakobselven siden 1826, og ifølge The Independent Barents Observer er Norge det eneste af Ruslands nabolande, som det ikke har været i krig med. /ritzau/",
        "metadata": {
            "source": "https://www.berlingske.dk/internationalt/nordmaend-anholdt-for-at-kaste-smaasten-ind-i-rusland",
            "image_url": "https://berlingske.bmcdn.dk/media/cache/resolve/image_x_large/image/2/24149/14382804-norway-russia-europe-migrants-.jpeg",
            "publication_time": "Mandag d. 15. august 2016, kl. 15.57",
            "author": null,
            "related_links": [],
            "attachments": []
        }
    }
}