{
    "version": "1.0",
    "document": {
        "id": "https://www_berlingske_dk/kommentarer/jeg-er-forfatter-og-udgiver-saa-jeg-naegtes-stoette-det-er-urimeligt",
        "title": "Jeg er forfatter og udgiver, så jeg nægtes støtte. Det er urimeligt",
        "content": "En stor gruppe af forfattere er udelukket fra at søge de såkaldte arbejdslegater for litteratur. Nemlig forfattere, der, som mig, ikke bare skriver bøger, men også som iværksættere har oprettet et forlag. Det fremgår afden vejledning, Statens Kunstfond har offentliggjort, og som efter min opfattelse er ulovlig. Kunstfonden uddeler hvert år arbejdslegater til forfattere. Pengene bevilges efter § 3 iLov om Statens Kunstfond, hvor Folketinget i stk. 2 har besluttet, at legater skal uddeles »på grundlag af en vurdering af kunstnerisk kvalitet og talent«, og man skal tilstræbe at få væsentlige genrer, former og en geografisk spredning med. Men Kunstfondens Legatudvalg for Litteratur har ikke tænkt sig at foretage en sådan vurdering, som man skal efter juraen, og som tidligere udvalg har gjort det. Heller ikke selvom min egen bog »Bare fordi at – sprog og forestillinger i udlændingedebatten« er solgt i et større oplag, end et normalt forlag ville turde trykke. Legatudvalget for Litteratur skriver frejdigt, at for at kunne søge om et arbejdslegat, skal ens bøger være »udgivet på et dansk forlag med en økonomi og en redaktion eller tilsvarende, der er uafhængig af ansøgeren«. Udvalget kasserer altså forfattere med en generel regel, man selv har opfundet. Og det må man ikke. I den juridiske teori om offentlige afgørelser taler man om skøn under regel og legalitetsprincippet som udtryk for forvaltningsretlige principper, der ikke bare kan tilsidesættes. Man må ikke sætte skønnet under en regel ved at lade en selvopfunden regel – her om forlaget bag udgivelser – overtrumfe lovens krav om at sagsbehandle individuelt ved at skønne over den enkelte ansøgers »kvalitet og talent«. Efter det andet princip, legalitetsprincippet, skal afgørelser følge loven, hvis man legalt skal bruge statens penge, og loven taler her ikke om andet end kvalitet og talent. Nu kan man indvende, at udvalget nok vil sortere forfattere med egne forlag fra, fordi de ikke har passeret et normalt forlags test af kvalitet. Men dels er en sådan fremgangsmåde ulovlig, dels overses de tekniske muligheder, der har givet en skov af småforlæggere med dristige udgivelser. Og ingen har bevist, at der ikke findes gode forfattere med egne forlag, eller at udgivelser fra store forlag på forhånd skulle være udtryk for kvalitet og talent. Ansøgningsfristen udløber 15. februar kl. 23.59, men fristen for ulovlig administrativ praksis er for længst udløbet. Det viste rigsretssagen mod Støjberg, hvor hun netop blev dømt for at have forlangt et individuelt skøn sat under en generel regel om adskillelse. Udvalget bør udskyde fristen og ændre sin praksis, så alle har lige adgang til at søge, uanset forlag. Om nødvendigt bør ministeren gribe ind. At sørge for en lovlig omgang med statens penge i råd og nævn har aldrig været en krænkelse af noget uafhængighedsprincip. I perioder har det været muligt for alle forfattere at søge, uanset forlag. Hvad siger ministeren, Ane Halsboe-Jørgensen i dag? Knud Lindholm Lau er talelærer, forfatter, rådgiver og ekstern lektor ved SDU",
        "metadata": {
            "source": "https://www.berlingske.dk/kommentarer/jeg-er-forfatter-og-udgiver-saa-jeg-naegtes-stoette-det-er-urimeligt",
            "image_url": "https://berlingske.bmcdn.dk/media/cache/resolve/image_x_large/image/151/1515301/24006867-ah.jpg",
            "publication_time": "Lørdag d. 12. februar 2022, kl. 16.00",
            "author": null,
            "related_links": [],
            "attachments": []
        }
    }
}