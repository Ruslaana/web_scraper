{
    "version": "1.0",
    "document": {
        "id": "https://www_berlingske_dk/indland/ung-kvinde-sigtes-for-farlig-brand-i-holsted",
        "title": "Ung kvinde sigtes for farlig brand i Holsted",
        "content": "En kvinde på 19 år sigtes for at ville udsætte andre for overhængende fare, da hun angiveligt kastede en molotovcocktail mod en etageejendom i Holsted i sidste uge. En dommer i Retten i Esbjerg har mandag besluttet at varetægtsfængsle kvinden i fire uger. Hun nægter sig skyldig, og hun har kæret afgørelsen til landsretten, oplyser politiet. Sigtelsen er rejst efter den alvorligste paragraf i straffeloven om brandstiftelse. Branden blev opdaget natten til torsdag i sidste uge. Politiet bekræfter, at der var »en eller flere personer« til stede i ejendommen. Men man vil ikke svare på, om den unge kvinde har tilknytning til stedet. /ritzau/  ",
        "metadata": {
            "source": "https://www.berlingske.dk/indland/ung-kvinde-sigtes-for-farlig-brand-i-holsted",
            "image_url": "https://berlingske.bmcdn.dk/media/cache/resolve/image_x_large/image/157/1574806/24158536-.jpg",
            "publication_time": "Mandag d. 25. juli 2022, kl. 14.52",
            "author": null,
            "related_links": [],
            "attachments": []
        }
    }
}