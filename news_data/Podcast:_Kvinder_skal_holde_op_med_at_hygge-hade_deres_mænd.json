{
    "version": "1.0",
    "document": {
        "id": "https://www_berlingske_dk/emma-gad/podcast-kvinder-skal-holde-op-med-at-hygge-hade-deres-maend",
        "title": "Podcast: Kvinder skal holde op med at hygge-hade deres mænd",
        "content": "»Min mand er elendig til at tømme opvaskemaskinen.«»Min mand hænger vasketøjet forkert op.« Genkender du disse sætninger? Så er du muligvis kvinde. Danske kvinder er nemlig mestre i at brokke sig over deres mænd. Mandens ugentlige tirsdagstræning eller hans manglende evne til at tørre en bordplade af bliver luftet over for veninderne. Det er der bred enighed om i Berlingskes podcast, »Emma Gad-for evigt«, der taler om god stil i 2018.  At kvinder brokker sig over deres mænd er ikke god stil. »Kvinder har en tendens til at sidde og hygge-hade. Det er som om, at de har en konkurrence om, hvem der har valgt dårligst her i livet. Det er ret mærkeligt, og når man er den, der er skilt, så har man lyst til at fortælle dem, at de er ret heldige, at de har en, de kan brokke sig over,« fortæller journalist og forfatter Maise Njor, der har lovet sig selv at droppe hygge-hadet. »Jeg havde engang en kæreste, der bad mig sige den slags til ham, før jeg sagde det til mine veninder. Det er jo helt rimeligt.«  Maise Njor suppleres af journalist Nathalie Ostrynski, der har det svært med veninders »hygge-had«: »Kan man godt tillade sig at bagtale sin elskede foran andre mennesker? Det er jo ikke store problemer som utroskab, det er bare småbrokkende bagtaleri, som man kender det fra skolegården. Og jeg synes ofte, at mine veninder har fortalt mig ting, hvor jeg bagefter har tænkt, at de burde have delt det med deres mænd i stedet for.« »Emma Gad - for Evigt« er enpodcastom dannelse lanceret i samme år som »Takt og Tone« fylder 100 år. I hver udsendelse diskuterer et udvalgt panel, hvordan vi bliver bedre til at være sammen.  Denne måneds panel bestod, udover Maise Njor, af journalist Nathalie Ostrynski og musiker og forfatter Henrik Marstal, der ikke genkendte brokkeriet fra sine mandevenner. Han citerede direkte fra Emma Gads »Takt og Tone«, da han fortalte, hvordan man bør opføre sig. »Emma Gad siger det meget godt - stærk i sagen, mild i måden. Man kan godt være rasende, men man skal gøre det på en ordentlig måde. Ofte skal man skrive breve og lægge dem ved sengen. Og så smide dem ud dagen efter,« sagde Henrik Marstal, der har læst »Takt og Tone« siden han var teenager. Her han også lært, at man skal være usnobbet og komme andre i møde. »Al virkelig god opførsel kommer indefra. Jo mere, man kræver, jo fattigere bliver man. Det er faktisk de allersidste ord i »Takt og Tone,« sluttede Henrik Marstal, der understregede, at mange moderne mennesker er i tvivl om, hvordan vi omgåes hinanden. Det er Inge Corell enig i. »Det er nok en af grundene til, at »Takt og Tone« stadig sælger. Mange mennesker er i tvivl, og så er det rart at have et sted, hvor man kan gå hen og slå op. Det bliver jo aldrig umoderne at opføre sig ordentligt,« siger Inge Corell, der også tog afstand fra hygge-hadet. . »Hvis jeg blev udsat for en veninde, der sad og bagtalte sin mand, ville jeg spørge om hun havde talt med manden om det. De store ting kan man godt have brug for at vende, men de små ting må man tage med hinanden. Der er en gammel regel, der siger, at »Hvis du ikke kan sige noget positivt til andre og kun siger negative ting, så ti stille«. Man må altid forsøge at finde det positive.« »Emma Gad - for evigt« kan findes her på Berlingske.dk, samt ved at downloadeRadio24syvs appog hvor man ellers finder sine podcasts. Programmets vært er Sarah Iben Almbjerg, mens panelets faste deltagere erJakob Steen Olsen,Nathalie OstrynskiogMaise Njorfra Berlingskes AOK-Redaktion.",
        "metadata": {
            "source": "https://www.berlingske.dk/emma-gad/podcast-kvinder-skal-holde-op-med-at-hygge-hade-deres-maend",
            "image_url": "https://berlingske.bmcdn.dk/media/cache/resolve/image_x_large_vertical/image/109/1093602/22500183-.jpg",
            "publication_time": "Lørdag d. 08. december 2018, kl. 10.00",
            "author": "Sarah Iben Almbjerg",
            "related_links": [],
            "attachments": []
        }
    }
}