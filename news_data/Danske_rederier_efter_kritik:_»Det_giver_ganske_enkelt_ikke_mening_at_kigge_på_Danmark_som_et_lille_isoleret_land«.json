{
    "version": "1.0",
    "document": {
        "id": "https://www_berlingske_dk/kommentarer/danske-rederier-efter-kritik-det-giver-ganske-enkelt-ikke-mening-at",
        "title": "Danske rederier efter kritik: »Det giver ganske enkelt ikke mening at kigge på Danmark som et lille isoleret land«",
        "content": "Danmark er en stolt søfartsnation. Det har vi været siden drivkraften på handelsskibene var sejl, og det er vi stadig den dag i dag. Vi er verdens femtestørste søfartsnation, når vi måler på den samlede fragtkapacitet, som danske rederier i dag opererer. Og kigger vi på, hvor mange skibe, som har dansk flag i hækken, er flåden vokset støt de sidste ti år ogligger på ca. 730 skibe. En af grundene, til at Danmark har fastholdt positionen som globalt førende søfartsnation, er netop de særlige skatteforhold for danske søfolk på danskflagede skibe. Set i rederisammenhæng er det dog ikke en særlig ordning, for alle globale konkurrenter har tilsvarende ordninger – heriblandt flertallet af EU-lande. På den måde er DIS-ordningen adgangsbilletten til global søfart. Det giver fra tid til anden anledning til debat om, hvorvidt ordningen er rimelig.Senest har tre skribenter i en kronik i Berlingskeforsøgt at efterlade et indtryk af, at man med ordningen snyder samfundet for en masse penge. Påstanden er meget langt fra sandheden og bekræfter et behov for at rydde op i myter til fordel for fakta. Dansk Internationalt Skibsregister (DIS) blev oprettet i 1988 med baggrund i rederiernes internationale konkurrencesituation. Formålet var at imødegå en stigende udflagning af skibe. Lige siden har der gennem skiftende regeringer været bred politisk opbakning til at bevare så stor en del af handelsflåden under dansk flag som muligt, både af hensyn til beskæftigelsen og eksporten. Og hensynet har ikke været isoleret til de søfarende, men har også været til de ansatte på rederikontorene og hele den maritime klynge. Det Blå Danmarkdækker både over rederier og de mange tilknyttede erhverv. Rederier og de maritime erhverv går hånd i hånd og har gjort det, siden der skulle sys sejl til handelsskibene. Rederierne er Danmarks største eksporterhverv med en rekordhøj eksport på over 207 mia. kroner i 2019. Den eksport gavner det danske samfund. Samtidig frygter jeg for, hvad der ville ske med hele den maritime klynge og alle de tilknyttede arbejdspladser, hvis vi med en alternativ historieskrivning ikke havde DIS-ordningen, og danske rederier blev fristet til at rykke aktiviteterne ud af landet. At sløjfe DIS for danske søfolk vil være forbundet med en kæmpe risiko for hele Det Blå Danmark.  Den samlede danske handelsflåde under DIS-ordningen er en skøn blanding af forskellige rederier med meget forskellige fartøjer. Danske rederier løser flere opgaver, som bidrager til den grønne omstilling, og det kan kun lade sig gøre, fordi Danmark har en konkurrencedygtig DIS-ordning. Konkurrencen om de ansatte er hård. Tag rederiet Esvagt i Esbjerg som eksempel. De står foran at skulle bidrage til udbygningen af Danmarks havvindmølleparker og har udfordringer med at få den nødvendige danske arbejdskraft. CEO for Esvagt, Peter Lytzen, sagdei et interview med Berlingske for få uger siden: »Allerede i dag kan vi jo ikke få de danske søfolk, som vi har behov for i Esvagt.« Uden en DIS-ordning var Esvagt flyttet til et naboland med en tilsvarende ordning for længst. Og så er vi tilbage ved den maritime klynge og de mange job, som er tilknyttet et rederi som Esvagt. Jeg er overbevist om, at det danske samfund har mest gavn af, at Esvagt bliver på Esbjerg Havn. Realiteten er, at DIS har medvirket til at sikre danske rederiers konkurrenceevne og fastholdt mange andre aktiviteter i land.Af de søfarende på dansk flag er 44 procent danske. På offshore-skibe er hele 61 procent danskere. Vi ville aldrig kunne rekruttere de danske søfolk, som det kræver at drive alle skibene. Det giver ganske enkelt ikke mening at kigge på Danmark som et lille isoleret land, når vi konkurrerer med rederier over hele kloden. Den internationale skatteordning er afgørende for, at rederierne fortsat kan have aktivitet ud af Danmark. Danske rederier har kontorer over hele verden. Det giver god mening, at man også er til steder der, hvor man driver sin forretning, og hvor de globale talenter er. Men hovedkontorerne ligger i Danmark og udgør et omdrejningspunkt for den stærke, danske maritime klynge. De er med til at drive den grønne omstilling og klimapartnerskabet med regeringen. Det er senest kommet konkret til udtryk med Mærsk McKinney Møller Center for Zero Carbon Shipping. Set i det lys mener vi, at der er god grund til at udbringe et »Hurra for DIS« med ønske om et fortsat langt og samfundsbidragende liv. Jacob Meldgaard er formand for Danske Rederier og adm. direktør i TORM",
        "metadata": {
            "source": "https://www.berlingske.dk/kommentarer/danske-rederier-efter-kritik-det-giver-ganske-enkelt-ikke-mening-at",
            "image_url": "https://berlingske.bmcdn.dk/media/cache/resolve/image_x_large/image/131/1314373/23472106-venezuela-oilshipping.jpg",
            "publication_time": "Lørdag d. 18. juli 2020, kl. 16.45",
            "author": null,
            "related_links": [],
            "attachments": []
        }
    }
}