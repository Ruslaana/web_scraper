{
    "version": "1.0",
    "document": {
        "id": "https://www_berlingske_dk/internationalt/svensk-storbrand-kan-braende-helt-til-foraaret",
        "title": "Svensk storbrand kan brænde helt til foråret",
        "content": "SVERIGE: Det kan tage flere måneder at få slukket den storbrand, der raser i Västmanland i Sverige. Det vurderer brandingeniør ved det svenske brandvæsen Bo Andersson ifølge Aftonbladet. Hvis vinteren bliver mild, så kan branden nemlig blusse op igen til foråret, når gløder har ligget og ulmet i tørvemoser under et eventuelt snedække, lyder det fra brandingeniøren.  »Det er et kæmpearbejde at finde de underjordiske brandfælder,« siger han og fortsætter: »Det lyder usandsynligt, men risikoen er der. Hvis man ser på en typisk bygning, så kan gløder blive inde i en væg i måneder. Det eneste, der kræves, er en vis mængde oxygen«. Derfor er brandslukningsarbejdet helt afhængigt af vejret, og der er ikke mindst brug for et kraftigt regnvejr på mellem 50 og 70 millimeter regn for at slukke branden - på overfladen. Derefter skal man ifølge Bo Andersson stadig afdække de dybereliggende brande, grave ned i jorden og overrisle med vand i dybderne.  »Nogle steder må man grave op, især ved rødder og stubbe, for at nedkøle. Det er et stort arbejde, der vil tage lang tid. Der er tale om et enormt område, der strækker sig flere mil i forskellige retninger,« siger brandingeniøren. De svenske myndigheder valgte fredag at fjerne nogle af de afspærringer, der blev sat op, i frygt for at branden ville fortsætte med at sprede sig. Derefter fik en række evakuerede beboere lov til at vende hjem igen.  Men lørdag oplyste redningsberedskabet så, at vinden havde fået branden til at blusse op igen, og at de hjemvendte muligvis vil blive evakueret igen. Mere end 200 brandmænd forsøger at dæmme op for ilden, der hærger på et område på cirka 19.000 hektar. Skovbranden er blevet kaldt den største skovbrand i moderne tid, og den har kostet en mand livet og pådraget en anden alvorlige skader.",
        "metadata": {
            "source": "https://www.berlingske.dk/internationalt/svensk-storbrand-kan-braende-helt-til-foraaret",
            "image_url": "https://berlingske.bmcdn.dk/media/cache/resolve/image_x_large/image/82/822996/7558819-wildfire-sweden.jpg",
            "publication_time": "Lørdag d. 09. august 2014, kl. 14.34",
            "author": null,
            "related_links": [],
            "attachments": []
        }
    }
}