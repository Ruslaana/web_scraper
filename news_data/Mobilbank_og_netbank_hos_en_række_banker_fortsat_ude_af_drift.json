{
    "version": "1.0",
    "document": {
        "id": "https://www_berlingske_dk/danmark/mobilbank-og-netbank-hos-en-raekke-banker-fortsat-ude-af-drift",
        "title": "Mobilbank og netbank hos en række banker fortsat ude af drift",
        "content": "Virksomheden BEC, der er it-leverandør til finanssektoren, er søndag ramt af et nedbrud. Kommunikationsdirektør i BEC, Jens Møller Nielsen, oplyser søndag klokken 14.30 til Ritzau, at problemet fortsat ikke er løst. Omkring 25 danske pengeinstitutter heriblandt banker som Nykredit, Spar Nord og Arbejdernes Landsbank er derfor fortsat ramt af problemer. Kunder kan ikke tilgå mobilbank og netbank. Også bankernes pengeautomater er ude af drift. Visse betalingskort og MobilePay-overførsler vil også være ramt af fejlen. BEC tør endnu ikke sætte en tidshorisont på, i forhold til hvornår virksomheden regner med at have lokaliseret og løst problemet. Fejlen opstod efter en planlagt genstart af centrale systemer natten til søndag, oplyser Jens Møller Nielsen. Udenlandske banker med danske afdelinger som Swedbank, Citi og BNP Paribas er også kunder hos BEC. /ritzau/ ",
        "metadata": {
            "source": "https://www.berlingske.dk/danmark/mobilbank-og-netbank-hos-en-raekke-banker-fortsat-ude-af-drift",
            "image_url": "https://berlingske.bmcdn.dk/media/cache/resolve/image_x_large_vertical/image/158/1585469/24185544-spar-nord-bank-i-aalborg---202.jpeg",
            "publication_time": "Søndag d. 28. august 2022, kl. 10.29",
            "author": null,
            "related_links": [],
            "attachments": []
        }
    }
}