{
    "version": "1.0",
    "document": {
        "id": "https://www_berlingske_dk/kultur/adrian-hughes-oensker-bjarne-corydon-held-og-lykke-med-at-faa-styr-paa-dr",
        "title": "Adrian Hughes ønsker Bjarne Corydon held og lykke med at få styr på DR: »Der går tre høvdinge for hver indianer«",
        "content": "Han er kendt som en hård intern kritiker af den arbejdsplads, hvor han har været en markant profil i snart 30 år. Og da Berlingske ringer til ham, kan han da heller ikke lade være med at sende en kindhest til Danmarks Radio, når han skal sammenfatte, hvad han synes om Bjarne Corydon som ny DR-generaldirektør: »Der er vanvittigt mange lag i DR. Hvis nogen skulle kunne rydde op i det, så burde det være en mand, der har været direktør for McKinsey i to år. Så må vi bare håbe på, at Corydon ikke behøver at bruge penge på at hyre eksterne konsulenter til det.« DRs uigennemskuelige ledelses- og beslutningslag kræver en ordentlig oprydning, mener Adrian Hughes, der er kendt som en markant vært for en lang række DR-programmer om kunst, sprog og historie. Hughes håber, at Corydon er mand for den opgave, og at han bliver en mere fremtrædende chef for det store mediehus. Det har manglet de sidste 15 år, mener han. Det er mest af alt ledelsesvældet i DR, den er gal med, mener Hughes, og det skal gentænkes: »Jeg vil bestemt håbe, at det er noget, han vil tage sig af. I øjeblikket er mit gæt, at der går tre høvdinge for hver indianer. Det mener jeg selvfølgelig er forkert,« siger Adrian Hughes og uddyber: »I øjeblikket skal man henvende sig til et kæmpemæssigt konglomerat af råd, nævn, styrelser og udvalg, som jeg vil ønske enhver held og lykke med at få overblik over.« Bjarne Corydon, tidligere socialdemokratisk finansminister, nuværende administrerende direktør og chefredaktør på Børsen. Corydon har tidligere også haft toppost i McKinsey og i DONG Energy.Fold sammenLæs mereFoto: Thomas Lekfeldt. Han mener, at Bjarne Corydon er et godt valg og tror, at den tidligere socialdemokratiske finansminister og nuværende ansvarshavende chefredaktør for Børsen kommer med en profil, der vil aftvinge respekt i den store DR-organisation: »Jeg opfatter Corydon som en, der kan de fleste af de ting, som vi kræver og ønsker os af en ny generaldirektør. Jeg tror ikke, at der er nogen underdirektører i DR, der vil sætte spørgsmålstegn ved hans autoritet.« Noget andet, der venter Bjarne Corydon, er ifølge Adrian Hughes den måde, programmer bliver udvalgt på i DR: »Jeg tror, der venter ham en omkalfatring af DRs indkøbsmodel. Altså den måde Danmarks Radio beslutter sig for, hvilke programmer de skal sende, er jeg ret overbevist om skal laves om.« Hvad med den troværdighedskrise, som flere mener, at DR står over for efter »Grønlands hvide guld«? Har du forventninger til, at Corydon kan håndtere den? »Jeg er simpelthen uenig med dem, der mener, at Danmarks Radio har en troværdighedskrise på grund af »Grønlands hvide guld«, siger han og tilføjer: »Jeg mener jo også, at det var en voldsom fejl at afpublicere den dokumentar.« Hvad med den efterfølgende kritik om, at Maria Rørby Rønn var for langsom til at melde sig på banen oven på al kontroversen? »Meldte hun sig banen?«, lyder det fra Adrian Hughes, som tilføjer: »Hvis hun meldte sig på banen under den kontrovers, har det været i de mest overordnede termer muligt,« siger han: »Jeg mener grundlæggende set, at der kun er to ting at gøre i en shitstorm. Enten må man sige, at det her er en beslutning, som vi står ved. Ellers må man lægge sig fladt ned. Maria Rørbye Rønn gjorde ingen af de ting. Og jeg meget sikker på, at Bjarne Corydon vil være en betydeligt tydeligere kommunikerende generaldirektør.«",
        "metadata": {
            "source": "https://www.berlingske.dk/kultur/adrian-hughes-oensker-bjarne-corydon-held-og-lykke-med-at-faa-styr-paa-dr",
            "image_url": "https://berlingske.bmcdn.dk/media/cache/resolve/image_x_large/image/191/1915850/24940007-adrian-lloyd-hughes-er-journalist-og-har-vret-vr.jpg",
            "publication_time": "Mandag d. 28. april 2025, kl. 17.14",
            "author": "Ines Kajkus",
            "related_links": [],
            "attachments": []
        }
    }
}