{
    "version": "1.0",
    "document": {
        "id": "https://www_berlingske_dk/analyse-og-perspektiv/vanopslagh-har-taget-det-blaa-lederskab-paa-sig-formulerer",
        "title": "Vanopslagh har taget det blå lederskab på sig: Formulerer et solidt alternativ",
        "content": "Det er svært at få opmærksomhed og trænge gennem lydmuren, når der er krig i Europa, og Donald Trump truer. Men Alex Vanopslagh gør, hvad han kan. I skyggen af måneders store internationale begivenheder har han og Liberal Alliance opbygget et ægte og meget klassisk blåt alternativ til den siddende midterregering – der er både ideologi og varer på hylderne. Det kom stærkt til udtryk i LA-formandens tale til sit partis landsmøde i Vejle. Om det er en vinderstrategi, kan man sagtens tvivle på, danske vælgere er generelt ikke til liberale reformer. Men ingen kan længere være i tvivl om, at Alex Vanopslagh har taget det blå lederskab på sig. Selvom han af taktiske grunde ikke har meldt sig som officiel statsministerkandidat, så er det ham, der har stafetten, ham, der rager op i blå blok og med sit parti har formuleret det mest helstøbte alternativ til Mette Frederiksens regering. Det er ikke Mona Juul (K), ikke Inger Støjberg og slet ikke Morten Messerschmidt (DF). Socialdemokratiet har længe haft Liberal Alliance som sin vigtigste modstander og sætter jævnligt ind med hårde angreb, både personligt og mod LAs politik. Det er ikke nogen dårlig position at have for LAs leder at være prygelknabe for Mette Frederiksen og hendes partifæller. Partiformand Alex Vanopslagh nævnte sin stressygdom i talen i Vejle og sagde, at han er kommet stærkere ud af den.Fold sammenLæs mereFoto: Claus Fisker/Ritzau Scanpix. Vanopslagh sagde i talen, at LA »bare er et lille parti mod Socialdemokratiets troldehære«. De modangreb, LA har bygget op, virker gennemarbejdede og er blevet formuleret i god tid før en valgkamp. LA har ingen interesse i at så tvivl om regeringens udenrigspolitiske linje eller planerne for oprustning af Forsvaret. For nylig tilsluttede partiet sig den kvindelige værnepligt for at fjerne enhver tvivl. Til gengæld angriber LA-formanden stilen og den frygtsomme tone, kriseretorikken. Han mener, at Socialdemokratiet har »en strategi om at tale til danskernes frygt«. »Hvis vi vælger at give efter for frygten, så vil frygten langsomt æde vores sjæl, den dræber vores stolthed, den vil få os til at krybe og være passive. Jeg ved ikke, om det er derfor, at det altid er, når danskerne er mest bange, at Socialdemokratiet stiger i meningsmålingerne,« sagde Alex Vanopslagh i sin tale.¨ Det næste angrebspunkt, Vanopslagh formulerede over for Socialdemokratiet, handlede om økonomi. Hvor skal pengene til den enorme oprustning og andet presserende komme fra? Liberal Alliance har pillet de mest upopulære elementer ud af sin økonomiske politik – ikke mindst en 10 procents grønthøsterbesparelse i det offentlige – men tegner fortsat en tydeligt borgerlig profil. Lavere skatter, halvering af dagpengene, væk med Arne-pension og besparelser på DR og det offentlige bureaukrati. Det vil kunne samle masser af borgerlige vælgere, men næppe trække vælgere over midten. Til gengæld er udfordringen af SVM-regeringens økonomiske kurs meget klar og ideologisk. Socialdemokraterne har kaldt LAs plan for en »Rolex-reform«, hvilket Vanopslagh svarede på i sin tale. Han henviste til beskyldninger om rødvinsreform og om, at overklassen og dem i Gentofte får mest ud af skattelettelser. »Det er en blindgyde. Det må slutte nu. Man kan jo ikke bygge et samfund på misundelse,« sagde han. Så er fronterne trukket op i den mest afgørende politiske strid i næste valgkamp. Det sidste og måske mest effektive angrebspunkt, Liberal Alliance har på Socialdemokratiet, handler om bureaukrati og regler. Det er svært at trænge gennem lydmuren af store internationale begivenheder, men i Vejle lyttede de til formanden.Fold sammenLæs mereFoto: Claus Fisker/Ritzau Scanpix. Mette Frederiksen har i flere år haft det som en mærkesag at skære ned på de »kolde hænder«, frisætte og reformere det offentlige for at slippe af med mængden af regler, kontrol og give ansvaret tilbage til de ansatte i velfærdens frontlinje. Bestræbelser, der ikke er slået igennem i antallet at administratorer i det offentlige. Tværtimod rundede man for nylig 100.000. Over 17.000 er ifølge Vanopslagh kommet til i Mette Frederiksens tid som statsminister. »Statsministeren taler ofte om regelforenkling, frisættelse og mindre bureaukrati. Men det går bare den modsatte vej, « sagde Vanopslagh og gentog partiets forslag om færre ministre, en oprydningsgeneral og nedbringelse af antallet af administrative stillinger til niveauet fra før, Mette Frederiksen kom til magten. Fordelen for Vanopslagh er, at der her tydeligvis er et blødt punkt hos Socialdemokratiet. Ulempen er, at politiske ledere i fire årtier har talt om færre regler og mindre bureaukrati, mens det kun er vokset. Hvorfor skal vi nu stole på Vanopslagh? Selvom det var en alvorlig tale i en alvorlig tid, så var der også plads til humor. Vanopslaghs karakteristik af SVM-regeringen havde et vist bid, der fik salen til at grine. Han forestillede sig en regering med Mette Frederiksens beslutsomhed, Lars Løkkes karisma og Troels Lund Poulsens saglighed. »Sikke en regering,« sagde Alex Vanopslagh og fortsatte: »I stedet har vi fået en regering, som har Mette Frederiksens saglighed, Lars Løkkes beslutsomhed og Troels Lund Poulsens karisma.«",
        "metadata": {
            "source": "https://www.berlingske.dk/analyse-og-perspektiv/vanopslagh-har-taget-det-blaa-lederskab-paa-sig-formulerer",
            "image_url": null,
            "publication_time": "Lørdag d. 29. marts 2025, kl. 15.22",
            "author": "Bent Winther",
            "related_links": [],
            "attachments": []
        }
    }
}