{
    "version": "1.0",
    "document": {
        "id": "https://www_berlingske_dk/virksomheder/ny-politianmeldelse-mod-teleselskab",
        "title": "Ny politianmeldelse mod teleselskab",
        "content": "Endnu et teleselskab er blevet meldt til politiet for mangelfulde og vildledende prisoplysninger. Forbrugerombudsmand Henrik Øe har meldt Tellio for på sit netsted ikke at have oplyst de lovpligtige mindstepriser. Det skete tidligere i år. Ifølge markedsføringsloven skal mindsteprisen i forbindelse med et abonnement oplyses, hvis der er en bindingsperiode eller oprettelsesomkostninger knyttet til abonnementet. Derudover havde Tellio flere stedet oplyst, at oprettelsen var gratis. I virkeligheden skulle forbrugeren betale en række startomkostninger til blandt andet leje af en telefonomformer samt fragt. Det betragtes som vildledende. Tellio, som indgår i Telio-koncernen, har flere end 150.000 kunder i Skandinavien. Tellio har siden 2003 udbudt bredbåndstelefoni. Stort set alle større teleselskaber og internetudbydere i Danmark har gennem det seneste halve år betalt sammenlagt over en halv million kroner i bøde for forkert eller direkte vildledende markedsføring, efter at forbrugerombudsmanden er skredet ind.",
        "metadata": {
            "source": "https://www.berlingske.dk/virksomheder/ny-politianmeldelse-mod-teleselskab",
            "image_url": "https://berlingske.bmcdn.dk/media/cache/resolve/image_x_large/image/20/202133/3040674-pix-tellio.jpg",
            "publication_time": "Torsdag d. 09. september 2010, kl. 09.07",
            "author": "Thomas Breinstrup",
            "related_links": [],
            "attachments": []
        }
    }
}