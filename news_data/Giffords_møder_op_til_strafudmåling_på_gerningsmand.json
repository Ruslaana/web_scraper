{
    "version": "1.0",
    "document": {
        "id": "https://www_berlingske_dk/internationalt/giffords-moeder-op-til-strafudmaaling-paa-gerningsmand",
        "title": "Giffords møder op til strafudmåling på gerningsmand",
        "content": "Den amerikanske ekspolitiker Gabrielle Giffords, der mirakuløst overlevede et attentatforsøg foran et supermarked i Tucson, Arizona, til et politisk arrangement i januar 2011, er nu klar til at møde op i retten til strafudmålingen til den mand, der skød vildt for sig og dræbte seks personer og sårede 13. Det skriver CNN på baggrund af oplysninger fra kilder tæt på Gabrielle Giffords.  Strafudmålingen til gerningsmanden,Jared Lee Loughner, der har erklæret sig skyldig i attentatforsøget på den dengang 41-årige demokrat, sker torsdag (amerikansk tid, red.), hvor statens anklagere har krævet fængsel på livstid uden mulighed for prøveløsladelse, oplyser CNN. Trak sig fra politik Gabrielle Giffords blev under skudepisoden skudt i hovedet og lå længe i koma, men overlevede mirakuløst. Et års tid efter skudepisoden valgte hun at trække sig fra sin plads i kongressen for at fokusere på sin genoptræning.  Siden har hun genvundet evnen til at tale og gå, og i september i år talte hun ved demokraternes konvent i North Carolina. Nu har hun sammen med sin mand, astronaut Mark Kelly, planer om at møde op i retten for første gang i retssagen mod manden, der skød hende. Det oplyser kilder tæt på familien Giffords ifølge CNN, der samtidig meddeler, at Mark Kelly forventes at udtale sig på vegne af familien.  Skudepisoden fandt sted 8. januar 2011, hvor gerningsmanden skød omkring sig ved et politisk møde i Tuscon. I august erklærede han sig skyldig i 19 anklager og undgik som et led heri ifølge CNN risiko for dødsstraf. ",
        "metadata": {
            "source": "https://www.berlingske.dk/internationalt/giffords-moeder-op-til-strafudmaaling-paa-gerningsmand",
            "image_url": "https://berlingske.bmcdn.dk/media/cache/resolve/image_x_large/image/44/446101/5796562-us-salute-to-freedom-files.jpg",
            "publication_time": "Torsdag d. 08. november 2012, kl. 16.13",
            "author": null,
            "related_links": [],
            "attachments": []
        }
    }
}