{
    "version": "1.0",
    "document": {
        "id": "https://www_berlingske_dk/kultur/at-lave-film-om-kunst-er-en-vanskelig-manoevre",
        "title": "At lave film om kunst er en vanskelig manøvre",
        "content": "Forleden skrev undertegnede i sin anmeldelse af DRs dramaserie »Arvingerne«, at serien aldrig rigtigt havde taget kunsten seriøst som emne. Men at det måske også havde været for meget at gabe over, i forhold til den fjerdedel af landets befolkning, man som minimum prøver at fange ind i seriens univers. Ved nærmere eftertanke kan jeg nu heller ikke rigtigt se, hvorfor det principielt er umuligt at nå et stort publikum med en historie om kunst. Store kuraterede udstillinger med avantgardekunst trækker jævnligt et stort publikum på Arken, Aros og Louisiana. At lave film om kunst er dog bestemt en vanskelig manøvre, hvilket først og fremmest hænger sammen med, at kunsten normalt står stille på et galleri eller et museum, mens film er et medie, der udstrækker sig i tid. Skulle filmen mødes med billedkunsten på dens helt egne præmisser, ville resultatet med andre ord blive noget i stil med Andy Warhols 1964-film »Empire«, der viser skyskraberen Empire State Building i otte timer. Ingen menes at have set den fra start til slut. Selvfølgelig er eksemplet noget pjat. Når man laver film, skal de fungere som film, uanset om de handler om billedkunst, litteratur eller musik, men fire forskellige film ved den igangværende filmfestival i Berlin viser, hvor svært det er at få kunsten til at stige på film, uden samtidig at forråde dens indhold. Selvom talrige instruktører, fra Martin Scorsese til Steven Spielberg, stemningsmæssigt eller i deres billedkompositioner, har været inspireret af malerkunsten, er den hyppigste løsning for en filminstruktør, der gerne vil beskæftige sig med emnet, for eksempel at fokusere på kunstneren, der jo bevæger sig i modsætning til selve kunstværket, der bare sidder på sin flade i et galleri.  Festivalens åbningsfilm, »Django«, der fortæller om en kortvarig periode i den berømte fransk-belgiske jazzguitarist Django Reinhardts liv, tager på sin vis hans kunst - den sigøjnerinspirerede swing - alvorligt.Der er masser af drama i filmen, idet den tager sit udgangspunkt i Den Anden Verdenskrig, da guitaristen kommer under pres fra den tyske besættelsesmagt i Frankrig, der ønsker at han skal optræde for nazitoppen i Tyskland. Men filmen rummer også tre forskellige scener, hvor hans kompositioner bliver spillet fra start til slut af et glimrende swingorkester med skuespiller Reda Kateb som den lynende guitarist i førersædet. Dem vil man ikke have undværet et minut af, men til slut forråder filmen ham alligevel. Reinhardts musik bliver nemlig flettet ind i et latterligt plot, hvor guitaristen skal tiltrække sig nogle vagtposters opmærksomhed ved sit intense guitarspil, så medlemmer af La Resistance kan slippe uset gennem fjendens linjer. I sidste ende glemmer man filmen, men husker de fejende flotte guitarsoloer, der inspirerede tusinder af musikere, helt op Jimi Hendrix, der kaldte sit orkester »Band of Gypsies« til ære for legenden. Der har været massevis af biografiske spillefilm om malerkunstens store genier, men det er få af dem, der formår at formidle indholdet af den kunst de har skabt. Dramatisk set er det ganske enkelt en gordisk knude at få en handling ud af en kunstnerisk proces, der jo i hvert fald udadtil er ret udramatisk. Sjældne eksempler på film, der fungerer både dramatisk og som kunstformidling er »Basquait« (1996), som var maleren Julian Schnabels film om sin afdøde newyorker-kollega Jean-Michel Basquiat, og Mike Leighs »Mr. Turner«, der nærmest vækker Turners værker til live som bagtæpper for handlingen. I Berlinalens hovedprogram kunne man i år se filmen »Final Portrait«, hvori den angiveligt autentiske historie om maleren Alberto Giacometti blev foldet lidet troværdigt ud med en kronisk vredladen og malerplettet Geoffrey Rush i hovedrollen.Filmen rummer næsten samtlige klichéer om den store alkoholiserede kunstner, der er i demonstrativ opposition til borgerligheden (han siger vist ovenikøbet »fuck jeres borgerlighed« i en scene). Han kæderyger og bander og er kun elskværdig overfor sin »muse«, den prostituerede model Caroline, der med sit løse hår og sandaler selv synes at være vandret lige ud af en 50er-roman om frigjorte bohèmer med bongotrommer.  Filmen koncentrerer sig om færdiggørelsen af et enkelt portræt, en pinagtigt langtrukken proces for offeret, den amerikanske kunstkritiker James Lord, da maleren havde for vane at overmale sit færdige maleri, så snart han fandt, at det er gået i en forkerte retning. I teorien kunne det have givet et indblik i malerens proces, og en indsigt får man også foræret, nemlig at et maleri ikke nødvendigvis rummer et naturligt slutpunkt. Skabelsesprocessen kan i princippet forlænges i det uendelige, og det er netop, hvad filmen forsøger at gøre, med en kedsommeligt repetitiv handling til følge. Og det kan nok så mange heroiske drukture ikke rette op på. Når kunstnergerningen som emne stritter imod dramatiseringen, kan det synes mere oplagt at gå dokumentarisk til værks.På Berlinalen var der store forventninger til Andres Viels dokumentarfilm om Joseph Beuys (1921-1986), Tysklands store kunstneriske rebel, der i sin levetid stod i løbende opposition til både de politiske og de kunstakademiske institutioner.Beuys’ radikale ideer om at gøre alle mennesker til kunstnere, vakte kolossal opmærksomhed i medierne, samtidig med at hans skulpturer af honning, fedt og sæbe hyppigt blev latterliggjort. Filmen bygger på 300 timers videooptagelser fra happenings og TV-konfrontationer og lykkes med at sammenflette kunstnerens komplekse persona med hans store produktion. Desuden berøres Beuys tid som Luftwaffe-pilot, ligesom den tiårige depression, der fulgte efter krigen, er med. Indslag fra TV-reportager i 60erne og 70erne afslører, hvor langt foran sin samtid kunstneren befandt sig. TV-interviewerne rynker demonstrativt panderne og forstår ikke en brik på seernes vegne. På et tidspunkt kigger Beuys lige i kameraet og henvender sig direkte til os –»Ja, der sidder I så, I anonyme tilskuere« – så man føler en lille smule skyld over sin passivitet.  På sin vis er filmen om Beuys en slags falliterklæring over for hans vision om at forene alle slags mennesker omkring en fælles kunst, da filmen domineres af Beuys’ større-end-livet-personlighed. Beuys største ambition var at udvide menneskers definitioner af kunsten og føre den sammen med sociologi og politik, men filmen synes at indsnævre sit fokus til personen. Måske er det bare sådan, filmmediet er. Et sjældent eksempel på, at en film godt kan blive ét med sit kunstneriske emne, er den fransk-senegaliske Alain Gomis’ film »Felicité«, der i et antal dage følger en fattig værtshus-sangerinde i sin kamp for at skaffe penge til en operation, der kan redde hendes søns ben, som er blevet knust i en motorcykelulykke. Denne handling holder sammen på filmen, men den store oplevelse er de talrige musikscener, hvor Felicité optræder med sit band af barmusikere. De leverer en hypnotisk, skurrende elektrisk musik, der både trækker barens berusede kamphaner og filmens publikum ind til et sted, hvor tiden synes kværnet i stå.  Musikken er ikke påklistret, men er den egentlige historie, der spejler det pulserende slumkvarter, hvori baren ligger. Den er en flugt for kunderne, der selv pisker den højere op med deres dans, en levevej for musikerne og en åndelig og håndgribelig frelse for sangerinden, der kæmper mod umenneskelige odds. Som en fortælling om kunst er det først og fremmest en film, der stoler på sit emnes styrke og lader den tale for sig selv, og det er meget mere end man kan sige om mange Hollywood-film, der forsøger det samme. Berlinalen varer til den 19. februar, hvor festivalens Guldbjørn for bedste film bliver uddelt.",
        "metadata": {
            "source": "https://www.berlingske.dk/kultur/at-lave-film-om-kunst-er-en-vanskelig-manoevre",
            "image_url": "https://berlingske.bmcdn.dk/media/cache/resolve/image_x_large/image/6/61990/16361052-giacometti.jpg",
            "publication_time": "Onsdag d. 15. februar 2017, kl. 18.48",
            "author": null,
            "related_links": [],
            "attachments": []
        }
    }
}