{
    "version": "1.0",
    "document": {
        "id": "https://www_berlingske_dk/business/faglige-organisationer-til-dsb-personale-stop-arbejdsnedlaeggelser",
        "title": "Faglige organisationer til DSB-personale: Stop arbejdsnedlæggelser",
        "content": "Flere faglige organisationer, der har medlemmer blandt DSBs klargøringspersonale, opfordrer til, at der bliver sat en stopper for de arbejdsnedlæggelser, som skaber forsinkelser. »Dansk Jernbaneforbund tager skarpt afstand fra overenskomststridige arbejdsnedlæggelser, og vi opfordrer kraftigt alle medlemmer til straks at normalisere arbejdet,« siger forbundsformand Preben S. Pedersen i en skriftlig kommentar. Landet har været ramt af togaflysninger og -forsinkelser mandag, og det vil vare døgnet ud, har DSB tidligere oplyst. DSB forklarer forsinkelserne med arbejdsnedlæggelserne hos klargøringspersonalet. Det er uvist, hvor længe arbejdsnedlæggelserne varer. Fællestillidsmand hos DSB Dan Kirchhoff har tidligere ifølge TV 2 Øst forklaret, at medarbejderne mener, at der er lagt op til utilstrækkelige lønforhøjelser i lønforhandlinger. Han afviser til sn.dk at sige noget om, hvor længe arbejdsnedlæggelsen ventes at vare. »Nej, det kan jeg ikke. De er gale, folkene, de venter på, at der kommer en reaktion fra DSBs ledelse,« siger Dan Kirchhoff til mediet. Dansk El-Forbund, der i lighed med Dansk Jernbaneforbund har medlemmer blandt klargøringspersonalet, ønsker også, at der bliver sat en stopper for arbejdsnedlæggelsen. »Det her er en overenskomststridig arbejdsnedlæggelse, og de skal genoptage arbejdet. Og så må vi se frem til, at de kommer i gang igen med de lokale forhandlinger,« siger kommunikationschef hos Dansk El-Forbund Peter Koch Palshøj. DSBs kommunikationschef, Niels-Otto Fisker, siger, at han forventer, at medarbejderne vil vende tilbage til arbejdet. »Det er jo sådan, at vi tror på den danske model og gennem forhandlinger skal nå løsninger på uenigheder og ikke arbejdsnedlæggelser,« siger han. Der har i Arbejdsretten mandag været et møde mellem parterne. Dansk Metal har også medlemmer blandt klargøringspersonalet, men ønsker ikke at udtale sig, da det er en verserende sag. /ritzau/",
        "metadata": {
            "source": "https://www.berlingske.dk/business/faglige-organisationer-til-dsb-personale-stop-arbejdsnedlaeggelser",
            "image_url": "https://berlingske.bmcdn.dk/media/cache/resolve/image_x_large/image/168/1685920/24453603-dsb-forsinkelser---20230612165.jpeg",
            "publication_time": "Mandag d. 12. juni 2023, kl. 17.22",
            "author": null,
            "related_links": [],
            "attachments": []
        }
    }
}