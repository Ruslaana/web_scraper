{
    "version": "1.0",
    "document": {
        "id": "https://www_berlingske_dk/samfund/jeanett-rask-fundet-druknet-i-polen",
        "title": "Jeanett Rask fundet druknet i Polen",
        "content": "For næsten et halvt år siden forsvandt Jeanett Rask sporløst. I et halvt år har hendes mand, Lars Thomas, og parrets to teenagedrenge ikke anet, hvad der var sket, efter at Jeanett Rask forlod lejligheden på Nørrebro for at gå nogle ærinder. Men nu er et halvt års uvidenhed slut. Jeanett Rask er fundet druknet. Hendes lig er skyllet op på kysten i Polen. Hun er drevet hele vejen fra Danmark, efter at hun tilsyneladende er faldet i Københavns Havn, skriver bt.dk. - Det er rigtigt. Hun er fundet, siger Lars Thomas, som for et par uger siden fik beskeden om, at hans kone var fundet.  - Jeg ved egentlig ikke rigtigt, hvad jeg skal sige. Et eller andet sted, så vidste vi jo godt, at der var sket noget i den retning. I løbet af det sidste halve år har vi jo også fået vores hverdag til at hænge sammen igen, siger han til bt.dk. Nu kan Lars Thomas og hans to drenge endeligt sørge over deres kone og mor. Men midt i sorgen, er der også en befriende lettelse. - Det er en lettelse. Min yngste dreng på 13 år sagde også til mig »Nu bliver det lettere, far«, forklarer Lars Thomas.",
        "metadata": {
            "source": "https://www.berlingske.dk/samfund/jeanett-rask-fundet-druknet-i-polen",
            "image_url": "https://berlingske.bmcdn.dk/media/cache/resolve/image_x_large_vertical/image/64/641829/4919136-jeanett-rask.jpg",
            "publication_time": "Torsdag d. 02. august 2012, kl. 12.15",
            "author": null,
            "related_links": [],
            "attachments": []
        }
    }
}