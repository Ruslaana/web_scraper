{
    "version": "1.0",
    "document": {
        "id": "https://www_berlingske_dk/danmark/fra-filmsuperhelt-til-virkelighedsskurk-0",
        "title": "Fra filmsuperhelt til virkelighedsskurk",
        "content": "Sideløbende med at Ezra Miller er steget til tops i Hollywood de seneste år, har det mentale helbred taget sig et dyk. Karrieren hænger derfor i en tynd tråd kort inden skuespillerens 30-års fødselsdag den 30. september. Ezra Miller er født som dreng, men identificerer sig som nonbinær og bruger derfor de personlige pronominer »de/deres« i stedet for »ham/hans«. Skuespilleren er født i New Jersey og overvandt som barn talevanskeligheder ved at lære at synge opera. Den unge Miller droppede ud af skolen som 16-årig for at bruge al sin tid på skuespil. I 2011 fik Ezra Miller sit store gennembrud i rollen som psykopatisk skoleskyder i filmen »We Need to Talk About Kevin« og medvirkede siden i »The Perks of Being a Wallflower« med Harry Potter-stjernen Emma Watson. Derudover tæller cv&apos;et »The Stanford Prison Experiment«, »Fantastiske Skabninger« og rollen som superhelten Flash i DC-filmene »Batman v Superman«, »Suicide Squad« og »Justice League«. Sidstnævnte karakter blev så populær, at den har fået sin egen film med Ezra Miller i hovedrollen. Filmen »The Flash« er blevet indspillet med en planlagt premiere næste år. Skuespilleren er tidligere blevet hyldet for at turde være anderledes, sær og excentrisk. Men de seneste år har Ezra Miller været involveret i en række uheldige episoder på grænsen til det bizarre. I 2020 tog Miller kvælertag på en nærgående kvindelig fan, og i foråret blev skuespilleren anholdt for forskellige forseelser. Først for at komme i fysisk håndgemæng med nogle gæster på en bar og så for at have brudt ind i et pars soveværelse, truet dem og stjålet en pung og et pas. En måned senere kastede Ezra Miller med en stol i et privat hjem. Stolen ramte en kvinde i hovedet. Og i juni søgte to forskellige forældrepar om et polititilhold mod skuespilleren på vegne af deres børn. Senest er Ezra Miller blevet sigtet for at stjæle alkohol fra et privat hjem. Skandalerne har fået produktionsselskabet Warner Bros. Discovery til at overveje, om det skal stoppe samarbejdet med skuespilleren. Men med en fortsat planlagt premiere af »The Flash« den 23. juni næste år får Ezra Miller tilsyneladende en sidste chance. I et interview med The Hollywood Reporter i august fortalte skuespilleren da også om »komplekse mentale sundhedsproblemer« og om en »påbegyndt behandling«. Ezra Miller kom samtidig med en undskyldning: »Jeg vil undskylde over for alle, som jeg har skræmt og bekymret med min tidligere opførsel. Jeg er stålsat på at gøre det nødvendige arbejde for at komme tilbage til en sund, sikker og produktiv fase af mit liv.« /ritzau/ ",
        "metadata": {
            "source": "https://www.berlingske.dk/danmark/fra-filmsuperhelt-til-virkelighedsskurk-0",
            "image_url": "https://berlingske.bmcdn.dk/media/cache/resolve/image_x_large_vertical/image/159/1598324/24219353-us-entertainment-time-100-next.jpeg",
            "publication_time": "Fredag d. 30. september 2022, kl. 07.01",
            "author": null,
            "related_links": [],
            "attachments": []
        }
    }
}