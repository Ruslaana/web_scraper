{
    "version": "1.0",
    "document": {
        "id": "https://www_berlingske_dk/karriere/naar-chefen-selv-tager-imod-sygemeldingen-falder-fravaeret",
        "title": "Når chefen selv tager imod sygemeldingen falder fraværet",
        "content": "Selv om det kan virke angstprovokerende på nogle at skulle melde sig syg direkte til chefen, er det en effektiv metode. Fraværsdagene bliver nemlig færre, hvis virksomheder og det offentlige vælger den løsning frem for sygemeldinger på mail eller telefonsvarer. Det skriverPolitiken. Baggrunden er en undersøgelse blandt 2.000 private virksomheder, som Danmarks Statistik har lavet for blandt andet Copenhagen Business School (CBS). Og Ifølge Niels Westergård-Nielsen, der er professor på netop CBS, viser tallene fra den endnu ikke offentliggjorte rapport, at der er en direkte sammenhæng mellem, hvordan sygdom bliver indberettet på arbejdspladsen og omfanget af fraværet.  »Der er et mindre sygefravær dér, hvor man melder sig syg til nærmeste chef. Man er tvunget til opmærksomhed, og ledelsen tager sig af situationen«, siger han til Politiken. Professoren understreger, at sygefravær har en stor betydning for virksomheder og regioners driftsøkonomi. Tal fra 2008 fra Beskæftigelsesministeriet anslår, at 150.000 danskere melder sig syge hver dag. Det koster samfundet 37 milliarder kroner på årsbasis. Dertil kan man lægge udgifter i sundhedssektoren og værdien af det arbejde, som ikke laves, fordi medarbejderen er syg. En rundspørge blandt landets fem regioner viser, at Syddanmark, Midtjylland og Nordjylland alle bruger en sygefraværspolitik, hvor de i alt 68.000 medarbejdere bliver kontaktet på første sygedag.  Hammel Neurocenter i Midtjylland er et af de steder, der de seneste fem år har arbejdet intensivt med at nedbringe sygefraværet. Her er statistikkerne på både korttids-og langtidsfravær nedadgående for de 600 medarbejdere, der er i kontakt med deres nærmeste leder på deres første fraværsdag. Det fortæller ledende ergoterapeut på Hammel Neurocenter, Helle Dybkjær. Hvis en medarbejder melder sig syg, kontakter hun vedkommende inden klokken 10.00 - uanset om det gælder kortvarig sygdom, stresslignende symptomer eller noget helt tredje. Formålet er at få medarbejderen hjulpet tilbage i arbejde, forklarer Helle Dybkjær til Politiken. ",
        "metadata": {
            "source": "https://www.berlingske.dk/karriere/naar-chefen-selv-tager-imod-sygemeldingen-falder-fravaeret",
            "image_url": "https://berlingske.bmcdn.dk/media/cache/resolve/image_x_large/image/32/320770/7768409-syg.jpg",
            "publication_time": "Mandag d. 13. oktober 2014, kl. 06.29",
            "author": null,
            "related_links": [],
            "attachments": []
        }
    }
}