{
    "version": "1.0",
    "document": {
        "id": "https://www_berlingske_dk/virksomheder/windows-8-klarer-sig-daarligere-end-vista",
        "title": "Windows 8 klarer sig dårligere end Vista",
        "content": "Nye data viser, at Windows 8 klarer sig dårligere end Vista gjorde i sin tid, hvad markedsandele angår, skriver amerikanske Computerworld. Tal fra Net Applications viser, at Windows 8 og Windows 8.1 i juli måned sammenlagt havde en markedsudbredelse på 12,5 pct. på alle desktop- og notebook-maskiner og en markedsandel på 13,6 pct. af alle pc’ere med Windows. Det er et - omend mindre - fald fra juni på seks hundrededele procentpoint. Måneden før var faldet på en tiendedel procentpoint. Faldet i juli måned betyder, at udbredelsen af Windows 8 er mindre, end det var tilfældet med Windows Vista på tilsvarende tidspunkt i dette styresystems livscyklus. Her havde Windows Vista således en markedsandel på 14,3 pct. af alle Windows-pc’ere mod Windows 8’s 13,6 pct. Amerikanske Computerworld bemærker, at det er mest retvisende at sammenligne udbredelsen på Windows-maskiner alene, da dette tager højde for, at Windows tidligere havde en anelse større udbredelse på det samlede pc-marked. Computerworld påpeger desuden, at det er bemærkelsesværdigt, at Windows 8 ser ud til at have en mindre markedsandel end Windows Vista på et sammenligneligt tidspunkt, da Vista er er kendt som en af Microsofts største fiaskoer inden for styresystemer. Mens Windows 8 tabte markedsandele i juli, så har Windows 7 hentet syv tiendedele procentpoint og havde i slutningen af måneden en markedsandel på 51,2 pct. Det var således femte måned i streg, at operativsystemet fra 2009 øgede sin markedsandel. Den udvikling er ifølge Computerworld ikke kommet på på analytikere, da virksomheder har udskiftet pc'ere med det pensionerede Windows XP med maskiner med Windows 7.",
        "metadata": {
            "source": "https://www.berlingske.dk/virksomheder/windows-8-klarer-sig-daarligere-end-vista",
            "image_url": "https://berlingske.bmcdn.dk/media/cache/resolve/image_x_large/image/26/268762/7548621-file-india-economy-microsoft-job-cuts.jpg",
            "publication_time": "Tirsdag d. 05. august 2014, kl. 08.28",
            "author": null,
            "related_links": [],
            "attachments": []
        }
    }
}