{
    "version": "1.0",
    "document": {
        "id": "https://www_berlingske_dk/virksomheder/de-dansede-for-shakira-og-jennifer-lopez-saa-blev-alt-taget-fra-dem",
        "title": "De dansede for Shakira og Jennifer Lopez. Så blev alt taget fra dem: Nu er de førende på TikTok",
        "content": "100 millioner par øjne var rettet mod de to dansere, hvor adrenalinen pumpede i takt med musikken. Med selvsikre trin dansede Michel Sian og Nicky Andersen side om side med verdensstjernerne Jennifer Lopez og Shakira, mens fyrværkeri skød op omkring dem tilSuper Bowl 2020. Michel Sian og Nicky Andersen var de første danske, mandlige dansere til Super Bowl. De var på toppen af deres karriere, da de stod midt i stjernestøvet med Jennifer Lopez og Shakira. Men kort tid efter ramte coronakrisen. Med aflyste verdensturneer, et samfund under nedlukning og uden penge på lommen startede Michel Sian og Nicky Andersen et TikTok-bureau. Ideen om et TikTok-bureau virkede genial for de to dansere, der også arbejdede som koreografer. De havde en masse følgere på TikTok, og de havde set, hvor stort TikTok var i USA, så mon ikke det også ville blive det i Danmark? Ideen blev dog mødt med modstand. »Mange af vores kollegaer i dansebranchen så faktisk ned på os. Det var set som en danseapp for nybegyndere. Mange sagde, at vi havde solgt vores sjæl,« siger Nicky Andersen, ceo i Micky Creatives. Men i dag står de to koreografer med Micky Creatives. Det førende TikTok-bureau i Danmark med 120 såkaldtecontent creators– influencere, der producerer underholdning rettet mod en bestemt målgruppe online – tilknyttet. Og med en lovende cocktail med to professionelle dansere, 120 content creators og en app med brugere i milliardtal på verdensplan burde det kun kunne gå én vej for virksomheden. Men nu advarer flere mod en af ingredienserne i cocktailen: TikTok, der længe har væretcentrum for kontroverserpå grund af selskabets forbindelser til det kinesiske styre. Flere opfordrer nu til at slette eller gøreapp'en forbudt. Med den opfordring kan Michel Sian og Nicky Andersen komme til at stå overfor en ny, uoverskuelig krise. For uden TikTok vil hele fundamentet for Micky Creatives forsvinde. Berlingske møder Nicky Andersen og Michel Sian på settet til TV 2 Echo-prisen, hvor de to har koreograferet showet.Fold sammenLæs mereFoto: Søren Bidstrup. Da de 15 minutters optræden til Super Bowl 2020 med Jennifer Lopez og Shakira var gået, kunne de to dansere ånde lettet op. Flere måneders træning havde nu forløst sig, og de havde nået en milepæl i deres karriere. »Det var helt ubeskriveligt. Det var først, da jeg kom af scenen, at jeg kunne mærke, at det var det vildeste nogensinde,« siger Michel Sian, der er kreativ direktør i bureauet. Efterfølgende havde de begge store planer. Nicky Andersen skulle koreografere en Netflix-film, og Michel Sian var allerede rejst på en ny verdensturné med afdøde Whitney Houston, deroptrådte som hologram. Men 14 dage senereramte coronakrisen Danmark. Den amerikanske drøm med verdensturné og Netflix-film var slut, og de to danskere rejste hjem til Danmark i marts 2020. »Det var sygt deprimerende. Vores karrierer var på toppen, og alt stoppede fra den ene dag til den næste,« siger Michel Sian og kigger over på Nicky Andersen. »Man har kæmpet i 20 år. Man har fået nej på nej. Jeg fik intet job i seks måneder i USA, og nu kørte det. Pludselig blev det hele taget fra en, og hvad skulle man så lave nu?« siger Nicky Andersen. Det spørgsmål skulle vise sig at blive afgørende for de to. For at få tiden til at gå, begyndte begge dansere dagligt at lave TikToks. Helt op til seks om dagen, da de var under nedlukning. Og de mange timer foran app'en tændte en idé. »Når man er på røven, skal man finde en nødløsning. Vi kunne se, at der ikke ville komme nogen turneer eller liveoptrædener foreløbig. Vi havde fået en masse følgere på TikTok, så vi begyndte at tænke, om vi kunne skubbe musikbranchen over på TikTok,« siger Nicky Andersen. De kontaktede en masse bureauer og begyndte at lave dansekampagner for danske musikere som Maximillian, Faustix og Xander. Kampagnerne gik viralt, og sangene kom i top-5 i Danmark. Alt ved hjælp af TikTok. De to koreografer opdagede hurtigt, at der var et hul i markedet. »Vi tænkte, at det her kunne blive stort, men hvordan rammer vi de store kunder, så det ikke bare bliver danserne eller koreograferne, men faktisk bliver alt mellem himmel og jord?« siger Nicky Andersen. De hev Morten Munksgaard ind. Han er iværksætter og har tidligere stiftet flere virksomheder. Han skulle skaffe kunder, som ikke kun var danserelateret eller inden for musikbranchen. Noget, der skulle vise sig at være nemmere sagt end gjort. »Det var hårdt i starten. Vi ringede og blev afvist. Sendte en mail og blev afvist. Vi fik et møde, men blev afvist. Vi lavede meget udførlige kampagner til virksomhederne, men alle sagde til os, at de ikke skulle på TikTok,« siger Morten Munksgaard, der er marketingchef i virksomheden. I fire måneder fik de afslag på afslag, hvor ordene lød, at det »bare var en danse-app«. Men i december 2020 landede de deres første store kampagne for banken Lunar.  Herfra voksede virksomheden lige så stille, og de fik flere og flere influencere tilknyttet virksomheden. I sommeren 2022 fik TikTok for alvor vokseværk i Danmark. I skrivende stund er der 1,4 millioner brugere i Danmark. Og i 2022 var 41 procent i alderen 15-29 år ugentligt på TikTok. I 2019 var det tre procent. En udvikling, som de tre stiftere også kunne mærke på deres virksomhed. »Alle de kunder, som vi kontaktede og blev afvist af i 2020, er kommet tilbage til os. Nu var de klar til TikTok og havde indset, at man ikke kunne se bort fra TikTok,« siger Michel Sian. I dag er Micky Creatives blevet det førende TikTok-bureau i Danmark med 120 content-creators tilknyttet og en portefølje på over 350 kunder. Bureauet kan blandt andet skrive Lurpak, Coca-Cola, Ford og LEGO på kundelisten. Den højest betalende kunde, som de har haft, lagde 350.000 kroner for en kampagne. For blot to år siden lavede de kampagner for 200 kroner. Bureauet havde en bruttoomsætning på 1,6 millioner kroner i 2021. Regnskabet for 2022 er ikke kommet ud, men de oplyser til Berlingske, at bruttoomsætningen ligger på 2,8 millioner kroner. Historien om TikTok har længe været ved at blive omskrevet. Appen er blevet kaldt»digital crack cocaine«for unge, beskyldt for atcensurere indhold, der er kritisk overfor Kina, ogindsamlestore mængder data om brugerne. TikTok, som er ejet af det kinesiske selskab ByteDance, er nu mistænkt for atvideregive oplysninger og datatil styret i Beijing. I februar frarådedeCenter for Cybersikkerhedbrugen på offentlige arbejdstelefoner. Det har fåetFolketingetogDansk Erhvervtil at fraråde deres medlemmer at bruge TikTok-app'en. Flere universiteter og kommuner har fulgt trop og forbudt deres ansatte at have TikTok installeret på arbejdstelefoner. Debatten har også gjort indtryk på de tre stiftere bag Micky Creatives. Men de lægger vægt på, at det er en anbefaling til offentlige myndigheder og ikke til almindelige danskere. Dog er det ikke uden bekymring for virksomheden. Den store debat om TikTok og ByteDance har gjort indtryk på de tre stiftere bag virksomheden, da det kan fjerne hele grundlaget for deres forretning.Fold sammenLæs mereFoto: Søren Bidstrup. »Vi har snakket om, hvorvidt det kan påvirke os. Det er hele vores forretning, kan man sige. Det er det, som vi er eksperter på, og vi elsker den kreative frihed, som vi har på den platform. Det vil skabe et kæmpe hul, hvis TikTok bliver forbudt,« siger Nicky Andersen. Er I ikke med til at promovere en app, der potentielt kan være farlig? »Det synes jeg ikke. Vi presser jo ikke nogen til at være på app'en, men vi er ogsåbiased, når det kommer til TikTok. Det er ikke nogen hemmelighed, at vi elsker TikTok. Derfor forsøger vi at sætte os meget grundigt ind i det,« siger Morten Munksgaard. De tre mænd fortæller, at de ikke støtter overvågning og misbrug af data, men de mener, at TikTok er blevet en lus i et storpolitisk spil. Havde app'en været amerikansk ejet, var debatten ifølge dem ikke blevet lige så stor. »Men vi holder selvfølgelig øje, og hvis der kommer nogle helt konkrete beviser om, at ByteDance videregiver informationer eller overvåger brugerne. Så skal vi selvfølgelig ikke støtte op om det,« siger Nicky Andersen. På trods af den voldsomme kritik af TikTok har de ikke kunnet mærke det på deres forretning, fortæller Morten Munksgaard. De tror stadig, at TikTok er vejen frem. Specielt, når de ser den eksponentielle stigning i efterspørgslen og priserne for en kampagne. Er I slet ikke bekymrede for fremtiden for Micky Creatives? »Nej, vi tror ikke, at TikTok bliver forbudt. Der er jo flere milliarder, som bruger appen, så hvis den bliver forbudt, så bliver der helt sikkert lavet en app, som er tilsvarende,« siger Nicky Andersen. Derfor har de ikke taget stilling til, hvilke andre platforme de kunne gå over på i tilfælde af, at TikTok lukker. Men de tre stiftere fortæller, at de er omstillingsparate og sørger for at have gang i andre projekter. Desuden har de startet Millennium Creatives, der er et amerikansk agentur og placeret i Los Angeles. Selvom danseskoene for nu er lagt på hylden, og TikTok muligvis kan forsvinde fra den ene dag til den næste, så skal de nok »finde en måde at overleve på«, fortæller Morten Munksgaard. »Det er ikke app'en, som folk booker os for, men vores ekspertise. Folk køber ind på vores kreativitet og viden. TikTok har bare været midlet, der har ført os frem.« Derfor er de tre klar til at hoppe videre med de 120 influencere i hånden, hvis en lukning af TikTok skulle ske. »Vi finder et nyt medie, lærer det at kende, og så kører vi videre,« griner Michel Sian. Nicky Andersen og Michel Sian har danset, siden de var helt små. I sin tid var Michel Sian danselærer for Nicky Andersen.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/virksomheder/de-dansede-for-shakira-og-jennifer-lopez-saa-blev-alt-taget-fra-dem",
            "image_url": "https://berlingske.bmcdn.dk/media/cache/resolve/image_x_large/image/166/1667432/24403912-.jpg",
            "publication_time": "Søndag d. 07. maj 2023, kl. 19.55",
            "author": "Lisa Maria Bilgrav",
            "related_links": [],
            "attachments": []
        }
    }
}