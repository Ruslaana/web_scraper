{
    "version": "1.0",
    "document": {
        "id": "https://www_berlingske_dk/musikanmeldelser/danske-rap-legender-udgiver-ny-single-for-foerste-gang-i-19-aar",
        "title": "Danske rap-legender udgiver ny single for første gang i 19 år",
        "content": "I 1996 opnåede Østkyst Hustlers' album 'Fuld af løgn' syvdobbelt platin. Sidste gang, den danske rapgruppe udgav en ny single, var i 1998. Seneste album stammer fra 'Get a Life Selv' fra 2003. Det har dog ikke holdt dem fra at holde koncerter rundt i landet. Men nu er der godt nyt til de mange fans, som elsker gruppen, der har udgivet hits som 'Hustlerstil' og 'Han får for lidt'. Det fremgår nemlig af Østkyst Hustlers Facebook-side, at de fredag 20. oktober udkommer med en ny single.  »På fredag udkommer vores første single i næsten tyve år. Til alle jer, der har bedt om nyt materiale, kan vi kun sige én ting: Nu er I fandeme selv ude om det. Dem, der var hurtige nok til at få billetter til Amager Bio, kan høre sangen live. I andre må nøjes med jeres favoritstreamintjeneste fra på fredag af,« skriver de på det sociale medie.  TV 2har talt med Nikolaj Peyk fra Østkyst Hustlers, der kan fortælle, at der kommer endnu en ny single 27. oktober. Begge bliver del af et album, som bliver udgivet i 2018. Gruppen har på trods af manglen på ny musik spillet op til 50 koncerter for nostalgiske danskere. Ifølge Nikolaj Peyk er det en naturlig udvikling, at de nu laver ny musik. Det har gruppens fans nemlig efterspurgt.  De har endnu ikke sat et decideret tal på, hvornår deres nye singler er en succes, men han siger dog dette om spørgsmålet: »Pladeindustrien er jo blevet en helt anden. I dag streamer alle musikken, så hvornår vi er en succes, det ved jeg ikke. Vi skal nok ikke konkurrere med Rasmus Seebach, men bare folk synger med på vores nye sange, så er vi glade,« lyder det fra Nikolaj Peyk til TV 2. Det er pladeselskabet Mermaid Records, som udgiver de to singler og det nye album. ",
        "metadata": {
            "source": "https://www.berlingske.dk/musikanmeldelser/danske-rap-legender-udgiver-ny-single-for-foerste-gang-i-19-aar",
            "image_url": "https://berlingske.bmcdn.dk/media/cache/resolve/image_x_large/image/8/84573/18799963-1.jpg",
            "publication_time": "Lørdag d. 14. oktober 2017, kl. 07.15",
            "author": "Bo Poulsen",
            "related_links": [],
            "attachments": []
        }
    }
}