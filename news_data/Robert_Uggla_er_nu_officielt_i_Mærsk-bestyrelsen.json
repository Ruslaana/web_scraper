{
    "version": "1.0",
    "document": {
        "id": "https://www_berlingske_dk/virksomheder/robert-uggla-er-nu-officielt-i-maersk-bestyrelsen",
        "title": "Robert Uggla er nu officielt i Mærsk-bestyrelsen",
        "content": "Sammen med Robert Uggla er også den tidligere Goldman Sachs-vicedirektør, Dorothee Blessing, og Danfoss-direktør Niels B. Christiansen valg ind i A.P. Møller - Mærsks bestyrelse. Desuden sætter to medarbejdere, Renata Frolova og Palle Vestergaard Rasmussen, sig ved bestyrelsesbordet. De er alle valgt ind ved den lyseblå koncerns generalforsamling i Bella Center mandag.  De fem afløser Leise Mærsk Mc-Kinney Møller, ældste datter til Mærsk Mc-Kinney Møller, samt de hidtidige bestyrelsesmedlemmer Jan Tøpholm, Lars Pallesen, John Axel Poulsen og Erik Rasmussen. - Det er en stor udskiftning, men det skal ses i lyset af, at der ikke var nogen udskiftning sidste år. Med ændringen har vi ønsket at øge internationaliseringen af bestyrelsen - og en foryngelse, siger formand Michael Pram Rasmussen ved generalforsamlingen. 36-årige Robert Uggla er i dag chef for en af Mærsk-koncernens shippingselskaber, bjærgnings- og slæbebådeforretningen Svitzer. Han kom ind i Mærsk-gruppen for 10 år siden og har blandt andet været chef for Maersk Line i Dubai samt for tankskibsrederiet Broström fra 2009 til 2012.  - Han her en god og bred indsigt i gruppens forretning, især inden for shipping. Han har ledelseserfaring fra en række positioner, bemærker Michael Pram Rasmussen, og tilføjer: - Desuden er der tale om et generationsskifte i den stiftende families engagement i bestyrelsen, nævner formanden. Formanden selv, samt den anden næstformand Niels Jacobsen og Arne Karlsson, Robert Routs, Jan Leschly og Sir John Bond, blev alle genvalgt til Mærsk-bestyrelsen. ",
        "metadata": {
            "source": "https://www.berlingske.dk/virksomheder/robert-uggla-er-nu-officielt-i-maersk-bestyrelsen",
            "image_url": "https://berlingske.bmcdn.dk/media/cache/resolve/image_x_large/image/17/171936/7272545-robert-uggla.jpg",
            "publication_time": "Mandag d. 31. marts 2014, kl. 12.57",
            "author": null,
            "related_links": [],
            "attachments": []
        }
    }
}