{
    "version": "1.0",
    "document": {
        "id": "https://www_berlingske_dk/kommentatorer/brevkassen-boer-vores-barn-vide-at-jeg-ikke-er-biologisk-far",
        "title": "Brevkassen: Bør vores barn vide, at jeg ikke er biologisk far?",
        "content": "Kære brevkasse For mere end 50 år siden mødte jeg min kone en uges tid før, jeg skulle afrejse til et job i udlandet. Vi blev enige om, at jeg skulle tage af sted, også fordi jobbet økonomisk kunne sikre os en bedre fremtid. Jeg var væk i over et år med kun en enkelt ferie, hvor vi på en ferierejse fik bekræftet, at det måtte blive os to. Da jeg flyttede hjem, gik der mindre end en måned, før min kone fortalte mig, at vi ventede vort første barn. Det var gået lidt hurtigt, mente vi begge. Havde det været i dag med fri abort, så havde resultatet nok været givet, men tiden gik – og vi giftede os fire måneder senere, hvad vi aldrig har fortrudt. Vi har haft et utroligt spændende liv; altid arbejdet sammen i vore virksomheder og været på utallige spændende rejser og ikke mindst fået to dejlige børn yderligere. Gennem alle årene er jeg af og til i mine tanker vendt tilbage til muligheden for, at vores første barn ikke var mit, også fordi min kone havde fortalt mig, at hun en weekend, mens jeg var i udlandet havde haft en affære med en udlænding, som hun aldrig senere har haft kontakt til eller bevaret navn og adresse på. Først en dag i 2017, hvor vi hyggede os med et glas rødvin, og den gode fortrolighed derfor var endnu bedre, fandt jeg det naturligt at spørge min kone, om det ældste barn var mit. Sådan set var det ikke en overraskelse, at det ikke var tilfældet, men alligevel fik jeg samme dag hjerteproblemer. Det klarer medicineringen dog nu. Nu kommer spørgsmålet. Bør vort ældste barn vide, at jeg ikke er dets far? Som den eneste af vore børn har vort ældste barn børn, og det vil sikkert ramme frygteligt hårdt, hvis sandheden kommer frem. Den usikre far Kære usikre far Dit brev rørte mig meget. Dels din beskrivelse af jeres gode og tætte forhold og succesfulde familieliv, og dels, at du har opretholdt dit hengivenhed over for din kone og jeres familie trods den tanke, der har boet i dig alle de år. Det vidner om din karakter som mand og som menneske. Hver tiende barn har en anden far end de tror, harforskere sjusset sigfrem til. På samfundsplan er dette således en relativt almindelig og ordinær problemstilling. På individplan er det imidlertid alt andet end ordinært. Det kan være en revolution i den individuelle selvforståelse og sætte spor i de relationer, der udfolder sig mellem familiens medlemmer. Og det er jo det, der belaster dit hjerte. Din frygt for, at dit forhold til dit ældste barn vil lide overlast, og din frygt for, hvordan den samlede familie vil absorbere, at din kone og delvist dig selv har båret på den hemmelighed så længe. I min erfaring er frygten for at miste den nære forbindelse til børn, små som store, noget, der i størst udstrækning regulerer adfærd og bestemmer valg i en mands liv. Jeg sværger som regel til sandheden. Mit motto er: Sandheden skader aldrig en retfærdig sag. Men i dette tilfælde er svaret på dit spørgsmål ikke helt så enkelt. Hvis jeres ældste barn ikke ligner de andre, kan det være, at tanken har indfundet sig i barnet selv. I det tilfælde er det bedst, at I sammen taler med barnet, og fortæller barnet sandheden. Når man selv har fået børn, vokser forståelsen for ens egne forældre og deres valg. Sammen kan I tage stilling til, om andre skal indvies også. I disse tider vil de også kunne støde på overraskelser på dna-hjemmesider, og det kan være fornuftigt at foregribe sådanne. Hvis jeres børn imidlertid enten er tre alen ud af et stykke, eller hver især er helt forskellige, kan det være, at de skal have lov til at leve videre uden bevidstheden om, at den ene biologisk kun er »halv«. Det synes jeg, du skal diskutere med din kone, og I skal tage højde for dynamikken i den voksne børneflok. Og husk: Dit ældste barn er dit. Den voksen, der samler et barn op, passer det, vasker det, forsørger det, elsker det, er dets forælder, arvematerialet er i den forbindelse ligegyldigt. Kh. AS Kære usikre far Tak for dit brev. Først må jeg have noget på det rene: Den afslappede måde, du omtaler din hustrus valg på. Hvorfor skal du alene stå med denne bekymring? Det var jo, egentlig, ikke din skyld. Har din hustru også moralske kvababbelser? Det bør hun have. At hun ikke selv – også af hensyn til sit eget barn – har fundet det presserende at dele med alle jer, det berører, har jeg svært ved at forstå. Nu vil jeg meget nødig så splid mellem ægtefolk, og hvis du har været vred, men er kommet dig over det, så fred være med det. Men det skurrer i mine ører, at du lader til at være den, der står med alle følelserne her. Det virker ubalanceret. Så til dit spørgsmål. Da det er af eksistentiel karakter, må vi konsultere den bedste til den slags. I »Brødrene Karamazov« lader Dostojevskij den kloge Fader Zosima sige dette til en mand, som også befinder sig i en slags skæbnestund: »Alt forgår, kun sandheden består. Dine børn vil, når de vokser op, forstå ædelheden i din beslutning.« Det gælder de store handlinger, det gælder de små – og det gælder dem, der kan gøre ondt. Jeg synes ikke, at du har meget at bebrejde dig selv, men efterhånden som tiden går, kan der vokse en tidsel frem. Den er der jo egentlig allerede, i dit sind. For løgn, usandhed og hemmelighedskræmmeri skaber afstand mellem os. Små afstande kan forsure over tid og blive til noget endnu værre, og fordi de er i det skjulte, kan de lave en masse ballade. Relationer, der brygger på tillid og kærlighed, har ikke godt af den slags. Sandheden er derudover vores alles. Vi har alle »aktier« i den, fordi vi lever i den samme virkelighed, og vi har derfor også alle på en måde ret til den. Vil jeres barn ikke – på trods af smerten, det vil forvolde – foretrække at kende sandheden? Den gode nyhed er, at dit barn stadig er dit. Måske ikke biologisk, men skabt i din ånd. Vi er ikke kun kød og blod, vi er også ånd, og dit barn har din ånd. Alle de dejlige stunder, alle de problemer, I har overvundet, alt det liv, I har vævet ind i hinanden. Det forsvinder aldrig. Det er dém, I er for hinanden. Hvis du har mod på det, synes jeg, at du – med din hustru – skal sige det. Jeg ønsker jer alle det bedste. Eva ",
        "metadata": {
            "source": "https://www.berlingske.dk/kommentatorer/brevkassen-boer-vores-barn-vide-at-jeg-ikke-er-biologisk-far",
            "image_url": "https://berlingske.bmcdn.dk/media/cache/resolve/image_x_large/image/185/1851877/24822021-portrtter-til-debatredaktionens-brevkasse-af-eva.jpg",
            "publication_time": "Onsdag d. 13. november 2024, kl. 19.37",
            "author": "Anne Sofie Allarp",
            "related_links": [],
            "attachments": []
        }
    }
}