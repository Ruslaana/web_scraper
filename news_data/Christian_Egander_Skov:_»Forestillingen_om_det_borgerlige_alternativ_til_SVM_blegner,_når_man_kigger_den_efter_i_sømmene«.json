{
    "version": "1.0",
    "document": {
        "id": "https://www_berlingske_dk/kommentatorer/christian-egander-skov-forestillingen-om-det-borgerlige-alternativ",
        "title": "Christian Egander Skov: »Forestillingen om det borgerlige alternativ til SVM blegner, når man kigger den efter i sømmene«",
        "content": "Dansk politik er klemt i den store politik. Det er næsten, som om den er forsvundet. I hvert fald for alle os, der ikke direkte befinder os i den. Og det, der gælder for dansk politik i det hele taget, gælder for borgerlig politik i særdeleshed. Vi ved, at de borgerlige er der, og de har også forsøgt at manifestere et alternativt til en SVM-regering, der efterhånden ikke selv virker som et alternativ til noget som helst, men det er, som om det ikke rigtig slår til. Det er måske ikke just borgerlig krise – et begreb så træt, at ikke engang jeg har lyst til at bruge det – men det er heller ikke et meget muntert bal i den borgerlige. Det er mere en af de der sociale sammenkomster blandt yngre københavnere, hvor alle godt nok lover at komme, men ingen rigtig dukker op, fordi de alligevel skulle noget andet. Og så står man ellers der med sin velkomstdrinks og sin dyppelade. Det er ikke, fordi den borgerlige opposition har undladt at forsøge atmanifestereen form for sammenhold, der skal overbevise vælgere og andre, at der faktisk er fælles fodslag i den borgerlige folkefront. Med lidt god vilje tegner der sig faktisk nogle konturer af et meningsfuldt borgerligt projekt, som principielt orienterer sig efter en kritik af teknokratiet og dermed af umyndiggørelse. Det er heller ikke, fordi den borgerlige idépolitiske kamp er død. Ikke helt i hvert fald. Som så ofte før i de senere år, er det Liberal Alliance, der har leveret det ideologiske benarbejde med en ny kampagne, hvor man rundt omkring i busskurene i det ganske danske land konstaterer, at mennesker har et valg, og at håb er bedre end frygt. Enkampagne, som forsøger at gøre et principielt borgerlig grundlag klar som ikke blot en politisk position, men også som et eksistentielt udgangspunkt, har potentielt betydning ud over Liberal Alliances egne rækker. Ikke mindst fordi det hele ikke er tomme symbolpolitiske kalorier, men knyttet op på en mængde realpolitiske forslag, senest en modig udmelding omskattelettelser samt reformeraf en offentlig sektor, der svulmer af noget, der næppe er ren muskelmasse. Eller som den politiske kommentator Jarl Corduakonstateredei en analyse: »Hvis ikke et liberalt borgerligt parti i opposition turde stille den slags forslag, hvem skulle så?« Det kunne jo både lyde som en ros til Liberal Alliance og en kritik af den øvrige borgerlighed. »Som så ofte før i de senere år, er det Liberal Alliance, der har leveret det ideologiske benarbejde med en ny kampagne, hvor man rundt omkring i busskurene i det ganske danske land konstaterer, at mennesker har et valg, og at håb er bedre end frygt.« På billedet LA-partileder Alex Vanopslagh.Fold sammenLæs mereFoto: Thomas Traasdahl/Ritzau Scanpix. Ud over at knytte an til konkret politik, ligger Liberal Alliances kampagne i forlængelse af en uhyre målrettet indsats for at formulere en klar værdipolitisk linje, eller mere præcist placere værdipolitikken som udgangspunktet for sin borgerlige politik i det hele taget. Liberal Alliance har formået at omfavne den indsigt, at værdipolitik ikke blot er et eller andet særskilt politikområde, der kan anskues isoleret fra politikken i det hele taget. Men selvom Liberal Alliance nu har dækket pænt op til borgerlig festivitas, og selvom invitationerne er sendt ud, så virker der alligevel lidt tomt. Og det er ikke kun, fordiVenstre tøveri garderoben, eller fordi Moderaterne hverken er ankommet eller inviteret. Den mere ideologiske del af Liberal Alliances kampagne er mødt med en tavshed, der ikke kan være andet end en smule skuffende. Når folk plejer at danse på bordene, man sætter »den med Alex« på, så er det ikke så godt, når det gamle hit pludselig kun kan lokke de mest ihærdige hoftesvingere ud at danse »Den Toppede Høne«. Også forestillingen om det borgerlige alternativ til SVM blegner, når man kigger den efter i sømmene. Eller for nu at søge tilflugt i et andet billede: Det borgerlige fartøj er måske rigget til, men det er, som om sejlene ikke rigtig vil fange vinden. Måske skyldes det, at besætningen ved nærmere eftertanke ikke er enige om kursen. Man kan i hvert fald notere sig, at det for det borgerlige alternativ bliver stadig mere nødvendigt at forholde sig til det faktum, at Dansk Folkeparti, med sin flirt med nationalkonservative idéer, har formået at skabe en vis uklarhed om såvel partiets som det borgerlige alternativs udenrigspolitiske troværdighed, i en tid hvor udenrigs- og sikkerhedspolitik har monopoliseret vores opmærksomhed. Det er faktisk ikke, fordi Morten Messerschmidt er hoppet i det store MAGA-bassin, men mon ikke mange alligevel er endt med det indtryk, at han var trukket i badedragten og forsigtigt har dyppet tæerne? I en situation hvor man måske godt kan drømme om, at håbet skal fortrænge frygten, men hvor det mest ædruelige blik på dansk og international politik mest af alt giver anledning til bekymring, er det tilsyneladende blevet vanskeligt at være borgerlig opposition. Det kan man i hvert fald ikke vælge at se bort fra. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/christian-egander-skov-forestillingen-om-det-borgerlige-alternativ",
            "image_url": "https://berlingske.bmcdn.dk/media/cache/resolve/image_x_large/image/190/1905188/24920221-christian-egander-skov-fotograferet-i-kongens-have.jpg",
            "publication_time": "Søndag d. 30. marts 2025, kl. 20.56",
            "author": "Christian Egander Skov",
            "related_links": [],
            "attachments": []
        }
    }
}