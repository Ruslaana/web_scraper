{
    "version": "1.0",
    "document": {
        "id": "https://www_berlingske_dk/kommentatorer/adam-holm-soeren-ventegodts-konspirationslogik-minder-om",
        "title": "Adam Holm: Søren Ventegodts konspirationslogik minder om holocaustbenægtelse",
        "content": "Selvfølgelig måtte det ske. Før eller siden ville covid-19 blive genstand for konspirationslogik. Det kender vi fra bl.a. holocaust, mordet på JFK, 9/11 og angrebet på Utøya, så hvorfor ikke også coronaepidemien? En organisation, som kalder sig OOC, Organisationen til Oplysning om Corona, hævder, at den virus, som har tvunget hele kontinenter i knæ og i skrivende stund krævet tæt på 700.000 menneskeliv på verdensplan, i virkeligheden blot er en banal forkølelse. Hvis du, kære læser, måtte tænke: Hov! Det er da en gammel traver, så har du evigt ret. Da sygdommen begyndte sin hastige fremmarch i Wuhanprovinsen i Kina, lød det højlydt fra folk som Donald Trump og Boris Johnson: Ingen grund til panik, det er bare en forkølelse! Men de to spradebasser på hver deres side af Atlanten er blevet klogere. Førstnævnte har senest opfordret amerikanerne til at bære mundbind, mens sidstnævnte, som i april var indlagt på intensivafdeling, har erkendt at det ikke var en omgang snue, som fik ham til at svæve mellem liv og død i flere dage. Brasiliens præsident, Jair Bolsonaro, som længe fastholdt, at alle kan klare en smule forkølelse, har også fået stof til eftertanke. I omegnen af 90.000 af hans landsmænd er døde af »forkølelsen«, og selv er han tre gange inden for to uger blevet testet positiv for covid-19. Bolsonaro er nu i behandling med malariamedicin. Ikke just den typiske kur imod en banal forkølelse. Når denne hårdnakkede trio har måttet bøje sig for fakta, nemlig at covid-19 er en kompliceret virus med høje dødstal og svære følgevirkninger, skulle man tro, at de sidste rester af modstand var en saga blot. Men ak og ve, den gamle traver er som antydet blevet trukket af stalden igen. Bemeldte OOC sadler op, hvor Apokalypsens ryttere måtte give fortabt. I et nyligt interview herhjemme med den lille uafhængige TV-kanaldk.dox.tv, kan man se et interview med OOCs formand, Søren Ventegodt. Jovist, dén Ventegodt, manden som for 15 år siden mistede sin lægeautorisation og blev idømt en betinget fængselsstraf for krænkelse af kvindelige patienter. Nu er han tilbage og bruger sin generhvervede lægetitel til at slå fast, at covid-19 ikke er farligere end en … ja, gæt selv. Ventegodt indgår efter eget udsagn i et netværk med andre videnskabsfolk, som er stærkt skeptiske over for den konventionelle fortælling om coronavirus. Ifølge Ventegodt og hans ligesindede er vi alle sammen blevet vildledt af det bundkorrupte WHO og den griske medicinalindustri til at tro på en »falsk pandemi«. Når stater over hele kloden har lukket ned, og når vi som sagesløse borgere afspritter til den store guldmedalje og må affinde os med mundbind, rejseforbud og afstandskrav, skyldes det altså en snedig strategi fra mægtige kræfter, ikke en dødsensfarlig virus. Ventegodt siger i interviewet, at WHO trækker i trådene og »får folk til at samle de døde på hospitalerne, så de hober sig op i kapellerne, så man kan få skrækbilleder. Det hele er lavet som et teaterstykke, som et filmmanuskript. Drejebogen er fantastisk god.«  Det mest oplagte ville være at ignorere Ventegodts vitterlige vås. Lægetitel eller ej, så er der langt flere kvalificerede folk i hospitalsverdenen, som på et splitsekund kan tilbagevise påstanden om, at covid-19 kun er en forkølelse. Men nej, Ventegodts uvederhæftige udsagn skal ikke ties ihjel. Ville vi måske se gennem fingre med en holocaust-revisionist, som påstår, at gaskamrene aldrig har eksisteret, og at de allierede filmede ligbunker af tyskere, og lod som om det var lejrfanger? Svaret giver vist sig selv. Vi skylder de døde og de pårørende at hæve stemmen og tale usandhederne imod. I min kones hjemland, Norge, eksisterede en konspirationstanke efter terrorangrebet 22. juli 2011, som lagde skylden for udåden på Israel (læs: jøderne), ikke hos Behring Brevik. Han var blot en marionet. For konspirationslogikere findes tilfældigheder ikke, og intet ser ud, som vi tror, det forholder sig. I forhold til angrebet på Utøya fandt det sted, fordi den norske regering nogle dage forinden havde godkendt det palæstinensiske selvstyres diplomatiske repræsentation i Norge. Det var Israel svært utilfreds med, og derfor skulle 77 nordmænd dræbes. Logisk, ikke sandt? På et tidspunkt, hvor vi diskuterer »fake news«, er det vigtigt ikke at trække på skuldrene af løgnagtige påstande. Ventegodt er ikke vor tids Gallilei, der blev fordømt som kætter, fordi han indså, at jorden drejer om solen. Ventegodts myter er hentet på månen, og der skulle de gerne forblive. Adam Holm er historiker og freelance journalist",
        "metadata": {
            "source": "https://www.berlingske.dk/kommentatorer/adam-holm-soeren-ventegodts-konspirationslogik-minder-om",
            "image_url": "https://berlingske.bmcdn.dk/media/cache/resolve/image_x_large_vertical/image/131/1318522/23482310-.jpg",
            "publication_time": "Torsdag d. 30. juli 2020, kl. 16.00",
            "author": "Adam Holm",
            "related_links": [],
            "attachments": []
        }
    }
}