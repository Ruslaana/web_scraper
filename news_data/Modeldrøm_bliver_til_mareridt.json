{
    "version": "1.0",
    "document": {
        "id": "https://www_berlingske_dk/filmanmeldelser/modeldroem-bliver-til-mareridt",
        "title": "Modeldrøm bliver til mareridt",
        "content": "Purunge Emma tager til Paris for at prøve lykken som model, og her møder hun en hård branche. Afregningen er kold og kontant, og varmen er til at overse. Hun indleder en affære med topfotografen Shane (spillet af Ed Skrein der også spiller skurk i denne uges »Deadpool«), og bliver derefter så opslugt af miljøet, at snusfornuften fra villakvarteret i Danmark ryger sig en tur.  Mads Matthiesen stod bag den lavmælte og fine »10 timer til Paradis« for nogle år siden, men »The Model« savner fast kurs og indføling for sin genre. Der er for så vidt ikke noget i vejen med de koncentrerede skuespillere og miljøbeskrivelsen, men det står mere dunkelt til med hovedpersonens motiver. I stedet får at gå fuldt og helt ind i en film om modelbranchen eller for eksempel lave en psykologisk gyser, lander det hele i en retningsløs blanding af socialrealistisk famlen med en knivspids uhygge. Med en selvdestruktiv og gådefuld og på grænsen til det uforståelige hovedperson, som det er usigeligt svært at føle noget for.  Hvad:»The Model«. Hvem:Instruktør: Mads Matthiesen. Medvirkende: Maria Palm, Ed Skrein. Hvor:Premiere over hele landet. ",
        "metadata": {
            "source": "https://www.berlingske.dk/filmanmeldelser/modeldroem-bliver-til-mareridt",
            "image_url": "https://berlingske.bmcdn.dk/media/cache/resolve/image_x_large/image/10/105602/12287564-asa.jpg",
            "publication_time": "Onsdag d. 10. februar 2016, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}