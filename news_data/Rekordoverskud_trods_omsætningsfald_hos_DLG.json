{
    "version": "1.0",
    "document": {
        "id": "https://www_berlingske_dk/virksomheder/rekordoverskud-trods-omsaetningsfald-hos-dlg",
        "title": "Rekordoverskud trods omsætningsfald hos DLG",
        "content": "Selskabets omsætning faldt til 49 mia. kr. fra 52,1 mia. kr., primært grundet lavere priser på korn og energi samt frasalg af virksomheder, skriver DLG. Driftsresultatet på EBITDA-niveau faldt til 1,7 mia. kr. fra 1,8 mia. kr., mens nettoresultatet voksede til 570 mio. kr. fra 507 mio. kr.  »Det gode regnskab er et resultat af tre års hårdt arbejde med at omdanne DLG fra et konglomerat til en dedikeret landbrugskoncern. Vi har indfriet vores mål om at frasælge forretningsområder, der ikke var rentable eller bidrog strategisk, og vi står nu fokuseret som Europas største grovvareselskab målt på tonnage«, siger koncernchef Kristian Hundebøll i regnskabet. DLG har desuden iværksat en ny koncernstrategi, DLG Leading the Way 2021, som skal sætte en ny økonomisk og strategisk kurs for koncernen. Ambitionen er især at øge indtjeningen og vokse både organisk og gennem opkøb, skriver DLG. ",
        "metadata": {
            "source": "https://www.berlingske.dk/virksomheder/rekordoverskud-trods-omsaetningsfald-hos-dlg",
            "image_url": "https://berlingske.bmcdn.dk/media/cache/resolve/image_x_large/image/8/84454/16422254-1.jpg",
            "publication_time": "Tirsdag d. 21. februar 2017, kl. 12.57",
            "author": null,
            "related_links": [],
            "attachments": []
        }
    }
}