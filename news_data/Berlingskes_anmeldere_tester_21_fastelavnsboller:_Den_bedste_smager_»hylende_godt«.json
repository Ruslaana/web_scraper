{
    "version": "1.0",
    "document": {
        "id": "https://www_berlingske_dk/gastronomi/berlingskes-anmeldere-tester-21-fastelavnsboller-den-bedste-smager",
        "title": "Berlingskes anmeldere tester 21 fastelavnsboller: Den bedste smager »hylende godt«",
        "content": "Man troede ikke, at den hidsige, kalorietunge fastelavnsbollekrig kunne eskalere yderligere, men det kunne den! Aldrig har der været så mange ambitiøse udbydere af fastelavnsboller i høj kvalitet som i år. »Selveste« Noma steg skisme ned fra gastrohimlen og deltog i den profane fejde med en gourmetfastelavnsbolle, som Søren Frankmente sprængte »fastelavnsbolleskalaen«. Maison d’Angleterre gik også til ekstremerne uden for den almindelige konkurrence med en »limited edition«-fastelavnsbolle til 345 kroner stykket – en pris, der formentlig ville give mange hjerteflimmer og synsforstyrrelser. Men hey, den er til gengæld med ægte caviar og 23-karat bladguld, og så løber det hurtigt op. Vi forestiller os, at den guldbelagte fastelavnsbolle er et produkt, der vil tiltale den samme målgruppe, som elsker at tage på ferie i Dubai. Se testen af Maison d’Angleterres fastelavnsbolle her. Vi har dog udeladt de to ovenstående boller fra hovedtesten, da de mere er anomalier i det voksende fastelavnsbollefænomen. De er enten ikke tilgængelige, når du læser denne test, eller afviger måske reelt for meget fra konceptet i forhold til, hvad der definerer begrebet »fastelavnsbolle«. Definitionen af »fastelavnsboller« bliver udvandet år for år, men for at indgå i vores test skal udbyderen selv kalde det en »fastelavnsbolle«. Grundsmagen skal være sød, der skal indgå bagværk, og den skal udbydes i en kommerciel skala. For eksempel er det ikke nok, hvis nogen har hjemmebagt 50 boller – den skal være alment tilgængelig. Og så kan man ikke bare kalde noget for en »fastelavnsbolle« og i stedet servere forloren hare – det er klart. Vi har rundt regnet testet 40 forskellige boller fra stort set alle seriøse udbydere i København og nærområder. Vi har maksimalt medtaget én bolle pr. udbyder, hvor vi har valgt den bedste, da mange udbydere har op til fem forskellige boller. Desuden er nogle ikke med i testen, da vi har vurderet, at de kvalitativt ikke var interessante nok. Det gælder for eksempel det hypede Skipper Bakery på Østerbrogade og Buka. I alt 20 boller er røget gennem nåleøjet, og to har fået topkarakteren seks stjerner. Overordnet er der ingen tvivl om, at det københavnske bagværk p.t. er i verdensklasse, og at det efterhånden er lige så stort et gastronomisk trækplaster for unge gastroturister, som den nye nordiske bølge tidligere har været. Konceptet med at lægge det, man spiser, på Instagram og TikTok har også skabt en motivation hos bagere i forhold til at gøre sig ekstra umage med det æstetiske niveau på fastelavnsbollerne – og aldrig har fastelavnsboller smagt bedre eller set bedre ud. Man tænker: Nu må dette fænomen have nået sit højdepunkt. Men ærlig talt – det troede mange også sidste år, og alligevel viste det sig, at fastelavnsbollekrigen havde endnu et gear. Mon den har ét til?  Foto: Amanda Holmgaard Sørensen.  Her møder den gammeldags fastelavnsbolle af gærdej den moderne med nye smage og metoder. Selve pistaciecremen indeni er virkelig god. Den er ikke for sød og smager rent faktisk af nødder. Men der er måske lidt for meget fødselsdagsbollefornemmelse over bomben, der mangler en anelse raffinement. Tre stjerner med stor pil op. Flere Fugle– Rentemestervej 57, 2400 København NV  Foto: Søren Frank.  Nærumbageriet Bakery by Hermann, som har filial på Jægersborg Allé, kører med en stribe forskellige fastelavnsboller. Den mest populære er den med wienerdej og fyld med karamel- og romtrøffel, som vi af en eller anden grund ikke var helt lige så meget oppe at støde over som i fjor. Bollen var en kende tør og romcremen, som vi ikke kan udelukke har været lavet på basis af rigtig rom, forekom lidt tung og gav associationer i retning af romessens. Scorer tre og en halv stjerne. Bakery by Hermann– Flere filialer. Denne er fra Nærum Hovedgade 70, 2850 Nærum  Foto: Joachim Talbro Paulsen.  En ret bastant, men smukt afbagt gærdej ligger rundt om et ordentligt læs solbærmarmelade og en lille smule vaniljecreme. Sammen med chokoladen bringer det mindelser om den ispind, der for et par år siden skiftede navn, fordi navnet ifølge nogle var nedsættende over for inuitter. Det primære smagsindtryk kommer fra solbærmarmeladen, som da også smager fint, men det er ikke nogen synderligt raffineret bolle. Collective Bakery– Flere filialer. Denne er fra Kristen Bernikows Gade 2, 1105 København K  Foto: Mathias Svold.  Jonas Dahl – kendt fra BMO-bogen – har stået for opskriften på denne nyfortolkning af en gammeldags fastelavnsbolle, mens Kala selv står for eksekveringen. Det krævede tre besøg på Kala Bar, før det lykkedes at købe én – men den, vi fik, levede ikke helt op til besværet. Selve dejen var tilsmagt med kardemomme og smagte egentlig godt. Men den var lidt klæg, nok underbagt, og udseendet var lidt henad hjemmebag, når man kiggede nærmere. Til gengæld var både lemoncurden ovenpå og kompotten indeni virkelig lækre og perfekt afbalanceret mellem surt og sødt. Kala Bar– Ryesgade 25, 2200 København N  Foto: Søren Frank.  Rent visuelt er Hahnemanns showpiece af en fastelavnsbolle til den markante pris af 65 kroner en af årets absolut mest opsigtsvækkende. Spiseoplevelsen har dog lidt svært ved at leve op til designet. Katten stikker sit hoved op af en tønde af særdeles hårdt bagt croissant/wienerdej, som – den dag vi lagde vejen forbi – desværre var lovligt tør og hård. Den fås med fyld af henholdsvis mascarponecreme med blodappelsin og mandel og chokolademousse med nøddekrokant. Vi var mest glade for sidstnævnte. Hahnemanns Køkken– Skt. Kjelds Plads 14, 2100 København Ø  Foto: Søren Frank.  Hos Taffelbay valgte vi blandt flere boller en relativt old school wienerbolle, som var faldet en anelse sammen i dejen og dermed blevet lidt klæg. Fyldet, som var baseret på syltetøj, skovbærcreme og flødeskum, var ganske sødt. Taffelbay– Flere filialer. Denne er fra Strandvejen 213, 2900 Hellerup  Foto: Søren Jacobsen Damm.  Fastelavnsbollen på Mirabelle laves på bestilling og fremstår derfor pivfrisk. En voluminøs og overvældende mængde velsmagende og skarp citroncreme pumpes ind i den lette briochebolles indre. Styret sødme, remonce og friskreven citronskal med parfumeret duft af Amalfikysten. En lækker og velsmagende bolle, som dog desværre i år fremstod klæg i bunden. Mirabelle– Guldbergsgade 29A, 2200 København N  Foto: Søren Frank.  De bløde fastelavnsboller på det relativt nyåbnede hipsterbageri Riviera ligner grangiveligt kvindebryster. Bollerne minder om gammeldags teboller, bagt som de er med en gammeldags hvid gærdej med smør og sødmælk. Vi var mest glade for den med fyld af citroncreme og karamelliserede solsikkekerner. Riviera– Nansensgade 64, 1366 København K  Foto: Amanda Holmgaard Sørensen.  Det hele smager kraftigt af mokka, dog uden at blive bittert. Det må være gode kaffebønner, man har brygget på. Vandbakkelsesdejen er god og sej, og den er et smart valg, da den jo er modstandsdygtig over for våde ingredienser. Bollen er nærmest 80 procent Sarah Bernhardt-creme, men den er heldigvis god med sin Summerbird-chokolade- og kaffesmag. Hasselpralinéen smager dejligt, men mest blot af karamel. Meyers Bageri– Flere filialer. Denne er fra Amagerbrogade 48, 2300 København S  Foto: Mathias Svold.  Her har vi den helt gammeldags fastelavnsbolle i sin yderste potens. Det er en gærdej med masser af liflig kardemomme, overtrukket med en god bitter chokolade, fyldt med god remonce og (lidt for meget) flødeskum. Dejen og chokoladeovertrækket med sit lille drys saltflager imponerer især. Chokoladens lette bitterhed klæder bollen, og den pæne mængde salt i dejen er virkelig dejlig. Det krævede tre besøg at få fat i bollen, og tippet er at komme om formiddagen, ikke morgen eller eftermiddag. Rondo– Sjællandsgade 7, 2200 København N  Foto: Søren Frank.  Lagkagehuset byder igen i år på ni forskellige fastelavnsboller, og endnu engang performer den veganske til 38 kroner flot. Bollen med titlen »Hindbærballade« er skruet sammen af en let svampet vegansk wienerdej med et herligt komplekst fyld af bagte rabarber, hindbærkompot, -fromage og -skum med både friskhed og dybde. Lagkagehuset– Flere filialer. Denne er fra Søndre Jernbanevej 32, 3400 Hillerød  Foto: Søren Frank.  Også Bodenhoffs i Rotunden har en vegansk fastelavnsbolle på menuen. Croissantdejen er fint fluffy og måske en anelse til den tørre side, men det fine fyld bestående af syltede solbær og lækker frisk passionsfrugtmousse trækker op. Bodenhoff– Flere filialer. Denne er fra Rotunden, Strandvejen 62A, 2900 Hellerup  Foto: Amanda Holmgaard Sørensen.  Smagen er især domineret af kirsebær og vanilje. Det er nærmest som at spise risalamande transmogriffet om til en fastelavnsbolle. Så savner man juledesserten, er denne bolle et oplagt valg. Croissantdejen er god og sprød, men mangler lidt friskhed i smørsmagen. Til gengæld er den tilpas saltet og har en god smag af kardemomme. Cremen er en anelse for stift pisket, men samlet ender vi lige akkurat på fire stjerner. Cadence– Ny Carlsberg Vej 40, 1760 København V  Foto: Søren Jacobsen Damm.  Smukt lamineret brioche med perfekt tekstur, vinøse solbær i midten og cremet marcipan. Parfumerede noter af lavendel. Bollen er ultrasprød og samtidig let og fluffy. Mangler lige det sidste »kick« for at nå helt til tops, men en perfekt og raffineret fastelavnsbolle for voksne i flot balance. Juno– Århusgade 48, 2100 København Ø  Foto: Søren Jacobsen Damm.  Let og sprød croissantdej samt kringle-remonce overrasker i midten af denne ellers udseendemæssigt lidt undervældende bolle. Til gengæld er der i midten en perfekt og ekstremt velsmagende balance mellem sveske- og blommekompot samt en snert af rom – næsten lidt smag af gourmetromkugle. En lækker og varm smag af »gamle dage«. Denne elegante bolle ville være Maude Varnæs’ foretrukne! Desuden vover vi et øje og siger, at Benjis traditionelle fastelavnsbolle med chokoladeovertræk og creme er byens bedste i sin genre. Benji– Fælledvej 23, 2200 København N  Foto: Søren Jacobsen Damm.  La Glace udbyder i år fire forskellige fastelavnsboller navngivet efter gamle københavnske pladser. Vi testede dem alle, og alle er af høj kvalitet. Størst begejstring var der for »Gråbrødre Torv« – rullet i pistacienødder med autentisk pistaciecreme med masser af ægte nøddesmag og en skarp hindbærgelé med dyb bærsmag. Den let elastiske og luftige wienerbrødsbolle var rullet i pistacienødder. Ingen overraskelser her – bare masser af klassisk kvalitet. La Glace– Skoubogade 3, 1158 København K  Foto: Søren Frank.  Sct. Peders Bageri havde syv forskellige fastelavnsboller den dag, vi var forbi. Vi syntes bedst om citronbollen, som tydeligvis er inspireret af den klassiskelemon meringue pie. Der var tale om perfekt bagt, knasende sprød croissantdej med et velafstemt fyld i tre lag i form af lemoncurd, remonce og på toppen af det hele perfekt blød marengs. En mesterlig fastelavnsbolle, som snildt kunne have gjort det ud for dessert på en fin restaurant. Sct. Peders Bageri– Sankt Peders Stræde 29, København K  Foto: Amanda Holmgaard Sørensen.  Cremen er fræk og kompleks med flere lag citrussmag. Den smager både af citronverbena og henad af yuzu, appelsin og citron – både skal og saft. Den er relativt syrlig uden at overstyre, og der er rigelig fedme fra cremen til at spille op mod syren. Croissantdejen er sprød, luftig og smager lifligt af smør. Samtidig har den en maltet, let bitter smag, som muligvis er den brændte honning. Hart Bageri– Flere filialer. Denne er fra Høkerboderne 17, 1712 København V  Foto: Amanda Holmgaard Sørensen.  Dejen er virkelig sprød, den smager af frisk smør, og det grønne machastøv smager ikke støvet. Mandelkiksen ovenpå er sprød og god, og hindbærsyltetøjet indeni er lækkert og bidrager med lidt syre og skarphed. Pistaciecremen er god, omend pistaciesmagen ikke er ret tydelig. En virkelig smuk og godt afbalanceret fastelavnsbolle. Men man må også tage med, at den koster næsten 50 procent mere end eksempelvis den fra Hart Bageri. Andersen Bakery– To filialer. Denne er fra Thorshavnsgade 26, 2300 København S  Foto: Amanda Holmgaard Sørensen.  Jato deler ejere og fastelavnsbolleopskrift med Ard Bakery på Frederiksberg. Og begge steder sælger denne opretstående croissantdejsspiral med fyld af ribsecreme og -syltetøj, der ligesom sidste år er en af feltets allerbedste. Dejen er sprød og smager kraftigt af smør og er godt saltet. Cremen er perfekt pisket og lægger sig blødt på tungen med sin sarte syre fra ribsen. Ribssyltet er lige tilpas syrligt, så det spiller op mod creme og dej. Bedre bliver det ikke, når det kommer fra et sted uden Michelin-stjerner. Jato Bakery– Amagerbrogade 232 A, 2300 København S  Foto: Nicoline Kjems-Krognos.  Maison d'Angleterre holder igen i år et tårnhøjt niveau med deres fastelavnsboller, der måske nærmere er eksklusive konditorkager i fineste Marie-Antoinette-stil, end der er tale om fastelavnsboller. Faktum er dog, at de alle smager hylende godt! Allerbedst af de fire fotogene varianter var versionen med kaffe, mandelcreme og valnød samt en ultraelegant croissantdej, der indkapsler en salt, sexet karamelcreme, som sammen med dybden fra valnødden og skarpheden fra kaffen opnår en stort set perfekt symbiose af smagsindtryk. Skal du holde fastelavnsfest på Versailles, er du nødt til at servere denne dekadente bolle! Maison d'Angleterre– Østergade 2, 1100 København K",
        "metadata": {
            "source": "https://www.berlingske.dk/gastronomi/berlingskes-anmeldere-tester-21-fastelavnsboller-den-bedste-smager",
            "image_url": null,
            "publication_time": "Lørdag d. 22. februar 2025, kl. 08.00",
            "author": "Joachim Talbro Paulsen",
            "related_links": [],
            "attachments": []
        }
    }
}