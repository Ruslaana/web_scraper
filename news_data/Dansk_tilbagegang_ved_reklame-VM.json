{
    "version": "1.0",
    "document": {
        "id": "https://www_berlingske_dk/virksomheder/dansk-tilbagegang-ved-reklame-vm",
        "title": "Dansk tilbagegang ved reklame-VM",
        "content": "Danske reklamebureauer kunne ikke holde det flotte niveau fra i fjor ved reklamebranchens nys afsluttede årlige sammenkomst i den sydfranske badeby Cannes. Arrangementet hedder Cannes Lions, det bliver omtalt som VM i reklame, og her uddeltes i sidste uge priser i form af løvestatuetter i ædle metaller til årets bedste reklamearbejder på verdensplan. I 2011 blev det i alt til tre danske løver, i 2012 mere end fordobledes antallet til otte, og niveauet blev holdt i fjor, mens det i år blot blev til fem »rene« danske løver.  Det vil i denne sammenhæng sige kreative arbejder, som et dansk reklamebureau står bag og har sendt ind til konkurrencen, men dertil kommer andre arbejder, som danske virksomheder og brands tildeles i samarbejde med udenlandske reklamebureauer. Tælles disse med, så pynter det gevaldigt på resultatet. Arla Foods, Carlsberg og Lego nedlagde i samarbejde med bureauer fra Sverige, Hong Kong, Tyskland, England og Argentina tilsammen ti løver ved dette års VM i reklame. Det gav sig bl.a. udslag i en sølvløve i kategorien »Film« til Carlsberg og deres udenlandske bureauer, Santo og MJZ London, for »the Ride«-kommunikationen. Også Arla gjorde sig bemærket i filmkategorien. Bl.a. blev det til bronze for Lurpak-kampagnen »Adventure awaits«, eksekveret af reklamebureauet Wieden+Kennedy og produktionsselskabet Blink. »En rigtig god og solid film, men når konceptet om at lære briterne at lave mad er kendt, er bronzen det realistiske niveau, som det danske medlem af filmjuryen Katrine Jo Madsen, senior kreativ hos reklamebureauet UncleGrey,« fortalte til Markedsføring i Cannes. Carlsbergs »the Ride« opnåede sølv, fordi den med Katrine Jo Madsens ord i en »ufattelig svær produktkategori magtede at tilføre Carlsberg-brandet noget ekstra«.  »Alle har set små drenge eller kendte fodboldspillere drible rundt med en bold, men Santos og Blinks arbejde brugte rutsjebane-metaforen på smukkeste vis, og det var trods alt bedre end spillere og bold,« siger hun. Alt i alt blev det til en samlet dansk medaljehøst på 17 løver. Det er ikke så ringe endda, men skeler man over Øresund og sammenligner det danske resultat med det svenske, så bliver man skuffet. I vort broderland scorede alene reklamebureauer 33 af de eftertragtede løver. En af de seneste par års mest omtalte og hædrede kampagner fra Volvo Trucks signeret bureauet ForsmanBodenfors, hvori bl.a. den efterhånden aldrende, men navnkundige, actionstjerne Jean-Claude van Damme udfører et »Epic Split« mellem to kørende Volvo-lastbiler, vakte stor begejstring og hjembragte 16 løver. Altså blot én mindre end den samlede danske løve-høst. På bureausiden blev de fem danske løver fordelt mellem to af årets mest omtalte kampagner. Spies og reklamebureauet Robert/Boisen & Like-minded vandt to bronzeløver for den pikante kampagne »Do it for Denmark«. Og det skulle fejres, som Søren Christensen, Client Service Director og partner i Robert/Boisen og kundeansvarlig for Spies, fortalte, da det stod klart, at kampagnen blev belønnet med løver.  »Det er da helt fantastisk. Nu har vi inden for de sidste fire år vundet fire løver med Spies. Det, synes jeg, vidner om en modig og dygtig kunde, der konstant søger nye og innovative måder at løse problemstillinger på. Det her arbejde er kun blevet til noget, fordi Spies i høj grad tror på de samme ting, som vi gør. Jeg må også lige dele æren med både Radius Kommunikation og BeOn, som på hver deres måde har bidraget til at bringe denne kampagne til live. Vi glæder os meget til at drikke et glas champagne sammen med dem alle sammen,« lød det. Den anden danske bureauvinder var reklamebureuaet &Co og produktionsselskabet Bacon, der havde kreeret en flot kampagne for Bestseller-brandet Jack & Jones Premium, som har høstet masser af international hæder. Her var omdrejningspunktet fortællinger med skuespilleren Christopher Walken som blikfang i satsningen »Made from Cool«. Og den skuffede ikke. Det blev til i alt tre løver. En af sølv og to af bronze.",
        "metadata": {
            "source": "https://www.berlingske.dk/virksomheder/dansk-tilbagegang-ved-reklame-vm",
            "image_url": "https://berlingske.bmcdn.dk/media/cache/resolve/image_x_large/image/26/268826/7463318-24buspre_made_from_cool_297jpg.jpeg",
            "publication_time": "Mandag d. 23. juni 2014, kl. 22.30",
            "author": null,
            "related_links": [],
            "attachments": []
        }
    }
}