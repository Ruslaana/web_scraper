{
    "version": "1.0",
    "document": {
        "id": "https://www_berlingske_dk/politik/minister-vil-sende-togdrift-til-svendborg-og-struer-i-udbud",
        "title": "Minister vil sende togdrift til Svendborg og Struer i udbud",
        "content": "Regeringen med transportminister Hans Christian Schmidt (V) i spidsen lægger nu op til sende flere togstrækninger i udbud. Det skriver netavisen Altinget. Siden 2003 har en række midt- og vestjyske strækninger været udbudt til private aktører. I alle årene har Arriva stået for betjeningen. Og det er netop, fordi udbuddet af togdriften i dette område ifølge regeringen er gået godt, at den nu vil gøre det samme i andre dele af landet. - Det er Trafik- og Byggestyrelsens anbefaling, at det nuværende udbud i Midt- og Vestjylland udvides, sagde Hans Christian Schmidt på et samråd i Transportudvalget tirsdag ifølge Altinget. Transportministeren lagde under samrådet op til, at det kommende udbud også vil indeholde strækningen fra Struer til Vejle og strækningen fra Odense til Svendborg. Begge strækninger er i dag betjent af DSB. Dermed vil al statslig togtrafik på regionalbaner vest for Storebælt kunne samles i én udbudspakke, lød det fra ministeren, som mener, at udbuddet både vil være billigere for statskassen og gavne passagererne. Trafikken i Midt- og Vestjylland er udbudt frem til 2020, og derfor vil et nyt udvidet udbud gælde fra 2020. Liberal Alliance er begejstret over udsigten til flere strækninger i udbud. Men De Radikales transportordfører, Andreas Steenberg, mener, at det kan få den negative konsekvens, at der ikke længere vil være direkte forbindelse mellem Struer og København. - Det vil blive andenrangsbaner, hvor man ikke kan køre hele vejen til København mere. Så jeg er lidt ked af, hvis Venstre virkelig vil droppe direkte forbindelser fra København til Herning, Holstebro og så videre, sagde Andreas Steenberg ifølge Altinget. /ritzau/",
        "metadata": {
            "source": "https://www.berlingske.dk/politik/minister-vil-sende-togdrift-til-svendborg-og-struer-i-udbud",
            "image_url": "https://berlingske.bmcdn.dk/media/cache/resolve/image_x_large/image/96/968768/15393620-transportministeren-vil-ndre-taxilovgivningen-rb-plus-minister.jpg",
            "publication_time": "Torsdag d. 10. november 2016, kl. 06.09",
            "author": null,
            "related_links": [],
            "attachments": []
        }
    }
}