{
    "version": "1.0",
    "document": {
        "id": "https://www_berlingske_dk/metropol/smitten-daler-og-daler-i-koebenhavn-men-ensretning-om-soeerne-giver",
        "title": "Smitten daler og daler i København: Men ensretning om Søerne giver stadig mening, siger kommunen",
        "content": "København er i stil med resten af landet endnu ikke vristet fri af coronarestriktioner og opfordringer. Coronavirussen skal vi stadig tage os i agt for, men det går bedre, og flere genåbninger er på vej. 21. marts sidste år var smitten så høj i København, at der måttes indføres en ensrettet rute rundt om Peblinge Sø, Sortedams Sø og Sankt Jørgens Sø – der populært bare kaldes »Søerne« i København. Og det hænger stadig ved, oplyser Københavns Kommune. Ser man stort på fordømmende blikke, og har man et ønske om at gå imod strømmen, kan man gøre det, for der er tale om en opfordring og ikke et krav. Men her, mere end et år efter, er smitten på vej ned i København, som har en testjusteret incidens på kun 91. Så giver det overhovedet mening at skilte med, at man kun må gå én vej rundt om Søerne ude i det fri? Ja, det gør det, lyder svaret fra Københavns Kommunes Jakob Tamsmark, der er enhedschef for Teknik- og Miljøforvaltningen. »Vi har stadig smitte i samfundet, og det må vi lægge til grund for at opretholde anbefalingen. Det er ikke noget, vi kan retsforfølge eller tvinge borgerne til, men det er en henstilling til borgerne om at huske på at understøtte den gode coronaadfærd,« siger han. Østerbro i København 18. april 2020. Et par trodser anbefalingerne og går imod ensretningen.Fold sammenLæs mereFoto: Liselotte Sabroe/Ritzau Scanpix. Når smitten er så relativt lav i København, er denne anbefaling så ikke i fare for at være ligegyldig? »Jeg synes ikke, at den er ligegyldig. Vi vil gerne være med til at tilbyde lidt tryggere byrum til borgere, der er utrygge ved smitten. Det er klart, at vi ikke opretholder nogle af vores tiltag én dag længere, end der er brug for brug for.« Så der er brug for det? »Det er vores vurdering, at det stadig er behov for det.« Søerne er et velbesøgt sted i København, hvor tusindvis af mennesker hver dag går med barnevogne, caffe latter og Tinder-dates. I kraft af Søernes popularitet blev ensretningen indført på et tidspunkt, hvor regeringens og myndighedernes opfordring lød, at man, så vidt det var muligt, skulle holde sig inden døre og begrænse sine kontakter. Anbefalingerne er blevet lempet løbende, men umiddelbart har Københavns Kommune ikke en slutdato i tankerne, hvad angår ensretningen. Hvor lav skal smitten være for ikke at have anbefalingen længere? »Vi har ikke et konkret tal for det. Der læner vi os op ad sundhedsmyndighedernes anbefalinger og vurderer løbende med Københavns Politi. Rigtig meget afhænger af vaccinationsplanen, som vi ikke har indflydelse på. Det beror ene og alene på, hvad der kommer af meldinger fra sundhedsmyndighederne,« siger Jakob Tamsmark: »Når myndighederne siger, at de kan gå videre med at lukke samfundet op, så følger vi tæt efter.«",
        "metadata": {
            "source": "https://www.berlingske.dk/metropol/smitten-daler-og-daler-i-koebenhavn-men-ensretning-om-soeerne-giver",
            "image_url": "https://berlingske.bmcdn.dk/media/cache/resolve/image_x_large/image/141/1415881/23730075-.jpg",
            "publication_time": "Onsdag d. 28. april 2021, kl. 12.55",
            "author": "David Rue Honoré",
            "related_links": [],
            "attachments": []
        }
    }
}