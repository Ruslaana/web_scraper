{
    "version": "1.0",
    "document": {
        "id": "https://www_berlingske_dk/navne/hvad-jacob-ikke-ved-om-film",
        "title": "Hvad Jacob ikke ved om film...",
        "content": "Hvert år, når filmfestivalen i Cannes sætter i gang, mødes hundreder af mennesker hver aften på værtshuset Le Petit Majestic for at drøfte film og filmbranche. Her slås filmanmeldere om den snævre plads sammen med filmindkøbere, producenter, biografejere, filmteknikere, fans og filmstuderende, der alle kommer til den sydfranske by med hver sin specifikke dagsorden. Berlingskes filmanmelder og reporter Jacob Wendt Jensen har i 15 år dækket festivalen og er en af de få, der kan tale med alle slags personer i branchen uden at løbe tør for emner. Han har da også skrevet en af de bedste danske bøger om filmindustrien, »Cut«, der beskriver de dele af branchen, som de fleste biografgængere kun har en vag fornemmelse af. Denne viden kommer også læserne af hans mange anmeldelser i Berlingske til gavn. »Som filmanmelder er Jacob Wendt Jensen karakteriseret ved sin store viden om og entusiastiske begejstring for filmmediet – i al dets bredde. Både den eksistentialistiske franske film og Hollywood-film med talende Teddy-bjørne kan vinde hans anmelderhjerte – hvis der vel at mærke er tale om kvalitet. Han ser med andre ord film på filmenes præmisser, hvilket sammen med den letflydende pen, han også besidder, gør ham til en fremragende og meget fair anmelder,« siger Jacob Wendt Jensens filmanmelderkollega på Berlingske, Louise Kidde Sauntved. Jacob Wendt Jensens ekspertise er anerkendt ikke bare i Danmark, men også internationalt, hvor han hyppigt har siddet i forskellige festivalers kritikerudvalg, heriblandt Cannes-festivalens prestigefyldte FIPRESCI-jury. I Danmark har han i syv år været formand for Danske Filmkritikere, og har i de senere år formået at højne offentlighedens opmærksomhed omkring foreningens årlige Bodil-prisuddeling. »Jacob er både diplomatisk og skarp, ekstremt samvittighedsfuld og arbejdsom, og så formår han altid at skabe en god og morsom stemning. Han er begavet med et lune, der kan få folk til at samle sig om ham og hans beslutninger, hvilket er en meget vigtig egenskab, når man skal være frontfigur for så spraglet og egensindig en flok som os anmeldere,« siger Jyllands-Postens anmelder, Nanna Frank Rasmussen. Ved siden af sine filmanmeldelser, er Jacob Wendt Jensen en af landets mest produktive forfattere, når det handler om biografier, og har en næsten uhyggelig evne til at håndplukke emner, der interesserer et bredt udsnit af befolkningen. Han har beskrevet Ove Sprogøe, Nina van Pallandt og Victor Borge, og til næste år kommer to nye bøger, en stor biografi om Lise Nørgaard og et gammelt drømmeprojekt, som han realiserer sammen med filmredaktøren på Information, Christian Monggaard. »Drømmen om Hollywood« kommer til at handle om de danskere, der i tidens løb har forsøgt at slå igennem i filmbyen. Ifølge Christian Monggaard er Jacob Wendt Jensen »skrækkelig« at arbejde sammen med, hvilket nok er en af den slags udsagn, der plejer bliver ledsaget af en smiley på Facebook. »Han er alt for hurtig og effektiv. Har en arbejdsmoral, der får mig til at se doven ud. Vi skriver på en bog sammen, og han er færdig med sin del, inden jeg er kommet i gang. Når vi hver for sig skriver bøger, når han at skrive to-tre stykker for hver ene bog, jeg får skrevet. Det er vildt frustrerende,« siger Christian Monggaard, der dog også kalder det »trygt« at have en ven, kollega og skrivemakker som Jacob Wendt Jensen. Wendt Jensen er far til tre børn, og danner par med journalist Line Vaaben.",
        "metadata": {
            "source": "https://www.berlingske.dk/navne/hvad-jacob-ikke-ved-om-film",
            "image_url": "https://berlingske.bmcdn.dk/media/cache/resolve/image_x_large/image/59/590480/14505650-25navjacob-wendt-jensen-102jpg.jpeg",
            "publication_time": "Torsdag d. 25. august 2016, kl. 22.30",
            "author": "Kristian Lindberg",
            "related_links": [],
            "attachments": []
        }
    }
}