{
    "version": "1.0",
    "document": {
        "id": "https://www_berlingske_dk/kultur/krummernes-far-er-doed",
        "title": "Krummernes \"far\" er død",
        "content": "Thøger Birkeland uddannede sig til lærer under Anden Verdenskrig og tog eksamen kun 21 år gammel. Men han fik konstateret tuberkulose efter bare tre måneder i sit første job. Og det var under sit ophold på sanatoriet, han fik smag for skrivningen. Thøger Birkelands første tekster var digte og kronikker med videre. Men selv om dagblade som Politiken, Social-Demokraten, Land og Folk havde blik for hans stil, blev det ikke straks til en hverdag som skribent. Birkeland debuterede som børnebogsforfatter i 1958 og fik siden udgivet omkring 130 bøger. Han arbejdede helt frem til 1979 som lærer på skoler i Københavns Kommune. De små og deres vilkår forblev hans altdominerende interesse livet igennem: Birkelands udkom med \"Saftevandsmordet\" i 1968 og året efter med den første bog i serien om Krumme og hans hårdt prøvede familie. Serien blev hurtigt en af tidens mest læste og direkte folkeeje i filmatiseringerne med Dick Kaysø i rollen som knægtens far. Han fulgte siden op med en lang række bøger af samme slags, ikke mindste \"Lasse Pedersen\" fra 1972. Selv om hele generationer har grint ad Thøger Birkelands bøger, så var forfatterens eget fokus i høj grad deres budskaber. Hans stil var socialrealisme med humoristisk tilsnit. Emnet omtalte han selv som \"det forrådte barn\". Thøger Birkeland modtog utallige priser for sit virke. Herunder Kulturministeriets Børnebogspris i 1962, Danmarks Skolebibliotekars Børnebogspris i 1980 og Kommunernes Skolebiblioteksforenings Forfatterpris i 1983 – den sidste sammen med kollegaen Bjarne Reuter.",
        "metadata": {
            "source": "https://www.berlingske.dk/kultur/krummernes-far-er-doed",
            "image_url": "https://berlingske.bmcdn.dk/media/cache/resolve/image_x_large/image/75/751812/3972916-thger-birkeland.jpg",
            "publication_time": "Onsdag d. 06. april 2011, kl. 10.22",
            "author": "Søren Schauser",
            "related_links": [],
            "attachments": []
        }
    }
}