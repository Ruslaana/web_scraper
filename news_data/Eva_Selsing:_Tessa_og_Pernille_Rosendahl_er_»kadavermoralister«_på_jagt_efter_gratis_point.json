{
    "version": "1.0",
    "document": {
        "id": "https://www_berlingske_dk/kommentatorer/eva-selsing-tessa-og-pernille-rosendahl-er-kadavermoralister-paa",
        "title": "Eva Selsing: Tessa og Pernille Rosendahl er »kadavermoralister« på jagt efter gratis point",
        "content": "RETTELSE: I en tidligere version af kommentaren fremgik det, at sangerinden Katinka overfor orkestret, hun spillede med, skulle have sagt, at hun var øm i underlivet efter »morgenpik«. Katinka har afvist at have brugt det udtryk, og det pågældende afsnit er derfor ændret. Rubrikken er også blevet ændret. Berlingske beklager. Vi har talt meget om DR-dokumentaren »Sexisme i musikbranchen«. Men vi har ikke talt så meget om en grim konsekvens af den og lignende produktioner. Nemlig fremkomsten af, hvad man kunne kalde »kadavermoralisme« – altså den gratis, falske dyd, der kan hentes og bruges i gruppenedsparkningen af månedens offer for #metoo, og hvad den offentlige blodtørst, drevet af ideologi, ellers hedder. Kadavermoralisterne lugter blod bedre end en haj, og kan på kilometerlang afstand se potentialet for selvfremstilling ved at tage afstand fra det allerede nedlagte og døde dyr. Der var rapperen Tessa, hvis egen musik er rendyrketsexisme, som pludselig ikke ville finde sig i at optræde sammen med en angivelig sexist. Der var en kvinde, der bagerkageri tv, som gerne ville stå frem alligevel, da folkestemningen gik i en for de medvirkende favorabel retning. Der var en sangerinde ved navn Katinka, som i dokumentaren fortæller om en sexistisk branche, menifølge BT selv har bidraget til en lummer tone. Anklager somKatinka dog har afvist. Men det mest givende eksempel på kadavermoralisme kom alligevel fra sangerinden Pernille Rosendahl. Efter dokumentaren, som Rosendahl medvirker i, uddybede hun påFolkemødet, hvilke »episoder«, med sexisme hun selv havde oplevet.  Udover en uspecificeret henvisning til uønsket seksuel opmærksomhed, som bestemt er generende, talte »episoderne«, at hendes mandlige kolleger fik pladekontrakter, mens hun ikke gjorde. Og så blev hun »frarøvet« sin »faglighed«, fordi der var nogen, som ikke syntes, at hun var teknisk dygtig. Altså to forhold, som lige så vel kan skyldes, at der simpelthen er musikere, hvis talent og teknik er bedre – hvoraf nogle er mænd. Måske er Rosendahls sange ikke ikoniske klassikere, men helt jævne produkter, der hurtigt flimrer ud i glemslen. »Nu har jeg taget udgangspunkt i Pernille Rosendahl (billedet, red.), men hun er hverken værre eller bedre end den gennemsnitlige feminist, der rider på tidens bølger.«Fold sammenLæs mereFoto: Thomas Traasdahl/Ritzau Scanpix. Hvorfor deltog hun i dokumentaren? For at pege fingre ad en generaliseret mandetype og derved kunne tegne sig selv som mere dydig? Eller hævn over et helt køn, fordi karrieren aldrig løftede sig over det gennemsnitlige? Det, vi ser, er etableringen af en ny kaste af urørlige, som er frie til at dømme, men ikke selv må udsættes for kritik. Rosendahl harselvfortalt vidt og bredt om sin »forbudte kærlighed« – altså den affære med den gifte Kristian Jensen, som førte til en brudt familie for en trofast ekskone og tre børn, som derved blev mærket for livet. Men det sidste taler vi ikke om. Ligesom at ingen fordømmer Tessas depraverende vulgarisme, eller tør spørge, om der kan være andet end ren og pur søsterkærlighed som motiv, når feminister deltager i de tilrettelagte shitstorme. Hvorfor ikke? Fordi det at have magten er at bestemme diskursen, som salig Foucault var så god at oplyse os om. De urørlige må kun få hyldest, ikke kritik. Kulturkritikeren Christopher Lasch mente, at narcissisme ikke bare er individuelt, men også en kulturel type: et selv, der er så skrøbeligt, at det kun tåler, og kræver, hyldest. Uden dybde, men med en endeløs horisontal selvoptagethed. Det virker ikke helt skævt til at beskrive de urørlige. Nu har jeg taget udgangspunkt i Pernille Rosendahl, men hun er hverken værre eller bedre end den gennemsnitlige feminist, der rider på tidens bølger, klar til at indkassere de statusgivende point, der kan hentes i de ideologibårne shitstorme. Ubesværet af en samvittighed, der ellers ville kunne se, hvilken kulturel ødelæggelse, man var med til at udbrede. Opfyldt af selvretfærdig harme og vilje til at blive set i sin moderne dyd. Sulten efter den ufortjente anerkendelse, som venter hende, der har »modet« til at ytre, at det allerede nedlagte og døde kadaver lugter. Hvad jeg ønsker i stedet? Det er enkelt. Jeg ønsker, at vi ser mere kritisk på den moderne, statusgivende »dyd«. Enhver, der har beskæftiget sig med dydernes historie, vil vide, at ægte dyd har meget lidt med det, vi viser omverdenen, at gøre. Faktisk er det sådan, at en dyd, som bliver tydeligt signaleret, ofte slet ikke er nogen dyd, fordi dens ærinde er at give status. Ægte dyd er kultiveringen af det indre. Du kan ikke se det store arbejde, det kræver at internalisere en dyd, men du kan se effekterne af den i en karakter, der er bedre end den var før. Mere modig, mere sandfærdig, mere barmhjertig, mere retfærdig, mere vis. Altså det modsatte af den forfængelige like-høst, hvis negative konsekvenser ikke mindst kan ses i øget mistillid, hævngerrighed og ubarmhjertighed. Så når du ser hashtag-hæren mæske sig i ugens nedlagte bytte og samle de mest gratis »moralske« point, der findes, kan du være sikker på, at vi har forladt moralens domæne. Eva Selsing er filosof og forfatter RETTELSE: I en tidligere version af kommentaren fremgik det, at sangerinden Katinka overfor orkestret, hun spillede med, skulle have sagt, at hun var øm i underlivet efter »morgenpik«. Katinka har afvist at have brugt det udtryk, og det pågældende afsnit er derfor ændret. Rubrikken er også blevet ændret. Berlingske beklager. ",
        "metadata": {
            "source": "https://www.berlingske.dk/kommentatorer/eva-selsing-tessa-og-pernille-rosendahl-er-kadavermoralister-paa",
            "image_url": "https://berlingske.bmcdn.dk/media/cache/resolve/image_x_large/image/180/1809714/24736127-portrtter-til-debatredaktionens-brevkasse-af-eva.jpg",
            "publication_time": "Torsdag d. 27. juni 2024, kl. 07.33",
            "author": "Eva Selsing",
            "related_links": [],
            "attachments": []
        }
    }
}