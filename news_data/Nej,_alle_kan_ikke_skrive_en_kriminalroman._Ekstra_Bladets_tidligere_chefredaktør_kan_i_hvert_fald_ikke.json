{
    "version": "1.0",
    "document": {
        "id": "https://www_berlingske_dk/litteratur/nej-alle-kan-ikke-skrive-en-kriminalroman-ekstra-bladets-tidligere",
        "title": "Nej, alle kan ikke skrive en kriminalroman. Ekstra Bladets tidligere chefredaktør kan i hvert fald ikke",
        "content": "Poul Madsen har en lille sort bog, der er fuld af anekdoter fra et langt arbejdsliv. Ikke bare på toppen af den danske mediebranche, men også i korridorerne inde på Christiansborg. Og ja, det lyder som en bog, man godt gad læse. Og det kan man faktisk komme til. For det er efter sigende indholdet af den lille sorte bog, der er den primære inspirationskilde til den spændingsroman, Poul Madsen lige nu er aktuel med. Men ak. Ekstra Bladets tidligere chefredaktørs debut som fiktionsforfatter er ikke i nærheden at være en tabloid kioskbasker. »Kongen fra Esbjerg« er derimod tættere på at være en litterær maveplasker, hvor det, der ellers snildt kunne have været en dansk ramasjangudgave af »House of Cards«, føles som et afsnit pseudopolitisk»Paradise Hotel«. Den overordnede historie fejler ellers ingenting. »Kongen fra Esbjerg« handler om det fiktive stjerneskud af en levebrødspolitiker, esbjergenseren Bjørn Svendsen, der i 2002 bliver den yngste formand for Arbejderpartiet nogensinde, og hvis erklærede mål er at blive Danmarks næste statsminister. Koste, hvad det vil. Bjørn Svendsens lyse fremtid, der ikke mindst skyldes barndomsvennen Carsten West, som udadtil er chefredaktør på tabloidavisen Express, men som indadtil arbejder fuld tid som Bjørn Svendsens tætteste rådgiver og fixer, bliver dog indhentet af en mørk fortid. Først bliver Poul Madsens hovedkarakter ufrivillig hovedperson i en omfattende og ganske graverende bilagssag, der i sig selv kan koste Bjørn Svendsen mulighederne for at blive statsminister. »Kongen fra Esbjerg« er første del i en serie, der har fået navnet »Viljen til magt«.Fold sammenLæs mereFoto: Pr-foto: Gyldendal. Dernæst bliver det politiskehotshotbeskyldt for både voldtægt og uagtsomt manddrab, som Bjørn Svendsen efter sigende skulle have begået en nat tilbage i 1985. Begge anklager får ikke overraskende Bjørn Svendsens politiske modstandere til at lugte blod. Det samme kan siges om medlemmerne af dansk presse. Altså de medlemmer, der ikke allerede er i baglommen på Bjørn Svendsen. Det er den desillusionerede tv-journalist Julie ikke. Hun er til gengæld dødtræt af sit job såvel som ubeskrivelig træt af sin mand. Det er i øvrigt Carsten West. Så da beviser på både bilagsfusk, voldtægt og uagtsomt manddrab lander på hendes skrivebord, er Julie ikke i tvivl om, hvad hun skal gøre. Så langt, så godt. Problemet med »Kongen fra Esbjerg« er dog måden, hvorpå historien er fortalt på. Eller rettere måden, den er skrevet på. Især de kapitler, der portrætterer Bjørn Svendsen i jegform, er decideret hovedrystende irriterende selskab. Bjørn Svendsens sprog og væremåde er nemlig som taget ud af et par stramtsiddende underbukser på en dumsmart »paradiso«, hvor ethvert håb om intellektuel substans for længst er druknet i øl, fisse og Spotify. »Kongen fra Esbjerg« er Poul Madsens debut som fiktionsforfatter. I 2022 udgav han bogen »Bag forsiden – medier, magt og Messershit«, der handler om hans tid som chefredaktør for Ekstra Bladet.Fold sammenLæs mereFoto: Mathias Eis. Vi er ude i en politisk og menneskelig inkompetence, der ikke bare er pinlig læsning, men som også føles komplet utroværdig. Det samme kan siges om skildringen af Carsten West i rollen som både chefredaktør og politisk rådgiver. Og ja, hvis Bjørn og Carsten havde været med på rollelisten i »House of Cards«, så havde Netflix-klassikerens hovedkarakter, Frank Underwood (spillet afKevin Spacey), slået dem til plukfisk allerede i første afsnit. Til at begynde med tror man, at »Kongen fra Esbjerg« er ment som spydig satire på skrift. Et Poul Madsensk spark i skridtet på den magtelite, han i løbet af sine 14 år på Ekstra Bladet både var en del af og i hælene på. Men »Kongen fra Esbjerg« er ikke spydig skridtsparkssatire. Bogen er simpelthen skrevet i ramme alvor. Seriøst? Poul Madsens bærende birolleindehaver, taxachaufføren Kenneth, er derimod et ganske velskrevet bekendtskab. Det var Kenneth, der tilbage i 1985 – og i udkanten af Esbjerg, hvor Poul Madsen tilbragte sin ungdom – i smug fotograferede Bjørn Svendsens voldtægt af 14-årige Stine i et boldrum tilhørende fodboldklubben Rindrup IF. Og det er Kenneths opsparede mod til endelig at forsøge at bringe sandheden frem i lyset, som for alvor bidrager til igangsættelsen af det potpourri af palaver, der sovser rundt på siderne i Poul Madsens thrillerdebut. »Kongen fra Esbjerg« er således et paradisisk festfyrværkeri af alt lige fra rævekager, mudderkast og lyssky vennetjenester til afpresning, kidnapning og (leje)mord. Hvordan historien ender, må man læse sig til. Sikkert er det, at vi ikke har hørt det sidste fra Bjørn Svendsen. »Kongen fra Esbjerg« er nemlig kun første bind i en serie. Åh Gud! »Kongen fra Esbjerg« Forfatter:Poul Madsen. Sider:320. Pris:299,95 kroner. Forlag:Gyldendal",
        "metadata": {
            "source": "https://www.berlingske.dk/litteratur/nej-alle-kan-ikke-skrive-en-kriminalroman-ekstra-bladets-tidligere",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893528/24898160-ekstra-bladets-tidligere-chefredaktr-poul-madsen.jpg",
            "publication_time": "Onsdag d. 05. marts 2025, kl. 09.14",
            "author": "Jakob Genz",
            "related_links": [],
            "attachments": []
        }
    }
}