{
    "version": "1.0",
    "document": {
        "id": "https://www_berlingske_dk/virksomheder/mecoms-norske-avissalg-i-fare",
        "title": "Mecoms norske avissalg i fare",
        "content": "Mecoms planlagte salg af de norske dele af medieforretningen er under pres fra de norske konkurrencemyndigheder, der overvejer at standse salget på grund af monopolfrygt, skriver Financial Times. Mecom, der blandt andet ejer Berlingske Media, havde planlagt et salg af norske Edda Media til den norske mediekoncern A-pressen. Aftalen kom på plads i december, og købsprisen lå på 1,7 milliard danske kroner. Nyheden om, at konkurrencemyndighederne kan sætte en stopper for salget, har mandag morgen fået aktiekursen til at falde med over 8 procent.  De norske myndigheders anke mod salget er, at A-pressen efter købet af Edda Media vil sidde på mere end 60 procent af markedet i flere regioner. Derfor tyder alt nu ifølge Financial Times på, at salget må droppes. \"Hvis der ikke kan findes en løsning, er det vores hensigt at gribe ind. Selvfølgelig skal vi det. Vi kan ikke sige, at det vil være muligt at løse problemerne,\" siger Gudbrandt Guthus, direktør hos konkurrencetilsynet i Norge, til Financial Times. Den endelig beslutning vil blive truffet inden juni. Indtil da kan A-pressen forhandle med myndighederne for at finde en løsninger, der kan holde salgsplanerne i live. Det kan eksempelvis være ved at sælge andre dele af forretningen, således at man når under de 60 procent.  Den norske regering har tidligere nedsat en kommission, der skal komme med forslag til ændringer i medieloven. Kommissionens resultater forventes fremlagt i april, men en lovændring kan tage årevis. Som reglerne er i dag kan et selskab, der sidder på mere end 10 procent af det samlede avisoplag, ikke købe et andet selskab, der også sidder på mere end 10 procent af oplaget. Det betyder, at hele handlen kan risikere at falde til jorden.",
        "metadata": {
            "source": "https://www.berlingske.dk/virksomheder/mecoms-norske-avissalg-i-fare",
            "image_url": "https://berlingske.bmcdn.dk/media/cache/resolve/image_x_large/image/44/441819/4882129-pix-toumazis.jpg",
            "publication_time": "Mandag d. 06. februar 2012, kl. 10.18",
            "author": "Mads Kolby",
            "related_links": [],
            "attachments": []
        }
    }
}