{
    "version": "1.0",
    "document": {
        "id": "https://www_berlingske_dk/virksomheder/butikscenter-nikker-til-vilde-arkitektvisioner",
        "title": "Butikscenter nikker til vilde arkitektvisioner",
        "content": "Årstiderne Arkitekter har vundet en konkurrence om visioner for fremtidens Rødovre Centrum. »Vi havde indbudt otte tegnestuer til prækvalifikation, og tre var i »finalen« om et bud på en masterplan. Vi valgte til sidst Årstiderne, som har en professionel tilgang og en kemi, der passer godt til os,« siger administrerende direktør Jesper Andreasen til Berlingske Business på en knitrende feriemobil fra Zanzibar. Som tidligere omtalt af Berlingske Business afsluttede det familieejede Rødovre Centrum sidste år sin femte udvidelse, men gik nærmest samtidig i gang med at skue helt frem til 2035. De langsigtede planer eller snarere visioner, som ikke er vendt med rådhuset, omfatter en stor udvidelse af butiksdelen, en række boliger og et muligt hoteltårn i et hjørne af centergrunden.   »De fleste ting har vi endnu ikke taget konkret stilling til, men nu har vi fået nogle inter­essante forslag. På kort sigt arbejder vi med at etablere 1.000 ekstra P-pladser, og hvis det er byggeteknisk fornuftigt, udvider vi eventuelt detailområdet i centret,« siger Jesper Andreasen. Læs portræt af Jesper Andreasen Årstiderne fremhæver selv, at tegnestuen har lagt vægt på at sikre, at parkering og infrastruktur forbedres for det voksende antal besøgende, og på at gøre Rødovre Centrum til et indkøbscenter med flere unikke oplevelser. \"Det er jo en international tendens, at flere køber ind på nettet, og derfor skal fremtidens shoppingcentre kunne mere end at være et sted for indkøb. De skal kunne tiltrække deres kunder gennem oplevelser og kultur,\" siger partner Mikkel Westfall. Rødovre Centrum åbnede i 1966 som landets første indkøbscenter og har i dag - efter fem udvidelser - over 130 butikker, biografcenter, Magasin-varehus, kontorer samt en række læge- og sundhedsklinikker.  Jesper Andreasen oplyser, at centret hidtil har samarbejdet gennem 12 år med Kieler Architects, som fortsat er tilknyttet opgaver vedrørende eksempelvis løbende ombygninger.    ",
        "metadata": {
            "source": "https://www.berlingske.dk/virksomheder/butikscenter-nikker-til-vilde-arkitektvisioner",
            "image_url": "https://berlingske.bmcdn.dk/media/cache/resolve/image_x_large/image/24/243612/7801622-rdovre.jpg",
            "publication_time": "Mandag d. 20. oktober 2014, kl. 18.00",
            "author": "Nils-Ole Heggland",
            "related_links": [],
            "attachments": []
        }
    }
}