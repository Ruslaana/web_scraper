{
    "version": "1.0",
    "document": {
        "id": "https://www_berlingske_dk/politik/thorning-svaret-er-mere-europa-ikke-mindre",
        "title": "Thorning: Svaret er mere Europa, ikke mindre",
        "content": "- EU er en nødvendighed for os alle. Sådan sagde statsminister Helle Thorning-Schmidt (S), da hun tirsdag morgen holdt tale for EU-Parlamentet som afslutning på det danske formandskab. Her så hun tilbage på seks måneder, hvor Danmark har stået i spidsen for arbejdet i unionen. - Da jeg stod her i januar, sagde jeg stolt, at jeg er europæer i hjertet. Jeg tror på vores institutioner, vores samarbejde og fælles løsninger på fælles problemer, sagde Thorning. - Arbejdspladser og vækst, økonomisk ansvarlighed og et grønnere Europa. Det har været de danske prioriteter, sagde statsministeren om det, det danske formandskab har lagt vægt på i løbet af det seneste halve år.  Statsministeren fremhævede den aftale om en fælles europæisk patentlovgivning, der blev indgået i EU i sidste uge. - Jeg er især glad for, at vi har nået et kompromis om en patentreform. Det kan betyde store besparelser for virksomheder i Europa. Besparelser, der kan bruges til at skabe nye arbejdspladser, sagde Thorning. Hun fremhævede også den aftale om billigere takster for mobiltelefoni i Europa, som EU-landene er blevet enige om. - Også denne aftale kan være med til at skabe vækst, lød det fra Thorning. Der er dog stadig et stort arbejde for unionen i fremtiden, mener statsministeren. - Vi må rette flere midler mod vækst, undervisning og grøn energi. EU skal meget tættere på målet om 20 procents energibesparelse i 2020, sagde Thorning. Endelig takkede hun parlamentsmedlemmerne for samarbejdet. - I dag er jeg glad for at sige, at vi var i stand til at indgå et samarbejde kun på grund af jer. Det danske formandskabs bedrifter er også Europaparlamentets bedrifter, sagde statsministeren og tilføjede: - Svaret er mere Europa, ikke mindre.",
        "metadata": {
            "source": "https://www.berlingske.dk/politik/thorning-svaret-er-mere-europa-ikke-mindre",
            "image_url": "https://berlingske.bmcdn.dk/media/cache/resolve/image_x_large/image/84/841100/5313983-france-eu-parliament-politics.jpg",
            "publication_time": "Tirsdag d. 03. juli 2012, kl. 09.37",
            "author": null,
            "related_links": [],
            "attachments": []
        }
    }
}