{
    "version": "1.0",
    "document": {
        "id": "https://www_berlingske_dk/oekonomi/nu-maa-boersselskaberne-droppe-dansk",
        "title": "Nu må børsselskaberne droppe dansk",
        "content": "Siden 2012 har regeringens Virksomhedsforum tæppebombet politikerne med forslag til, hvordan bunker af administrative byrder kan ryddes af vejen. Regeringen har løbende behandlet og gennemført en række af de forslag. Seneste er der tale om 55 punkter, som regeringen med Erhvervs- og Vækstminister Henrik Sass Larsen i front, har sat sig for at gennemføre. Blandt andet skal det være muligt for børsnoterede selskaber at udarbejde børsmeddelelser udelukkende på engelsk. Det initiativ lægger sig i kølvandet på et tidligere forslag om, at årsregnskaber udelukkende kan leveres på engelsk. Det såkaldte Virksomhedsforum for enklere regler er nedsat af regeringen og består af repræsentanter fra virksomheder, erhvervsorganisationer og arbejdsmarkedets parter. Siden oktober 2012 har regeringen behandlet 268 forslag – hvoraf 219 ifølge erhvervs- og vækstministeriet gennemføres helt eller delvist. En række af forslagene indgår i regeringens vækstpakke – Danmark helt ud af krisen – virksomheder i vækst. Udover tiltagene i vækstpakken vil regeringen fjerne byrder for netto 2 mia. kr. frem mod 2020. \"Vi vil også kigge på, om der er danske regler, som er for stramme og dermed skader virksomhedernes konkurrenceevne i forhold til vores nabolande. Regeringen vil bl.a. gennemføre et nabotjek på miljøområdet for at undersøge, om reglerne er unødvendigt stramme i Danmark,\" udtaler Henrik Sass Larsen i en pressemeddelelse.",
        "metadata": {
            "source": "https://www.berlingske.dk/oekonomi/nu-maa-boersselskaberne-droppe-dansk",
            "image_url": "https://berlingske.bmcdn.dk/media/cache/resolve/image_x_large/image/30/301312/7255587-henrik-sass-larsen.jpg",
            "publication_time": "Fredag d. 13. juni 2014, kl. 12.47",
            "author": "Morten Jasper",
            "related_links": [],
            "attachments": []
        }
    }
}