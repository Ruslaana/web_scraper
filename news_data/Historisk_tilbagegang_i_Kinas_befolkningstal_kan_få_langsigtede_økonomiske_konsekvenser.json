{
    "version": "1.0",
    "document": {
        "id": "https://www_berlingske_dk/virksomheder/historisk-tilbagegang-i-kinas-befolkningstal-kan-faa-langsigtede",
        "title": "Historisk tilbagegang i Kinas befolkningstal kan få langsigtede økonomiske konsekvenser",
        "content": "For første gang i seks årtier falder befolkningstallet i Kina. Det historiske vendepunkt kan få langsigtede konsekvenser for økonomien i både hjemlandet og verden. Som det folkerigeste land i verden har kineserne gennem lang tid været afgørende arbejdskraft, hvilket harsikret væksten i Kinaog bidraget til den i andre lande. Ifølge Kinas nationale statistikkontor faldt befolkningstallet i 2022 med omkring 850.000. Det svarer nogenlunde til, hvor mange der bor i hele København og Odense i alt, og betyder, at der ved årsskiftet var 1.414.750.000 kinesere. Faldet er det største siden den store hungersnød, der ramte landet i 1961 under Mao Zedong, og det forventes, at det er begyndelsen på en lang periode, hvor der år for år vil være færre kinesere. I 2022 blev der født omkring 9,56 millioner børn i Kina I 2021 kom 10,62 millioner til verden. Faldet i fødselstallet kommer trods den kommunistiske regerings bestræbelser på at få familierne til at få flere børn, efter at den berygtede etbarnspolitik blev ophævet i 2016. Den forbød en familie at få mere end et enkelt barn. I stedet kom der nu forbud mod flere end to børn, men antallet af fødsler er faldet hvert år siden da. I 2021 blev par tilladt at få op til tre børn, og myndighederne har lokket med både kontante præmier og længere barsel for at bringe børnetallet op. Fødselsraten var i 2022 den laveste i de syv årtier, hvor man har gjort den op, nemlig 6,77 fødsler for hver 1.000 indbyggere. I 2019 lå den på 10,41 fødsler pr. 1.000 indbyggere. Samtidig døde 10,41 millioner kinesere i 2022, hvilket er et lidt større antal end gennem de senere år. Kina har været hårdt ramt af coronabetingede dødsfald efter flere store udbrud. Det har kostet massive nedlukninger i de store industriområder, hvor mange vestlige selskaber får deres produkter fremstillet. Mest markant er det gået ud over den amerikanskeiPhone-gigant Apple, som har haft problemermed at kunne få produceret det antal telefoner og tablets, som var planlagt. Kina slækkede i december på sin nultolerancepolitik over for corona, hvilket har skabt frygt i blandt andet Europa for, at en ny coronabølge vil ramme, båret hertil at tilrejsende kinesere. Samtidig vil det kunne betyde, at antallet af dødsfald vil vokse i år i Kina. Det store fald i befolkningstallet kommer langt hurtigereend tidligere ventet, og det kan blive en bremse for den økonomiske vækst i hjemlandet i form af faldende efterspørgsel på for eksempel nye huse. Tilbagegangen vil kunne betyde, at Kinas økonomi alligevel ikke vil overstige den amerikanske i størrelse, og ifølge FN vil Indien i år overgå Kina og blive verdens folkerigeste nation. FN anslår, at der i 2023 vil komme lige over ti millioner nye kinesere til verden. Til sammenligning vil der i Indien blive født omkring 23 millioner børn. Indien har en yngre arbejdsstyrke og en generelt yngre befolkning. Det vil medvirke til at tiltrække investeringer og opbygge et større forbrugermarked. »Ikke mange ældre mennesker er ude at se på biler, nyegadgetseller nye boliger,« som Manoj Kewalramani, leder af studier i det indiske stillehavsområde ved den indiske tænketank Takshashila Institution, udtrykker det over for den amerikanske finansavis The Wall Street Journal. Tallene fra Kinas nationale statistikkontor viser, at 62 procent af befolkningen nu er i den arbejdsduelige alder, som i Kina defineres som folk fra 16 til 59 år. For små ti år siden udgjordes arbejdsmarkedet af omkring 70 procent af befolkningen. Kang Yi, der er direktør for det nationale statistikbureau, siger ifølge den britiske finansavis Financial Times, at faldet i befolkningstallet ikke bør give grund til bekymringer, fordi udbuddet af arbejdskraft stadig overgår efterspørgslen, og at det langsigtede fald i antallet af arbejdere vil blive opvejet af, at »kvaliteten af arbejdskraften forbedres« i takt med, atuddannelsesniveauet forbedres. Nabolandet Japan har gennem mere end ti år oplevet tilbagegang i befolkningstallet. Det begyndte at dale i 2010 og er faldet hvert år siden da.",
        "metadata": {
            "source": "https://www.berlingske.dk/virksomheder/historisk-tilbagegang-i-kinas-befolkningstal-kan-faa-langsigtede",
            "image_url": "https://berlingske.bmcdn.dk/media/cache/resolve/image_x_large/image/163/1636531/24319388-.jpg",
            "publication_time": "Tirsdag d. 17. januar 2023, kl. 08.20",
            "author": "Thomas Breinstrup",
            "related_links": [],
            "attachments": []
        }
    }
}