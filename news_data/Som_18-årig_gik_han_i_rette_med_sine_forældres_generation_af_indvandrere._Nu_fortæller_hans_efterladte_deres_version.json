{
    "version": "1.0",
    "document": {
        "id": "https://www_berlingske_dk/boeger/som-18-aarig-gik-han-i-rette-med-sine-foraeldres-generation-af-indvandrere",
        "title": "Som 18-årig gik han i rette med sine forældres generation af indvandrere. Nu fortæller hans efterladte deres version",
        "content": "Som bare 18-årig udgav han den hidtil bedst sælgende digtsamling i dansk kulturhistorie. Som bare 24-årig drog han sit sidste åndedræt. Historien om Yahya Hassan har hidtil været præget af den afdøde Aarhus-digters sporadiske, men ofte kaotiske bidrag til den offentlige debat og ikke mindst de to digtsamlinger, som han nåede at udgive inden sin tidlige død. Men nu udkommer et nyt kapitel i fortællingen om Yahya Hassan. Den 13. november udgiver Politikens Forlag bogen »Familien Hassan«, der er skrevet af journalist Steffen Stubager. Her fortæller Yahya Hassans mor og hans fire søskende om deres afdøde søn og bror. Og ikke mindst om den familie, Yahya Hassan var rundet af. I en pressemeddelelse fra forlaget siger Yahya Hassans bror Abdullah Hassan, at det er tid til at give offentligheden indblik i familiens liv, som var en stor del af begge Yahya Hassans to digtsamlinger. »Jeg har hele mit liv troet, at jeg kendte min familie og mit ophav. Vores styrker og svagheder, glæder og sorger, tanker og følelser. Det er gået op for mig, at jeg ikke ved det hele,« lyder det fra Abdullah Hassan. »Vi føler os forpligtede til at fortælle vores historie, for der er tusindvis af familier som vores. Nøgleordet er forståelse. Jeg tør slet ikke tænke på, hvor meget der kunne være anderledes, hvis jeg alene var bedre til at tale med og lytte til andre mennesker.« Yahya Hassans store gennembrud kom, da han i et interview tilPolitikentog et opgør med sine forældres generation af indvandrere, som ifølge ham svigtede deres børn i det øjeblik, de ankom til Danmark. »Jeg er fucking vred på mine forældres generation, der kom til Danmark i slutningen af 1980erne. Den der kæmpe gruppe af flygtninge, der skulle forestille at være forældre, har totalt svigtet deres børn. Så snart vores forældre landede i Kastrup, var det, som om deres rolle som forældre hørte op,« indleder han interviewet i Politiken. »Og så kunne vi se vores fædre rådne passivt op på kontanthjælp i sofaen med fjernbetjeningen i hånden, ledsaget af en desillusioneret mor, der aldrig sagde til eller fra. Os der faldt fra på uddannelser, os der blev kriminelle, og os der blev bumser, vi blev ikke svigtet af systemet, men af vores forældre. Vi er den forældreløse generation.« Samme ordlyd går igen i Hassans digtsamlinger, hvor han blandt andet også beskriver, hvordan han blev tæsket som barn. Hassans bror Abdullah Hassan har tidligere medvirket i en DR-dokumentar fra 2021, hvor han satte ord på brorens død og de psykiske problemer, den unge digter led under. »Jeg har altid været bekymret for ham. Fra dag et. Jeg har forudset den dag, hvor han ikke ville være her længere. Jeg havde regnet med, at han ville blive skudt eller kørt ned. Men jeg havde ikke regnet med, at det ville være en forgiftning eller psykiatrien,« sagde han dengang tilDR. Yahya Hassan døde i 29. april 2020.",
        "metadata": {
            "source": "https://www.berlingske.dk/boeger/som-18-aarig-gik-han-i-rette-med-sine-foraeldres-generation-af-indvandrere",
            "image_url": "https://berlingske.bmcdn.dk/media/cache/resolve/image_x_large_vertical/image/185/1854397/24826718-yahya-hassan-debuterede-med-digtsamlingenyahya-h.jpg",
            "publication_time": "Tirsdag d. 05. november 2024, kl. 13.02",
            "author": "Mads Hørkilde",
            "related_links": [],
            "attachments": []
        }
    }
}