{
    "version": "1.0",
    "document": {
        "id": "https://www_berlingske_dk/sport/vm-bronzevinderen-valgren-skal-debutere-i-paris-roubaix",
        "title": "VM-bronzevinderen Valgren skal debutere i Paris-Roubaix",
        "content": "Den nyslåede VM-bronzevinder Michael Valgren er blandt verdens mest formstærke cykelryttere, og på søndag får han lejlighed til at vise det i brostensklassikeren Paris-Roubaix. Det fortæller Valgrens sportsdirektør hos EF Education-Nippo Matti Breschel til B.T. efter Valgrens tredjeplads i VM-linjeløbet søndag. »At vinde bronze er et springbræt til at komme tilbage og vinde de cykelløb, som han går og drømmer om. For eksempel Flandern Rundt, og nu skal han køre Paris-Roubaix,« siger Matti Breschel. Det bliver endda Valgrens debut i Paris-Roubaix, der plejer at blive afviklet i foråret. Han har i det hele taget vist forrygende form de seneste uger efter et par år med magre resultater. I midten af september var Valgren pludselig ustyrlig. Først vandt han Giro della Toscana. Og allerede dagen efter slog han til igen i Coppa Sabatini. Ifølge den foreløbige startliste skal hele otte danskere køre med i herrernes Paris-Roubaix. Ud over Valgren er det Mikkel Bjerg (UAE), Mathias Norsgaard (Movistar), Casper Pedersen og Søren Kragh Andersen (Team DSM), Mads Würtz Schmidt (Israel Start-Up Nation), Mads Pedersen (Trek-Segafredo) samt Kasper Asgreen (Quick-Step). Hos kvinderne er Emma Norsgaard og Cecilie Uttrup på den foreløbige startliste. /ritzau/",
        "metadata": {
            "source": "https://www.berlingske.dk/sport/vm-bronzevinderen-valgren-skal-debutere-i-paris-roubaix",
            "image_url": "https://berlingske.bmcdn.dk/media/cache/resolve/image_x_large/image/146/1469253/23875506-cycling-world-road-bel-men-eli.jpeg",
            "publication_time": "Mandag d. 27. september 2021, kl. 14.56",
            "author": null,
            "related_links": [],
            "attachments": []
        }
    }
}