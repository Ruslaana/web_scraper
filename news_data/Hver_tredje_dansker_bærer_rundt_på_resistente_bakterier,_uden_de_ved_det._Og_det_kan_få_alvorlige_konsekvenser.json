{
    "version": "1.0",
    "document": {
        "id": "https://www_berlingske_dk/indland/hver-tredje-dansker-baerer-rundt-paa-resistente-bakterier-uden-de-ved-det",
        "title": "Hver tredje dansker bærer rundt på resistente bakterier, uden de ved det. Og det kan få alvorlige konsekvenser",
        "content": "Der er gode og dårlige bakterier. Og så er der bakterierne i din tarm, som normalt får tildelt helterollen. De udfører livsvigtige opgaver for din krop, så du kan ganske enkelt ikke undvære dem. Men er du uheldig, kan tarmbakterierne pludselig slippe fri og blive livstruende fjender. Mange af os bærer nemlig rundt på resistente bakterier, uden at vi ved det. Og det kan udvikle sig til »en meget alvorlig og bekymrende situation«, lyder det fra Ulrik Stenz Justesen. »Mindst en tredjedel af den danske befolkning render i øjeblikket rundt med bakterier i tyktarmen, som er resistente over for en eller flere typer antibiotika,« siger Ulrik Stenz Justesen, der er ekspert i resistens, professor og overlæge på Odense Universitetshospital. »Hvis de her bakterier slipper fri fra tarmen, kan der opstå farlige komplikationer.« Ulrik Stenz Justesen fortæller, at forekomsten af resistente tarmbakterier stort set er det samme hos børn og voksne. En af forklaringerne er, at børn kan arve resistente bakterier fra sin mor.Fold sammenLæs mereFoto: Søren Bidstrup. Mange danskere kender formentlig til antibiotikaresistens fra debatten om stigende problemer med MRSA. MRSA er stafylokokbakterier, som findes på overflader, og de fleste render rundt med dem enten i næsen eller på huden. De er resistente over for en række forskellige typer antibiotika, og antallet af registrerede stafylokokinfektioner er de seneste ti årsteget med 54 procent, viser den senesterapport fra DANMAP. Men problemerne med såkaldteanaerobe tarmbakterieradskiller sig fra MRSA, fortæller Ulrik Stenz Justesen. »MRSA kan man groft sagt vaske af med en masse sæbe, men det kan vi ikke her. Vi kan ikke vaske os indvendig. Så når først problemet er opstået, kan vi ikke gøre så meget ved det.« Så længe de resistente tarmbakterier er lukket inde i tyktarmen, er de i princippetufarlige for kroppen. Problemet opstår, hvis baktierne stikker af fra tarmen. Det kan eksempelvis ske i forbindelse med en operation, blindtarmsbetændelse, tyktarmskræft eller bylder på tarmen. Når bakterierne først er undsluppet tarmens beskyttende vægge, kan de give anledning til blodforgiftning, som kan inficere kroppens organer. »Hver eneste gang vi opererer på tarmen, og det kan være selv banale operationer, så gør vi alt, hvad vi kan, for at undgå, at bakterierne ryger ud. Og derfor giver vi altid antibiotika i forbindelse med operationen,« siger Ulrik Stenz Justesen. »Men en gang imellem slipper de fri. Og jo mere resistente bakterierne bliver, jo større er sandsynligheden for, at den antibiotika, vi giver, ikke virker.« Der er mange sygdomme, som kan give hul på tarmen, siger Ulrik Stenz Justesen. Det kan også være små udposninger, som gør, at bakterierne kan slippe ud i blodbanen.Fold sammenLæs mereFoto: Søren Bidstrup. Hvis ikke infektionen kan behandles med antibiotika, kan den i værste tilfælde slå patienten ihjel. Det er stadig usikkert hvor mange danskere, der dør på grund af infektioner med antibiotikaresistente, anaerobe tarmbakterier. »20 til 25 procent af dem, der får blodforgiftning, dør i løbet af få måneder. Men det er typisk patienter, som er syge i forvejen, så det er svært at sige med sikkerhed, hvad dødsårsagen præcis er,« siger Ulrik Stenz Justesen og tilføjer: »Men en ting er sikkert. Der er danskere, der dør af de her bakterier hvert eneste år.« Særligt er det bekymrende, fordi vi frem til 1980erne slet ikke så resistente bakterier i tyktarmen, tilføjer han. Nu bliver det mere og mere udbredt – også i Danmark. Selvom det anslås, at hver tredje dansker bærer rundt på anaerobe tarmbakterier, som er resistente over for en eller flere typer antibiotika, er detstadig sjældent at se danske patienter med tarmbakterier, som ligefrem er multiresistente, fortæller Brian Kristensen, der er sektionsleder for Infektionsepidemiologi og Forebyggelse hos Statens Serums Institut. Det vil sige bakterier, som er immune over for stort set alle typer antibiotika. Men han er bange for udviklingen. »Der er en gruppe af tarmbakterier, der bliver mere og mere resistente over for en meget vigtig antibiotikakur, som kan behandle blodforgiftning. Og vi er bekymrede for, at vi på sigt kommer til at stå i en situation, hvor vi slet ikke kan behandle patienterne længere.« Brian Kristensen kan ikke spå, om det bliver om ti eller 20 år, siger han. Han ved bare, at det pludselig kan gå stærkt. Og WHO peger da også på, at multiresistente bakterier i 2050 vil slå flere ihjel end kræft. Et dansk studie opdagede i 2016 en ny og hidtil ubeskrevet type antibiotikaresistens i en almindelig tarmbakterie, bacteroides stercoris. Blot endnu et eksempel på, at de gode bakterier udvikler mere og mere resistens, siger Ulrik Stenz Justesen.Fold sammenLæs mereFoto: Søren Bidstrup. En af de største bekymringer på den lange bane er E. coli (ExPEC), som forårsager urinvejsbetændelse blandt særligt kvinder og ældre medborgere, fortæller Brian Kristiansen. »Det er ofte dem, der bliver alvorlige syge, fordi urinvejsbetændelsen går over i blodbanen. Hvis de bakterier begynder at blive multiresistente, så får vi først store udfordringer.« Ulrik Stenz Justesen supplerer: »Den senesteDANMAP-rapportmed en opgørelse over 2022 viser, at det går den forkerte vej,« siger han og uddyber: »Det kan godt være, at vi er gode sammenlignet med andre lande. Omvendt kan man sige, at når resistensen fortsat stiger, er vores antibiotikaforbrug for stort. Og på et tidspunkt har vi jo ikke mere at gøre godt med.« Flere mikrobiologer arbejder verden over for at finde en ny mirakelkur. Blandt andet danske Alexander Byth Carstens, som forsker i noget, der måske kan blive fremtidens løsning på resistenskrisen. Det kan du læse mere om hosBerlingskeher. FAKTAHar du oplevet resistente bakterier?Hvis du har selv har oplevelser med resistente bakterier, som du har lyst til at dele, er du meget velkommen til at skrive tilsije@berlingske.dkeller ringe på 27 26 43 35.FOLD UD Hvis du har selv har oplevelser med resistente bakterier, som du har lyst til at dele, er du meget velkommen til at skrive tilsije@berlingske.dkeller ringe på 27 26 43 35.",
        "metadata": {
            "source": "https://www.berlingske.dk/indland/hver-tredje-dansker-baerer-rundt-paa-resistente-bakterier-uden-de-ved-det",
            "image_url": "https://berlingske.bmcdn.dk/media/cache/resolve/image_x_large/image/174/1747761/24599334-ulrik-stenz-justesen-er-ekspert-i-resistens-klin.jpg",
            "publication_time": "Lørdag d. 30. december 2023, kl. 19.30",
            "author": "Sidsel Lyhne Jensen",
            "related_links": [],
            "attachments": []
        }
    }
}