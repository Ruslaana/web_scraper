{
    "version": "1.0",
    "document": {
        "id": "https://www_berlingske_dk/internationalt/usa-presser-fn-for-midler-til-libyen",
        "title": "USA presser FN for midler til Libyen",
        "content": "Efter mere end et halvt års voldsom borgerkrig er Libyen et land i ruiner og har desperat brug for de midler, som FN har fastfrosset. Men det trækker ud. USA har ellers i flere dage forsøgt at få FNs sikkerhedsråd til at frigøre 1.5 milliard dollar af Libyens aktiver. Men det møder protester fra Sydafrika, skriver CNN. Sydafrikas FN-ambassadør Baso Sangqu siger til CNN, at en frigørelse af midlerne vil være en antydning af, at landet anerkender det libyske overgangsråd, og det er Sydafrika og Den Afrikansk Union ifølge ambassadøren ikke klar til. Det er dog noget, man vil diskutere senere i dag.  USA vil da heller ikke vente længere og varsler, at hvis ikke Sydafrika går med til at frigive midlerne, vil man indkalde FNs sikkerhedsråd til en afstemning i eftermiddag. Sydafrika har ikke vetoret i sikkerhedsrådet, og dermed kan USA potentielt få forslaget igennem. Selv siger det libyske overgangsråd, at det vil søge om at få frigivet helt op til fem milliarder dollar til at kickstarte Libyens økonomi.",
        "metadata": {
            "source": "https://www.berlingske.dk/internationalt/usa-presser-fn-for-midler-til-libyen",
            "image_url": "https://berlingske.bmcdn.dk/media/cache/resolve/image_x_large/image/43/439562/4457318-libya-conflict.jpg",
            "publication_time": "Torsdag d. 25. august 2011, kl. 10.17",
            "author": "Agnete Finnemann Scheel",
            "related_links": [],
            "attachments": []
        }
    }
}