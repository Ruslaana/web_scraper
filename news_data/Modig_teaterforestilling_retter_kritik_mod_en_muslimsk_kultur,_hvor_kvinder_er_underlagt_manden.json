{
    "version": "1.0",
    "document": {
        "id": "https://www_berlingske_dk/scene/modig-teaterforestilling-retter-kritik-mod-en-muslimsk-kultur-hvor-kvinder",
        "title": "Modig teaterforestilling retter kritik mod en muslimsk kultur, hvor kvinder er underlagt manden",
        "content": "Jeg fortæller, derfor lever jeg! Sådan er udgangspunktet for den arabiske eventyrsamling »1001 nat«. Den om den smukke, modige og kloge vesirdatter Sharazad, der fortæller en omtrent uendelig historie for sin nye ægtemand, den grusomme konge, der har for vane at hugge hovedet af sine hustruer allerede i morgengryet efter bryllupsnatten. Hun udsætter døden og undgår sin forudbestemte skæbne med sine fortællingers kraft, for når solen står op, holder hun inde og lover en fortsættelse næste nat, hvis hun må leve endnu en dag. Hun opfinder med andre ord den moderne cliffhanger for ikke at lide samme skæbne som sine medsøstre. Og ender med at redde sit land gennem narativets styrke. Det er jo i det hele taget det, der gør sig gældende for den enestående og rodede samling af mellemøstlige og sydasiatiske eventyr: Døden indgår i dem alle som et gennemgående princip. Ikke bare i rammefortællingen, men så sandelig også i de mange fortællinger, som afløser hinanden. Stina Ekblad investerer sin store autoritet i alt, hun foretager sig.Fold sammenLæs mereFoto: Natascha Thiara Rydvald. Det er denne myriade af historier, der lader den ene fortælling nærmest fødes af den anden, der er afsættet forStaffan V. Holmsenkle, men smågeniale greb i en forestilling, der har en sjældent udsøgt helstøbthed. Han lader ganske enkelt tre tørklædeklædte kvinder i tre forskellige aldre være de stemmer og kroppe, der nærmest danser sig gennem den ene vidtforgrenede, fantastiske beretning efter den anden. En fascinerende tre-i -ener, der lader det ene ord tage det andet. Hele tiden erstatter de hinanden på forscenen i en imponerende fortællestafet. I begyndelsen taler de for sig selv og for publikum. Men efter et stykke tid også for manden, når Casper Crump dukker op i den utaknemmelige rolle som den grusomme, voldsparate primitive maskulinitet, der tavst lytter til ordene med brysk mine og mørkt blik, men som gradvist omspindes og forvirres af deres kraft. Stina Ekblad,Mille Hoffmeyer Lehfeldtog Stephanie Nguyen slynger sig ud og ind af de saftige beretninger. Som tre ordmalende arabesker væver og broderer de fortællingerne med eminent vokal skønhed, og Ellen Wulffs oversættelse er både fræk og frodig – sjældent har man oplevet en teaterforestilling talt så smukt som her – men også med et kropsligt overskud, der lader dem bøje sig og føjer sig i de vildtvoksende historier. Mille Lehfeldt bobler af fortælleivrigt overskud, grotesk humor og imponerende omskiftelighed, men forlener også sine figurer med en smerte, der viser et hidtil uopdaget tragisk format hos den i forvejen så glimrende skuespiller. Og energibundtet Stephanie Nguyen – kontant, når hun vil, sexet elegant, når det er det, der skal til –  slår fast, hvorfor hun er et af de navne, vi skal til at lære udendad. Endelig investerer den dragende Stina Ekblad hele sin lysende autoritet i at demonstrere, hvordan en skuespiller i fuld beherskelse af sine virkemidler kan skabe figurer og stemninger med enkle, men lynende begavede og præcise forskydninger i kropspositur og stemmeleje. Sikke en musikalitet. Men under hele den imponerende og legende ekvilibrisme løber altså også en grusom understrøm af vold og pludselig død. Ikke mindst vold mod kvinder, som Karen Maria Bille urædt har valgt at stille ind på i sin selektion af beretningerne. I den ene fortælling efter den anden må kvinder opleve at være manden fysisk underlegen, selv om de sjældent er det mentalt. Kvinder bliver myrdet, pryglet, aflivet, voldtaget, ydmyget og må ellers kæmpe med næb og klør for at bevise, at de har noget at komme med. Sådan som voldspsykopaten af en konge også understreger sin brutale overmagt med et greb om struben på sin talende hustru. Sådan som han skånselsløst som en anden hanhund bruger hende til sin egen tilfredsstillelse mellem historierne. Mille Hoffmeyer Lehfeldt og Stina Ekblad og Stephanie Nguyen lader kroppene tale i »1001 nat« på Teater Republique.Fold sammenLæs mereFoto: Natascha Thiara Rydvald. Også Bente Lykke Møllers enkle, men sigende dekoration digter med: Scenografien tilbyder blik ind i de bagvedliggende, asketiske sovekamre, en slags hemmeligt harem, hvor kvinderne kan lade paraderne falde og samle kræfter til næste overlevelsesanstrengelse på forscenen. Forestillingen bliver muligvis en hyldest til den rige muslimske kulturkreds' mangfoldige fortællekunst, en skønhedsåbenbaring af også erotisk sanselighed, mange ellers ikke forbinder med den muslimske verden. Men den gør også noget andet og mere. Den bliver en brutal og utilsløret påmindelse om kvinders manglende retsstilling i store dele af verden. Noget, som også dekorationens overtekster på arabisk ikke kan undgå at give de fleste af os associationer til, hvad enten det er rimeligt eller ej, selv om den vel også tjener til at byde ikke-dansktalende indenfor. Spørgsmålet står alligevel naturligvis tilbage: Kommer de, der kunne have brug for at se forestillingen, overhovedet? »1001 nat« Oversættelse: Ellen Wulff. Iscenesættelse:Staffan Valdemar Holm.Dramatisering:Karen-Maria Bille.Scenografi og kostumer: Bente Lykke Møller. Teater Republique. Til 4. december.   ",
        "metadata": {
            "source": "https://www.berlingske.dk/scene/modig-teaterforestilling-retter-kritik-mod-en-muslimsk-kultur-hvor-kvinder",
            "image_url": "https://berlingske.bmcdn.dk/media/cache/resolve/image_x_large/image/148/1480838/23910226-bmr.jpg",
            "publication_time": "Mandag d. 01. november 2021, kl. 19.10",
            "author": "Jakob Steen Olsen",
            "related_links": [],
            "attachments": []
        }
    }
}