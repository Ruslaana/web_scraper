{
    "version": "1.0",
    "document": {
        "id": "https://www_berlingske_dk/internationalt/tysk-partileder-og-eksminister-er-doed",
        "title": "Tysk partileder og eksminister er død",
        "content": "Det er ikke længe siden, at Guido Westerwelle førte ordet om udenrigspolitiske emner i Europas mest magtfulde land. Fredag meldes den tidligere vicekansler, udenrigsminister og partiformand for liberale FDP død, 54 år gammel. Det bekræfter Westerwelle Foundation i Berlin ifølge nyhedsbureauet dpa. Westerwelle, som var minister indtil 2013, døde af leukæmi. Han blev diagnosticeret med kræft i juni 2014, hvorefter han trak sig tilbage, fik kemoterapi og knoglemarvstransplantation. Westerwelle har spillet en ledende rolle i tysk politik. Både i Vesttyskland i 1980'erne og senere som leder af det erhvervsvenlige parti FDP. Han var vicekansler fra 2009-11 og udenrigsminister i Angela Merkels andet kabinet indtil 2013. Han var den første tyske minister, som har været åben omkring det at være homoseksuel. På Westerwelle Foundations hjemmeside er et billede af politikeren med sin mand Michael Mronz, hvor der står: - Vi kæmpede. Vi havde et mål i sigte. Vi er taknemmelige for en utrolig fantastisk tid sammen. Kærlighed forbliver. I 2015 udgav Westerwelle en bog om sin kamp mod kræften kaldet \"Mellem to liv\". /ritzau/dpa",
        "metadata": {
            "source": "https://www.berlingske.dk/internationalt/tysk-partileder-og-eksminister-er-doed",
            "image_url": "https://berlingske.bmcdn.dk/media/cache/resolve/image_x_large/image/62/629354/12690525-file-germany-westerwelle-obit.jpg",
            "publication_time": "Fredag d. 18. marts 2016, kl. 14.40",
            "author": null,
            "related_links": [],
            "attachments": []
        }
    }
}