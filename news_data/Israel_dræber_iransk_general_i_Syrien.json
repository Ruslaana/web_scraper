{
    "version": "1.0",
    "document": {
        "id": "https://www_berlingske_dk/internationalt/israel-draeber-iransk-general-i-syrien",
        "title": "Israel dræber iransk general i Syrien",
        "content": "ISRAEL: En general fra de iranske elitestyrker, Revolutionsgarden, er ifølge Reuters blevet dræbt under et israelsk helikopterangreb i Syrien. Reuters citerer et iransk nyhedsbureau for oplysningen. Søndag gennemførte Israel et luftangreb i den syriske provins Quneitra, der ligger tæt ved Golanhøjderne og grænsen til Israel. Israelerne dræbte her seks iranske soldater, herunder en officer, skriver AFP ifølge den israelske avis The Jerusalem Post. Desuden blev fem medlemmer af den iranskstøttede Hizbollah-bevægelse også dræbt, mens de kørte i en kortege bestående af tre biler. Ifølge israelske kilder planlagde gruppen angiveligt et attentat mod Israel.  The Jerusalem Post citerer også det iranske nyhedsbureau for oplysningen om, at en general i Revolutionsgarden blev dræbt i angrebet. Avisen citerer desuden et Hizbollah-medie for, at to israelske helikoptere angreb mål i de syriske Golanhøjder med missiler, og at sønnen til Hizbollahs tidligere operationelle chef blev dræbt under angrebene. Den iranske udenrigsminister, Mohammad Javad Zarif, betegner mandag over for det iranske PressTV angrebet som en »terrorhandling«.  Det er en kendt sag, at Hizbollah har sendt soldater til Syrien fra baser i Libanon for at støtte præsident Bashar al-Assad i kampen mod oprørerne. Hizbollah støttes finansielt og våbenmæssigt af Iran, men det har ikke tidligere været fremme, at regulære iranske soldater er blevet dræbt i Syrien. ",
        "metadata": {
            "source": "https://www.berlingske.dk/internationalt/israel-draeber-iransk-general-i-syrien",
            "image_url": "https://berlingske.bmcdn.dk/media/cache/resolve/image_x_large/image/30/301620/8189516-israel-palestinian-conflict-gaza.jpg",
            "publication_time": "Mandag d. 19. januar 2015, kl. 13.40",
            "author": null,
            "related_links": [],
            "attachments": []
        }
    }
}