{
    "version": "1.0",
    "document": {
        "id": "https://www_berlingske_dk/samfund/draebt-soldat-modtaget-i-karup",
        "title": "Dræbt soldat modtaget i Karup",
        "content": "Den dræbte danske soldat Samuel Enig landede søndag middag på Flyvestation Karup fra Afghanistan. Med ham var hans kolleger fra Afghanistan. Her blev han modtaget af familie, venner og kolleger samt chefen for Hærens Operative Kommando, generalmajor Agne Rokos, og chefen for Den Kongelige Livgarde, oberst Lasse Harkjær, oplyser Hærens Operative Kommando. Oberst Lasse Harkjær holdt en tale over den 23-årige konstabel, der i sidste uge blev dræbt af en vejsidebombe i området omkring Patrol Base Line, der ligger seks kilometer nordøst for byen Gereshk. - Samuels kompagnichef, Eskil Berger, betegner ham som ambitiøs, initiativrig og målrettet, og et flottere skudsmål kan man vel ikke få. Samuel drog ud i verden for at hjælpe andre til fred og frihed. Han faldt i denne kamp, sagde oberst Harkjær. Tema:De faldne Mens kisten blev båret ud til rustvognen, spillede Den Kongelige Livgardes Musikkorps \"Det var på Isted Hede\". Samuel Enig får onsdag i den kommende uge en militær begravelse fra Nørremark Kirke i Vejle med efterfølgende jordfæstelse på Nordre Kirkegård. /ritzau/",
        "metadata": {
            "source": "https://www.berlingske.dk/samfund/draebt-soldat-modtaget-i-karup",
            "image_url": "https://berlingske.bmcdn.dk/media/cache/resolve/image_x_large/image/79/799972/3679486-samuel-enig.jpg",
            "publication_time": "Søndag d. 16. januar 2011, kl. 15.43",
            "author": null,
            "related_links": [],
            "attachments": []
        }
    }
}