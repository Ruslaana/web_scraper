{
    "version": "1.0",
    "document": {
        "id": "https://www_berlingske_dk/virksomheder/detroniseret-oel-boss-er-ny-naestformand-i-novozymes",
        "title": "Detroniseret øl-boss er ny næstformand i Novozymes",
        "content": "Der bliver rykket rundt på brikkerne i Novozymes' bestyrelse. Den tidligere Carlsberg-topchef Jørgen buhl Rasmussen, som har siddet i Novozymes bestyrelse siden 2011, avancerer nu i enzymbestyrelsen og bliver ny næstformand. Dermed skubber han bestyrelsesdronningen Agnethe Raaschou-Nielsen ned som menigt medlem af bestyrelsen. Det fremgår af årsregnskabet fra Novozymes, der er offentliggjort tirsdag. Ændringerne vil ske på forårets ordinære generalforsamling i selskabet. Formanden vil fortsat hedde Henrik Gürtler en periode endnu.  Siden Jørgen Buhl Rasmussen stoppede i Carlsberg i juni sidste år har der været spekuleret i, hvilke bestyrelser han ville træde ind i. Nu øger han i første omgang sin rolle i enzymproducenten med hovedsæde i Bagsværd nord for København. »Bestyrelsen anbefaler Jørgen Buhl Rasmussen som næstformand med henblik på at drage yderligere fordel af hans erfaring i ledelse af en global forretning med omfattende aktiviteter på vækstmarkeder,« skriver formand Henrik Gürtler i årsregnskabet.  Novozymes får derudover en ny stærk mand i bestyrelsen. Eivind Kolding, der er adm. direktør for Novozymes' hovedaktionær Novo A/S, bliver nyt bestyrelsesmedlem, fremgår det af regnskabet. Lena Olving træder ud for at gøre plads til Kolding. Eivind Kolding er også medlem af bestyrelserne i Novo Nordisk, NNIT og Sonion Group. Novozymes oplyser, at medlemmerne Heinz-Jürgen Bertram, Lars Green og Mathias Uhlén fortsætter i bestyrelsen. ",
        "metadata": {
            "source": "https://www.berlingske.dk/virksomheder/detroniseret-oel-boss-er-ny-naestformand-i-novozymes",
            "image_url": "https://berlingske.bmcdn.dk/media/cache/resolve/image_x_large/image/20/207761/12046251-jrgen-buhl-rasmussen.jpg",
            "publication_time": "Tirsdag d. 19. januar 2016, kl. 08.15",
            "author": "Jesper Kongskov",
            "related_links": [],
            "attachments": []
        }
    }
}