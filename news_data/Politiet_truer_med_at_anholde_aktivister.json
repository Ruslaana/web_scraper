{
    "version": "1.0",
    "document": {
        "id": "https://www_berlingske_dk/samfund/politiet-truer-med-anholde-aktivister",
        "title": "Politiet truer med at anholde aktivister",
        "content": "Fire aktivister fra miljøorganisationen Greenpeace, der forsøger at presse det skotske olieselskab Cairn Energy til at stoppe deres olieboringer og stadig hænger under boreriggen Stena Don, vil blive arresteret. Det siger vicepolitimester Morten Nielsen fra Grønlands Politi til nyhedsbureauet AP. Aktivisterne har overtrådt en 500 meter sikkerhedszone omkring boreriggen, der ligger 175 vest for den vestgrønlandske ø Disko, siger både søværnet og politiet. Da aktivisterne sejlede op til boreriggen i gummibåde, indstillede Cairn Energy straks boreriggens operationer. Det skete af sikkerhedsmæssige grunde. Lovbrydere vil blive anholdt Men det er kun et spørgsmål om dage, før Cairn kommer bagefter. Jo længere aktivisterne forsinker de to planlagte prøveboringer, der skal gennemføres inden udgangen af september, jo større er sandsynligheden for, at olieselskabet ikke kan fuldføre 2010-boreprogrammet. \"Når nogen bryder loven, og det sker sommertider her, så bliver vedkommende arresteret,\" siger Morten Nielsen fra Grønlands Politi i Nuuk. Politiet blev orienteret om aktionen ved at Greenpeace ringede og sagde, at nu brød aktivisterne sikkerhedszonen. Søværnet siger til Berlingske.dk, at de ingen planer har om at fjerne aktivisterne. Det er op til Grønlands Politi at beslutte, hvad der skal gøres, siger man på Flådestation Grønnedal, der har sendt inspektionsskibet Vædderen til stedet. Frygter et arktisk olieboom I sidste weekend ankrede Greenpeace's største protestskib Esperanza op i boreområdet og ligger nu en kilometer fra boreriggen. Cairn Energy oplyste for en uge siden, at det havde fundet naturgas, men projektet med at finde olie i første omgang var slået fejl. Greenpeace frygter, at et arktisk olieboom vil kunne forudrette af ødelæggelser på det sårbare økosystem. Cairn ønsker ikke at kommentere lukningen af riggens aktiviteter. Af sikkerhedsmæssige grunde fik de hurtiggående gummibåde fra Greenpeace i formiddags lov til at passere to politikuttere. \"I dette tilfælde er der tale om en hurtiggående speedbåd, der sejler rundt på åbent hav. Derfor er det politiets opgave at vurdere, hvorvidt en indgriben kan bringe politiets eller aktivisters liv i fare,\" siger vicepolitimester Morten Nielsen til Grønlands Radio, KNR. Vicepolitimesteren siger, at aktivisterne vil blive retsforfulgt.",
        "metadata": {
            "source": "https://www.berlingske.dk/samfund/politiet-truer-med-anholde-aktivister",
            "image_url": "https://berlingske.bmcdn.dk/media/cache/resolve/image_x_large/image/83/836723/3010649-greenpeace.jpg",
            "publication_time": "Tirsdag d. 31. august 2010, kl. 17.22",
            "author": "Bent Højgaard Sørensen",
            "related_links": [],
            "attachments": []
        }
    }
}