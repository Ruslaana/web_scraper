{
    "version": "1.0",
    "document": {
        "id": "https://www_berlingske_dk/navne/tordenvejret-der-aendrede-alt",
        "title": "Tordenvejret der ændrede alt",
        "content": "Egentlig var Lars-Henrik Olsen taget op til fritidshuset i det nordlige Skåne for at studere en bæverfamilie på nærmeste hold, som han var kommet ind på livet af. Hans udgangspunkt som forfatter og TV-mand var naturvidenskaben, han skrev bøger og lavede TV-programmer om naturen. Men så en dag slog lynet – i bogstaveligste forstand – ned. »Det er et øde sted, og så kom der et frygteligt tordenvejr, der var så kraftigt, at jeg var bange for at være inde i huset og heller ikke turde være udenfor. Det var skrækindjagende, og pludselig slog et lyn ned 50 meter fra, hvor jeg stod. Jeg blev slået omkuld, og flere træer rundt omkring væltede,« fortæller Lars-Henrik Olsen. Tordenvejret ændrede hans forfatterskab. For det voldsomme uvejr fik ham til at tænke på, hvorfor torden var et gudeligt element i den nordiske mytologi. Hvad var det, datidsmennesket stod over for? Han begyndte at grave sig ned i mytologien og fandt ud af, at der ikke rigtig var skrevet noget om det. Arbejdet førte i 1986 til hans store gennembrudsroman, »Erik Menneskesøn«, der handler om en dreng fra vor tid, som forsvinder ind i den nordiske gudeverden i en periode. Den byder på en god formidling af den nordiske mytologi samtidig med, at der opstod et univers mellem realisme og fantastiske fortællinger. Romanen har humor og action, og de fire bøger i serien appellerede nok først og fremmest til drenge, hvor det basale tema i virkeligheden var kampen mellem godt og ondt. »Bøgerne er skrevet i et enkelt, letlæseligt sprog, men det ærgrer mig, at de kun anses for at være børnebøger, de kan sagtens læses af voksne,« siger Lars-Henrik Olsen i dag. Siden har han skrevet en lang række andre bøger, ofte med historisk afsæt, og det har gjort ham så populær, at han er fast på top-10-listen over de største modtagere af bibliotekspenge.  Produktionen indeholder dog også andre emner fra hans tidligere univers med dyr og natur. I dag nærmer bogproduktionen sig de 100. Da Lars-Henrik Olsenblev cand.scient., fulgte han en traditionel vej. Han blev ansat på Zoologisk Museum i København, kom videre til Verdensnaturfonden, hvor han tog initiativ til fondens børne- og ungdomsafdeling, Pandaklubben. Derfra kom han til DRs Børne- og Ungdomsafdeling, hvor han havde sit eget TV-program i 1986, »Omverdenen«. »Jeg har trods alt været beskæftiget med mit fag gennem en hel del år, og jeg kunne godt lide at lave TV, men da de internationale selskaber begyndte at komme med deres naturfilm, kunne jeg se, at det niveau kunne vi aldrig leve op til,« siger Lars-Henrik Olsen. Undervejs har han vundet mange priser for sine bøger, begyndende med Kulturministeriets Børnebogspris for »Ræven i skoven« fra dengang, hans bøger først og fremmest handlede om dyr. Men også det skønlitterære forfatterskab har vundet en lang række bogpriser. Selv om der er blevet længere mellem udgivelserne, ligger Lars-Henrik Olsen ikke på den lade side. »Jeg har købt rettighederne tilbage til mine bøger og er i gang med at gennemskrive dem, for at gøre dem bedre. Nogle er skrevet om fra ende til anden, mens andre er blevet opdateret. Der er også nye bøger på vej, men det vil jeg ikke fortælle om endnu,« siger Lars-Henrik Olsen, der fejrer sin fødselsdag i Florida med sin hustru og voksne søn.",
        "metadata": {
            "source": "https://www.berlingske.dk/navne/tordenvejret-der-aendrede-alt",
            "image_url": "https://berlingske.bmcdn.dk/media/cache/resolve/image_x_large/image/37/372401/14169204-lars-henrik-olsen.jpg",
            "publication_time": "Torsdag d. 28. juli 2016, kl. 17.00",
            "author": "Gert C. Nielsen",
            "related_links": [],
            "attachments": []
        }
    }
}