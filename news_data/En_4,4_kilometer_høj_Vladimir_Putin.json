{
    "version": "1.0",
    "document": {
        "id": "https://www_berlingske_dk/internationalt/en-44-kilometer-hoej-vladimir-putin",
        "title": "En 4,4 kilometer høj Vladimir Putin",
        "content": "Vladimir Putin har en forkærlighed for at fremstille sig selv som en sej banan, og nu kan han få fuld valuta, hvis Kirgistan gør alvor af at opkalde en 4446 meter høj bjergtinde efter ham. Regeringen i det bjergrige land i Centralasien har fremlagt et lovforslag, som vil kalde en hidtil navnløs top i bjergkæden Tian Shan for Vladimir Putins Tinde. Det oplyser en talsmand for den kirgisiske regering. Premierminister Almasbek Atambajev har allerede sat sin underskrift på loven, men den er først gyldig, når parlamentet har stemt om den. Kirgistan har i forvejen en bjergtop, der er opkaldt efter den afdøde russiske præsident Boris Jeltsin. Det er vigtigt for Kirgistan at demonstrere sit nære forhold til Rusland, og det kan for eksempel være ved at opkalde bjerge efter russiske ledere, siger folk, der har kendskab til kirgisiske forhold. Putin selv har tidligere talt imod en personkult, men han har ikke haft noget imod at lade sig filme som stærk mand i bar overkrop, der kaster med judobrydere og deltager i høstarbejde. Det regnes forsat som sandsynligt, at han vender tilbage som Ruslands præsident i 2012. En post, han havde indtil 2008. /ritzau/AFP",
        "metadata": {
            "source": "https://www.berlingske.dk/internationalt/en-44-kilometer-hoej-vladimir-putin",
            "image_url": "https://berlingske.bmcdn.dk/media/cache/resolve/image_x_large/image/80/800345/3470512-russia-politics-trial-rights.jpg",
            "publication_time": "Tirsdag d. 04. januar 2011, kl. 16.50",
            "author": null,
            "related_links": [],
            "attachments": []
        }
    }
}