{
    "version": "1.0",
    "document": {
        "id": "https://www_berlingske_dk/virksomheder/sverige-aflyser-slukning-af-fm-radio",
        "title": "Sverige aflyser slukning af FM-radio",
        "content": "Den svenske regering dropper nu en tidligere beslutning om at lukke for det analoge FM-radionet og skifte helt til den digitale DAB-radio. Baggrunden for beslutningen er, at der fortsat er alt for mange uklarheder knyttet til overgangen til DAB+-radio, oplyser den svenske kultur- og demokratiminister, Alice Bah Kuhnke, som dermed ændrer den tidligere, borgerlige regerings beslutning om at slutte for FM-sendenettet i 2022. Ifølge regeringen ville det betyde, at ti millioner radioapparater skulle skrottes og folk jages ud at købe nye radioer for at kunne lytte med, og det kræver en god begrundelse, som regeringen ikke kan se lige nu. Gammeldags radioer kan nemlig kun modtage de analoge FM-signaler, hvor DAB-radioer kan klare både de analoge og de digitale signaler. DAB+ er en videreudvikling af DAB-teknologien, lidt som MPEG4 i sin tid afløste MPEG2 som digitalt format på danske TV-skærme, hvoraf mange derfor måtte skiftes ud, fordi de var kommet på markedet, før MPEG4 blev kendt og brugt. Det samme vil ske med DAB+, som almindelige DAB-radioer ikke kender, hvorimod DAB+-radioer fint kan forstå det lidt ældre DAB-signal. DAB+ formår at presse datamængden sammen, så man kan bevare samme lydkvalitet men bruge mindre plads pr. kanal. Det vil give plads til flere kanaler på sendenettet. Den svenske regering er ikke sikker på, at hele Sverige vil kunne modtage DAB+-signalerne, eller om der er tilstrækkelig efterspørgsel efter at skifte til DAB+. Debatten har også raset i Danmark, hvor meningerne er delte, og hvor medieordførerne tidligere i år besluttede at udskyde en mulig slukning af FM-radiosignalet. En af dem, der er glade for den svenske udmelding, er John R. Kristensen, administrerende direktør for Gramex, kunstnernes organisation. »Jeg glæder mig over, at vi i Gramex har været med til at sikre, at de danske politikere på et oplyst og sagligt teknisk grundlag har kunnet træffe en ny og bedre beslutning for en dansk radiokøreplan ved at have fået den afgående kulturminister og de danske mediepolitiske ordførere til at revurdere radiokøreplanen og kombinere den med en større 360-graders markedsundersøgelse, så FM fortsat oppebæres som transmissionsform frem til 2022. Vi i Gramex er teknologineutrale. Vores opgave er at sikre, at musikken finder vej til alle brevsprækker på alle tænkelige transmissionsplatforme, herunder både på FM, DAB og mobile platforme,« siger han i en kommentar. Norge står nu alene tilbage, konstaterer Per Morten Hoff, generalsekretær for IT-brancheforeningen IKT-Norge. »Norge er fortsat det eneste land i verden, som har besluttet at lukke FM-nettet. De øvrige lande, som har satset på DAB, såsom Sverige, Danmark og England, har alle besluttet ikke at lukke FM-nettet,« konstaterer han i en pressemeddelelse. Læs mere:Læs kulturminister Alice Bah Kuhnkesdebatindlæg i Svenska Dagbladet",
        "metadata": {
            "source": "https://www.berlingske.dk/virksomheder/sverige-aflyser-slukning-af-fm-radio",
            "image_url": "https://berlingske.bmcdn.dk/media/cache/resolve/image_x_large/image/6/68772/9432825-pix-dab-radio.jpg",
            "publication_time": "Torsdag d. 25. juni 2015, kl. 14.00",
            "author": "Thomas Breinstrup",
            "related_links": [],
            "attachments": []
        }
    }
}