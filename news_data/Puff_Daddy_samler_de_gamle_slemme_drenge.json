{
    "version": "1.0",
    "document": {
        "id": "https://www_berlingske_dk/kultur/puff-daddy-samler-de-gamle-slemme-drenge",
        "title": "Puff Daddy samler de gamle slemme drenge",
        "content": "Der er garanti for håndtegn og velafprøvede hiphop fornærmelser i Barclays Center i Brooklyn fredag den 20. maj. Her har rapmogulen Puff Daddy samlet et stjerne-hold af rappere, der rækker tilbage til New Yorker-hiphoppens heydays i 90'erne til en enkelt aften med de slemme drenge. Jay Z og Mary J. Blige er på scenen sammen med navne som Faith Evans, Lil’ Kim, 112, Mase, og  French Montana. Puff Daddy alias P.Diddy og Diddy og med det borgerlige navn Sean Combs stiftede i 93 selskabet Bad Boy Records, og der er flere af folkene herfra, der er tilbage i koncerten-gensynet med vennerne. »Det her er ikke bare endnu en koncert - det er hip-hop historie,« lød det fra Puff Daddy i pressemeddelelsen ved præsentationen af koncerten. Også rapperen Notorious B.I.G. indspillede på pladeselskabet, men han blev myrdet i 1997, efter at have været en af hovedpersonerne i 90'ernesEast Coast–West Coast hip hopfejde. En fejde, der for den tunge gangstarappers vedkommende endte med, at han blev mejet ned i en drive-by shooting i Los Angeles i 1997 - et mord der aldrig er blevet opklaret. Notorious B.I.G. bliver også fejret på koncerten, som ligger dagen før, han ville være blevet 44 år.  Og selv om han har været død i knap 20 år, forhindrer det selvfølgelig ikke, at der kan være ny musik på vej fra ham. Hans enke, Faith Evans, har netop meddelt, at hun er på vej med et album, hvor hun synger duet med nogle af Notorious' gamle ting - et projekt, der kommer til live under navnet »The King & I«. Nogle af navnene fra koncerten lavede allerede en reunion til sidste års BET-Awards, hvor Sean Combs luftede muligheden for en hel turne. Men foreløbig er det blevet til en enkelt koncert.    ",
        "metadata": {
            "source": "https://www.berlingske.dk/kultur/puff-daddy-samler-de-gamle-slemme-drenge",
            "image_url": "https://berlingske.bmcdn.dk/media/cache/resolve/image_x_large/image/37/371507/12831715-puff.jpg",
            "publication_time": "Torsdag d. 31. marts 2016, kl. 10.55",
            "author": "Ivar Carstensen",
            "related_links": [],
            "attachments": []
        }
    }
}