{
    "version": "1.0",
    "document": {
        "id": "https://www_berlingske_dk/internationalt/mugabe-tager-hul-paa-ny-valgperiode",
        "title": "Mugabe tager hul på ny valgperiode",
        "content": "ZIMBABWE: Robert Mugabe er torsdag taget i ed til endnu en periode som Zimbabwes præsident, oplyser BBC. Torsdagen er erklæret som helligdag i landet, så den 89-årige præsidents tilhængere kan deltage i markeringen. Ceremonien skulle have været afholdt tidligere, men blev forsinket af en domstol, da Mugabes rival fra valget i juli, oppositionsleder Morgan Tsvangirai, havde klaget over påstået valgsvindel. Men forfatningsdomstolen afviste sagen og erklærede Mugabes genvalg for »frit, retfærdigt og troværdigt«. Morgan Tsvangirai har sagt, at han ikke ønsker at deltage i torsdagens ceremoni. Robert Mugabe har været ved magten i Zimbabwe, siden landet blev uafhængigt fra Storbritannien i 1980. Han vandt valget i juli med et flertal på to tredjedele af de i alt 210 pladser i parlamentet, og med de 140 pladser kan partiet egenhændigt ændre landets forfatning. BNB",
        "metadata": {
            "source": "https://www.berlingske.dk/internationalt/mugabe-tager-hul-paa-ny-valgperiode",
            "image_url": "https://berlingske.bmcdn.dk/media/cache/resolve/image_x_large/image/54/542914/6742082-zimbabwe-politics-mugabe.jpg",
            "publication_time": "Torsdag d. 22. august 2013, kl. 12.38",
            "author": null,
            "related_links": [],
            "attachments": []
        }
    }
}