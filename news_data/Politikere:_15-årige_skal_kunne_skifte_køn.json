{
    "version": "1.0",
    "document": {
        "id": "https://www_berlingske_dk/samfund/politikere-15-aarige-skal-kunne-skifte-koen",
        "title": "Politikere: 15-årige skal kunne skifte køn",
        "content": "I juli sidste år fik 15-årige Caspian Drumm fjernet sine bryster på en privatklinik, hvilket Sundhedsvæsenets Disciplinærnævn efterfølgende kritiserede skarpt på grund den unge alder. Disciplinærnævnet har indskærpet, at kirurgen skal »udvise større omhu i sit fremtidige virke«, og kritikken kan fremover gøre det mere end svært for unge at få hormonbehandling og fjernet bryster, mener ekspert. - Det bliver meget vanskeligt, hvis man kunne ønske sig at få fjernet sine bryster og få hormonbehandling. Caspian-sagen har sået tvivl om, hvornår en læge overhovedet kan udføre en sådan operation uden at komme i karambolage med sit faglige ansvar, siger Mette Hartlev, professor ved Juridisk Institut på Københavns Universitet, til Information.  Står det til Enhedslisten, skal de unge imidlertid have muligheden for at gøre, som Caspian gjorde. - Jeg mener, at vi burde komme derhen, hvor det gælder for alle. Når man er i stand til at give et informeret samtykke, hvor man har fuldt ud kendskab til, hvilken betydning indgrebet har for ens krop, er man også i stand til at træffe en beslutning, siger sundhedsordfører Stine Brix (EL) til Information. Hun tilføjer, at unge transkønnede reelt ikke har mulighed for behandling i dag, og påpeger, at Sexologisk Institut er for konservative. - Der er behov for at se transkønnedes muligheder for at få behandling efter i sømmene. Vi har et problem i Danmark i forhold til de transkønnede unge. De har ikke noget sted at gå hen i dag, og det er ikke rimeligt. Sexologisk Klinik fungerer desværre på den måde, at de er relativt konservative i deres tilgang til de transkønnede. Det betyder, at det er alt for svært at få behandling, siger Stine Brix.  Også Socialdemokraternes sundhedsordfører, Flemming Møller Mortensen (S), mener, at unge under 18 skal kunne få behandling, men Sundhedsstyrelsen står ved kritikken af lægen i den pågældende sag og lægger sin hovedvægt på, at man ikke lavede en psykiatrisk udredning, inden man opererede Caspian Drumm. - Det skal ikke ske på de præmisser. De unge skal have et tilbud af høj kvalitet med de relevante sundhedsfaglige kompetencer. Det er yderst vigtigt, siger Anne Mette Dons, tilsynschef i Sundhedsstyrelsen, til Information. - Det er ikke nødvendigvis et problem at operere unge, men det er meget vigtigt, at det er en tværfaglig og meget grundig udredning, der ligger til grund, når det er børn, det handler om. Det er irreversibelt og meget indgribende i børns udvikling, tilføjer hun. ",
        "metadata": {
            "source": "https://www.berlingske.dk/samfund/politikere-15-aarige-skal-kunne-skifte-koen",
            "image_url": "https://berlingske.bmcdn.dk/media/cache/resolve/image_x_large/image/59/591185/5815357-caspian-drumm.jpg",
            "publication_time": "Fredag d. 16. november 2012, kl. 09.01",
            "author": null,
            "related_links": [],
            "attachments": []
        }
    }
}