{
    "version": "1.0",
    "document": {
        "id": "https://www_berlingske_dk/virksomheder/silicon-valley-bloeder-dollartegnene-svinder-og-opsigelserne-vaelter",
        "title": "Silicon Valley bløder, dollartegnene svinder – og opsigelserne vælter ind via Zoom",
        "content": "Jeg stopper bilen ved Joe and The Juice i Palo Alto, Californien. To kvinder sidder udenfor og nyder eftermiddagssolen med hver deres to-go-kop i tilpas afstand fra hinanden. »Jeg er overrasket over, at her er åbent!« hilser jeg. Den ene kvinde, Kristina, trækker ansigtsmasken lidt ned, så jeg bedre kan høre hende: »Vi er de eneste kunder.« Den ellers travle University Avenue ligger stille hen. Det eneste, der stadig er oppe i fart, er de få biler, som udnytter de mennesketomme gader og lader motoren få fuld gas gennem byen – her er ikke meget at stoppe efter. Californien var en af de første stater til at indføre bevægelsesrestriktioner og lukke alt ikke-essentielt erhvervsliv. Overalt hænger skilte i butiksvinduerne: »Temporarily closed. We hope to see you soon« – »Midlertidigt lukket. Vi håber på at se dig igen inden længe.« For mange butikker er lukningen dog ikke midlertidig. Kristina og Sonia mødes et par gange om ugen på University Avenue for at få en kaffe og tale om tingenes tilstand i Palo Alto. De tager deres masker ned, for at tage en tår, men må så sætte masken tilbage over næsen. I Californien er det nu blevet påbudt, at alle skal have maske på, når de færdes uden for i byerne eller shopper.Fold sammenLæs mereFoto: Simone Okkels. For mange ansatte bliver »arbejd hjemmefra« til »søg nyt job hjemmefra«. Flere end 30 mio. amerikanere har i de seneste seks uger meldt sig arbejdsløse som følge af coronakrisen, heraf flere end 3,4 mio. i Californien. 70 procent af alle små og mellemstore virksomheder i USA har ansøgt om et lån gennem den 2,2 billioner dollar store stimuluspakke, som Trump-administrationen satte i værk i begyndelsen af april. 349 mia. dollar var afsat til små virksomheder. Efter 13 dage var der ikke en dollar tilbage. Mange nåede ikke at få støtte. Kritikken haglede ned over programmets utilstrækkelighed og uretfærdige fordeling, mens hashtags som #SupportSmallBusinesses og #SupportyourLocalArtists spredtes på sociale medier. Det var ikke blot et statusmarkør. Det var en nødvendighed. »Jeg håber, vi snart kan åbne igen. Vi kender flere, der har mistet livsgrundlaget på grund af den økonomiske krise end på grund af sundhedskrisen. Det begynder at blive rigtigt hårdt nu,« siger Kristinas veninde, Sonia, inden jeg indleder en deprimerende tur ned ad gaden. En fond på 484 mia. dollar er netop gjort tilgængelig den dag, hvoraf de 310 mia. dollar er rettet mod små og mellemstore virksomheder. Med præsident Donald Trumps ord vil dette sikre, at små virksomheder kan undlade at afskedige millioner af arbejdere. Mange har dog allerede måttet dreje nøglen om eller fyre halvdelen af staben. Det er især lønmodtagere, der ligger lavt på lønningslisten, som bliver ramt først og bliver ramt hårdest. I USA er sikkerhedsnettet ikke som i Danmark. Sundhedssikring følger ofte med jobbet, og i et af verdens dyreste områder at leve i, rækker dagpengene end ikke til huslejen. Stanford Theatre, som har underholdt Palo Alto siden 1925, er lukket. Temporarily, midlertidigt, står der på skiltet, ligesom der gør mange andre steder. Om det forbliver midlertidigt, må tiden vise. I Californien fortsætter karantænen maj ud.Fold sammenLæs mereFoto: Simone Okkels. Selv om Californien huser talrige techvirksomheder, både digitale og omstillingsparate, er staten og virksomhederne hårdt ramt. I Los Angeles måtte scooterstartuppen Bird eksempelvis fyre en tredjedel af de ansatte. Startuppen blev i 2019 værdisat til to mia. dollar og hentede seneste investering i januar 2020. Få måneder senere, så alt ganske anderledes ud, og på få minutter 27. marts mistede 406 ansatte jobbet. Beskeden fik de via et videokald med blot en times varsel. Nu måtte de, som havde troet på virksomhedens vækst og kæmpet for visionen, nøjes med en måneds fratrædelsesgodtgørelse, tre måneders sundhedssikring og et år til at udnytte købsretten på deres aktieoptioner. Bird er ikke den eneste startup, som har måttet ty til kølige metoder, mens arbejdsstyrken er hjemme, og arbejdsmængden falder. Rejsestartuppen TripActions i Palo Alto måtte fyre 100 i kundeservice over et Zoom-kald. Samme dag fik 200 andre medarbejdere fra forskellige afdelinger ligeledes besked på at logge på i grupper inddelt efter teams. Også deres ansættelse i TripActions sluttede netop da. FAKTAMassive fyringer i Silicon ValleyTesla skærer i lønningerne og sender ikke-essentielle stillinger på orlov.WanderJaunt, som udlejer boliger for kortere perioder i San Francisco, måtte fyre 56 af deres 240 ansatte i slutningen af marts.Wonderschool, som hjælper familier med at finde børnehaver og daginstitutioner måtte fyre størstedelen af deres 60 ansatte, og OpenDoor måtte fyre 600 ansatte, cirka 35 procent af staben.Fitnessappen ClassPass opsagde 22 procent af deres team og sendte 31 procent på orlov. Ingen er blevet lovet, at de med garanti kan vende tilbage.AirBnb er stoppet med at hyre, og Yelp har sendt 2100 medarbejdere hjem, af dem skal de 1000 ikke vende tilbage.Google vil skære marketingbudgettet med op til 50 procent og stopper midlertidigt med at hyre nye folk. Moderselskabet Alphabet vil sætte farten kraftigt ned på ansættelserne. I 2019 fik Alphabet tæt på 120.000 nye ansatte.GoPro opsiger mere end 200 stillinger, svarende til over 20 procent af hele arbejdsstyrken.Kilde: Launch Ticker mv.FOLD UD Tesla skærer i lønningerne og sender ikke-essentielle stillinger på orlov. WanderJaunt, som udlejer boliger for kortere perioder i San Francisco, måtte fyre 56 af deres 240 ansatte i slutningen af marts. Wonderschool, som hjælper familier med at finde børnehaver og daginstitutioner måtte fyre størstedelen af deres 60 ansatte, og OpenDoor måtte fyre 600 ansatte, cirka 35 procent af staben. Fitnessappen ClassPass opsagde 22 procent af deres team og sendte 31 procent på orlov. Ingen er blevet lovet, at de med garanti kan vende tilbage. AirBnb er stoppet med at hyre, og Yelp har sendt 2100 medarbejdere hjem, af dem skal de 1000 ikke vende tilbage. Google vil skære marketingbudgettet med op til 50 procent og stopper midlertidigt med at hyre nye folk. Moderselskabet Alphabet vil sætte farten kraftigt ned på ansættelserne. I 2019 fik Alphabet tæt på 120.000 nye ansatte. GoPro opsiger mere end 200 stillinger, svarende til over 20 procent af hele arbejdsstyrken. Kilde: Launch Ticker mv. Når teknologien er den eneste måde at mødes på, er valget mellem video, telefon og e-mail. Nogle gør det mere elegant end andre, nogle har bedre forhold end andre, men udkommet er det samme. Tusindvis bliver arbejdsløse i et af verdens mest tilpasningsdygtige områder – i en af verdens største økonomier. »Antallet af virksomheder, adgangen til kapital, dybden af ressourcer, og hvor tæt netværket her er vævet, gør, at Silicon Valley og Bay Area kan absorbere et større chok end de fleste områder af samme størrelse,« forklarer Arnobio Morelix, CIO hos Startup Genome, som kortlægger og vejleder det globale startupøkosystem: »Men vi ser allerede en nedgang i funding og job. Det kan brede sig til andre lande, idet mange topinvestorer er baseret her, og mange startupper har hovedkontor her, men også kontorer i andre lande.« Bystyret har måttet finde kreative måder til at opretholde social distancering i det offentlige rum. På Stanford University er der gul tape over caféborde, bænke og parkborde.Fold sammenLæs mereFoto: Simone Okkels. »Coronavirussen er 2020s sorte svane,« skrev Sequoia Capital i enblogi marts. På dette tidspunkt var mange allerede ramt af implikationerne, selv om der skulle gå uger, før den officielle lukning af erhvervslivet. Allerede da begyndte private investeringer ogbusiness angelsat holde på pengene. I en verden af tech, står og falder mange job med investeringsviljen og investeringssummen, og megen købelyst er bundet op på aktieoptioner, som er umulige at omsætte til likvide midler, når der ikke engang er til mad på bordet.  Fra marts til april faldt investeringerne på seed til serie A-niveau med 16 procent, ifølge CBInsights, og værdiansættelser bliver fortsat devalueret. »Der hersker selvfølgelig en del usikkerhed om, hvad covid19-krisen betyder for investeringsviljen i Silicon Valley, men rundspørger i investeringsmiljøet peger på negative konsekvenser – ikke mindst for iværksættere i de tidlige opstartsfaser. Der er dog stadig mange penge i omløb, og ikke alle forventer at omlægge investeringsstrategi, snarere at skærpe den. Krisen gør det kun endnu vigtigere at være skarp på sin forretningsmodel og have adgang til de rette investorer,« siger Katrine Paaby Joensen, Generalkonsul og CEO for det danske innovationscenter i Silicon Valley. Men som Fred Wilson, stifter af Union Square Ventures i New Yorkskrev20. april, så er investorerne »still open for business«. Normalt er der kø, så langt øjet rækker ned ad Highway 101, som strækker sig fra langs Californiens kyst og er den ene af de to hovedårer fra San Francisco til Palo Alto. Selv i myldretiden er der nu masser af plads at boltre sig på.Fold sammenLæs mereFoto: Simone Okkels. »Mange venturefonde har netop lukket en ny fond (i tiden op mod krisen,red.), som de skal have investeret. Traditionelt er recessioner en af de mest favorable tider for mange fonde. Virksomheder, der spænder livremmen og kan modstå nedgangstider ved enten at få pengene til at strække længere eller nåbreak evenhurtigere, er dem, der står godt, når markedet vender,« forklarer Whitney Sales, administrerende direktør i den ledende Software as a Service-accelerator Acceleprise.  Ingen ved, hvornår økonomien er tilbage på fode, eller hvordan den til den tid ser ud. Men dem, der overlever, er ikke nødvendigvis de største og stærkeste, men dem der er hurtigst til at tilpasse sig. Hvis historien gentager sig, er det især i trange tider, at store forandringer og ikoniske virksomheder bliver cementeret. Det var gennem dot-com-boblen, at Google og PayPal voksede sig stærke, ligesom AirBnb, Square og Stripe blev stiftet midt i finanskrisen. »Den strøm af arbejdsløse, vi ser nu, tvinger os alle til at gøre noget ved snakken om omskoling og kompetenceopbygning. Distribueret arbejde vil give folk muligheden for at flytte ud af de dyreste områder og lade folk uden for byerne søge job, de måske ikke havde adgang til før. Folk i lokalområder står sammen. Familier bruger mere tid med deres kære. Regeringerne bliver tvunget til at tænke over sundhedspleje og lægehjælp og gå væk fra centraliserede systemer. Alle de forandringer, som sker så pludseligt nu, åbner døren for innovation, og det giver mig håb,« siger Whitney Sales.",
        "metadata": {
            "source": "https://www.berlingske.dk/virksomheder/silicon-valley-bloeder-dollartegnene-svinder-og-opsigelserne-vaelter",
            "image_url": "https://berlingske.bmcdn.dk/media/cache/resolve/image_x_large/image/128/1287222/23407635-apple-university-avenue.jpg",
            "publication_time": "Lørdag d. 09. maj 2020, kl. 19.10",
            "author": "Simone Okkels",
            "related_links": [],
            "attachments": []
        }
    }
}