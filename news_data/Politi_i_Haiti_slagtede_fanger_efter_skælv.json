{
    "version": "1.0",
    "document": {
        "id": "https://www_berlingske_dk/internationalt/politi-i-haiti-slagtede-fanger-efter-skaelv",
        "title": "Politi i Haiti slagtede fanger efter skælv",
        "content": "Politiet i Haiti dræbte mellem 12 og 19 ubevæbnede fanger i et fængsel i byen Les Cayes blot en uge efter jordskælvet den 12. januar, hvor op imod 300.000 mennesker døde, skriver avisen New York Times. Ifølge en hemmeligstemplet FN-rapport og vidneforklaringer fra tidligere fanger og fangevogtere blev en gruppe af indsatte tvunget til at lægge sig på jorden og efterfølgende skudt. Politiet har tidligere forklaret, at det fandt døde fanger efter at have stormet fængslet for at stoppe et oprør og gav samtidig den formodede hovedmand bag uroen, Ti Mousson, skylden for drabene. Oprørslederen skulle ifølge politiet have dræbt medfangerne, fordi de ikke ville flygte. Mousson er på fri fod. To kokke, der var i fængslet, da uroen stod på, siger, at der ikke var nogen lig på stedet, da politiet stormede bygningen. Den tidligere fange Kesnel Jeudi fortæller, at politiet udvalgte de fanger, der skulle skydes for at gøre nogle interne regnskaber op. Ligene blev efterfølgende begravet i en stor umarkeret grav. - I fire måneder har amerikanske embedsfolk og FN-embedsmænd undladt at kommentere drabene i Les Cayes offentligt og sagt, at de opfordrede haitianerne til selv at håndtere sagen, skriver New York Times. /ritzau/AFP",
        "metadata": {
            "source": "https://www.berlingske.dk/internationalt/politi-i-haiti-slagtede-fanger-efter-skaelv",
            "image_url": "https://berlingske.bmcdn.dk/media/cache/resolve/image_x_large/image/86/863566/2597592-haiti-prison.jpg",
            "publication_time": "Mandag d. 24. maj 2010, kl. 09.50",
            "author": null,
            "related_links": [],
            "attachments": []
        }
    }
}