{
    "version": "1.0",
    "document": {
        "id": "https://www_berlingske_dk/business/business-update-tdcs-milliardgaeld-vokser-og-vokser-havde-nok-vaeret",
        "title": "Business-update: TDCs milliardgæld vokser og vokser: Havde »nok været bedre« at investere i noget andet",
        "content": "Kære læser, velkommen til tirsdagens Business-update. I dag skal vi blandt andet forbi salget af Coop Bank, en kæmpe lønstigning til dansk topchef samt TDCs enorme gæld. Lad os bare komme i gang. God læselyst! I forbindelse med den historiske Coop-handel – der blev offentliggjort i april, hvor Coop amba overgiver bestemmelsesretten til energiselskabet OK – blev det også besluttet at frasælge Coop Bank. Tirsdag blev der annonceret en køber. Sydbank overtager Coop Banks 88.000 kunder til en pris i omegnen af 350 millioner kroner. Men tilFinansWatchsiger Sydbanks afgående topchef, Karen Frøsig, at Coop Bank ikke som sådan udvandes i Sydbank: »Vi har besluttet at beholde det som en selvstændig enhed, og vi vil ikke ned og detailstyre det her. Vi skal beholde det, vi har købt, og så vil vi tilføre noget på nogle områder – eksempelvis pension – hvor Coop Bank ikke har et produkt i dag,« siger Karen Frøsig, der efter sin fratrædelse blandt andet indtræder i ECCOs bestyrelse. Coop Bank har i dag udlån på 1,3 milliarder kroner og indlån på 3,1 milliarder kroner samt 70 ansatte, som Sydbank altså overtager som et datterselskab. Ifølge Coop ambas bestyrelsesformand, den tidligere Enhedslisten-politiker Pernille Skipper, er man nu i mål med finansieringen i aftalen med OK, der skal sikre en genrejsning af den kriseramte detailkoncern. Jacob Stausholm, den danske topchef i minegiganten Rio Tinto, er formentlig en glad mand. Sikkert er det i hvert fald, at hans samlede lønpakke fra 2021 til 2023 steg fra 2,8 til 8,5 millioner pund – svarende til lidt under 74 millioner kroner. Det skriverFinans. Aktionæren PensionDanmark har aktier for omkring 80 millioner kroner i mineselskabet og mener ikke, at det store lønhop er på sin plads. Derfor har pensionskassen også stemt imod lønpakken på generalforsamlingen: »Vi synes, at Jakob Stausholm har ydet en rigtig god indsats som ceo i Rio Tinto, og vi synes også, at der er flere fornuftige elementer i den nye måde, hvorpå hans lønpakke er sammensat, herunder hensynet til selskabets klimaaftryk. Men der er fortsat visse uhensigtsmæssigheder, og vi valgte derfor efter dialog med vores rådgiver at stemme imod den samlede pakke,« udtaler Jan Kæraa Rasmussen, chef for ESG og bæredygtighed, til Finans. Jacob Stausholm kom til Rio Tinto i 2018 efter en tid i Mærsk. I dag er han chef for den britisk-australske minegigant, der har 57.000 ansatte og en årlig omsætning på over 50 milliarder dollar. Den australske kapitalfond Macquarie på den ene side og pensionskasserne ATP, PFA og PKA på den anden købte i 2018 TDC og skød 16,5 milliarder kroner ind i selskabet som lån. Men gælden vokser og vokser, fordi den hårdt pressede tele- og internetgigant i det store hele ikke har formået at afdrage på den. Og efter skyhøje rentestigninger ser det værre ud end nogensinde: Ved årsskiftet var gælden således vokset til 24,6 milliarder kroner, skriverBørsen. PKA skød lidt over fire milliarder kroner ind i selskabet i 2018, og det samlede afkast kan indtil videre opgøres til 57 millioner kroner. Det svarer til et afkast på godt én procent i perioden – og til sammenligning har aktieindekset S&P 500 i samme tidsrum genereret et afkast på over 70 procent. »Det havde jo nok været bedre at investere de fire milliarder kroner i S&P 500, Novo Nordisk eller noget andet. Det kan jeg jo ikke løbe fra,« siger PKAs investeringsdirektør, Michael Nellemann tilBørsen. Han tror dog, at det nok skal ende med at blive en »fornuftig« investering. Oprindeligt var det meningen, at ejerkonsortiet skulle beholde den ene del af forretningen med TDC Net – der arbejder med internetinfrastruktur – og frasælge Nuuday, der sælger tv- og teleabonnementer. Indtil videre er det dog ikke lykkedes ejerne at sælge Nuuday. A: Han har forsket i danske mænds »ringe« sædkvalitet. I dag driver han en virksomhed, der vil revolutionere mandlig fertilitetsbehandling 34-årige Emil Andersen er idémand og forskningsdirektør i en virksomhed, som udvikler hjemmesædtest, og som analyserer sædkvalitet i hele Europa. Virksomheden stiftede han sideløbende med, at han fuldførte sin ph.d. Nu vil han forbedre fertiliteten, der har trange kår. Læs interviewet her. B: Sådan får bandemedlemmer eftergivet gæld – selv om det ikke er et officielt tilbud At få slettet sin gæld til det offentlige findes ikke på listen over tilbud til bandemedlemmer, der ønsker at forlade bandemiljøet. Ingen politikere har besluttet, at bandekriminelle kan få sløjfet deres gæld. Alligevel sker det. Berlingske har kortlagt, hvordan det foregår. Læs med her. C: Margrethe Vestager advarer mod afhængighed af Kina: »Vi har været lige grådige nok« I ti år har hun siddet i konkurrencepolitikkens centrum i Bruxelles. Nu forklarer Margrethe Vestager i et interview med Berlingske, hvad hun ser som værende de største udfordringer i Europas kamp for fortsat at være relevant på den internationale scene. Læs artiklen her. Tak, fordi du læste med i dag.",
        "metadata": {
            "source": "https://www.berlingske.dk/business/business-update-tdcs-milliardgaeld-vokser-og-vokser-havde-nok-vaeret",
            "image_url": "https://berlingske.bmcdn.dk/media/cache/resolve/image_x_large_vertical/image/179/1797376/24708837-nuuday-er-en-del-af-tdc-koncernen-hvis-gld-vokse.jpg",
            "publication_time": "Tirsdag d. 21. maj 2024, kl. 16.48",
            "author": "Emil Bo Rask",
            "related_links": [],
            "attachments": []
        }
    }
}