{
    "version": "1.0",
    "document": {
        "id": "https://www_berlingske_dk/indland/syv-personer-sigtet-for-tricktyverier-mod-aeldre-koebenhavnere",
        "title": "Syv personer sigtet for tricktyverier mod ældre københavnere",
        "content": "Syv personer er tirsdag blevet anholdt for en stribe tricktyverier mod ældre borgere i deres eget hjem. Det skriver Københavns Politi i en pressemeddelelse. I alt 23 gange mener politiet, at de syv personer – fem mænd og to kvinder – har stjålet fra lejligheder i københavnsområdet i perioden fra årsskiftet og frem til nu. Ifølge Peter Reisz, der er vicepolitiinspektør hos Københavns Politi, opdagede man kort efter nytår en »kraftig stigning« i antallet af ældre, der blev udsat for tricktyverier i eget hjem. »Det er utroligt skruppelløst at udnytte ældre borgere på den måde, og vi har gennemført en længerevarende, målrettet efterforskning af sagerne.« »Vi kan ikke udelukke, at vi i den kommende tid kan sigte de anholdte for endnu flere forhold, og vi kan heller ikke udelukke, at der kommer flere anholdelser,« siger han. De ældre borgere, der anmeldte tyverierne, beskrev i mange tilfælde gerningspersonerne enslydende. Desuden var der sammenfald i den måde, tyverierne var foregået på. Mens to gerningspersoner fastholdt de ældres opmærksomhed ved at foregive at være fra hjemmeplejen eller forsyningsselskabet, sneg en anden gerningsperson sig ind i boligen og stjal eksempelvis kontanter og personlige genstande, for eksempel smykker. De syv personer ventes fremstillet i grundlovsforhør onsdag. /ritzau/ ",
        "metadata": {
            "source": "https://www.berlingske.dk/indland/syv-personer-sigtet-for-tricktyverier-mod-aeldre-koebenhavnere",
            "image_url": "https://berlingske.bmcdn.dk/media/cache/resolve/image_x_large/image/170/1704780/24499824-.jpg",
            "publication_time": "Tirsdag d. 15. august 2023, kl. 15.08",
            "author": null,
            "related_links": [],
            "attachments": []
        }
    }
}