{
    "version": "1.0",
    "document": {
        "id": "https://www_berlingske_dk/virksomheder/moens-bank-opjusterer-efter-lavere-nedskrivninger-og-aktiesalg-0",
        "title": "Møns Bank opjusterer efter lavere nedskrivninger og aktiesalg",
        "content": "Seks gode måneder får nu Møns Bank til at opjustere forventningerne til 2018 og venter nu et resultat før skat i intervallet 25-35 mio. kr. mod tidligere 20-30 mio. kr. Opjusteringen kommer, efter at banken i første halvår kunne præsentere et resultat før skat på 19,6 mio. kr. mod 22 mio. kr. i første halvår 2017. Overskuddet holder sig indenfor rammerne af de tidligere udmeldte forventninger, oplyser banken i regnskabet for første halvår. »En medvirkende årsag til opjusteringen er opskrivningen af aktierne i BI-Holding på 3,0 mio. kr. bogført i første kvartal 2018«, fremgår det af regnskabet. Nedskrivningerne beløb sig i årets første seks måneder til 1,3 mio. kr. mod 2,9 mio. kr. i perioden sidste år. »Den positive udvikling på nedskrivningerne afspejler den fortsatte forbedring i de makroøkonomiske vilkår i samfundet - herunder både en lavere tilgang af nye nedskrivningseksponeringer og en positiv udvikling i flere allerede risikomarkerede udlån, hvilket generelt betyder en forbedret kreditbonitet i bankens udlånsbog,« lyder det fra Møns Bank. Nettorente- og gebyrindtægterne endte på niveau med første halvår af 2017 - på 71,9 mio. kr. Møns Bank har i første halvår 2018 haft et stigende forretningsomfang herunder også i formidlede realkreditlån. Men indtjeningen var fortsat påvirket af det ekstremt lave renteniveau, hvilket betyder, at bankens indtjening dels af overskudslikviditeten og dels af udlånene er presset, forklares bankens ledelse i regnskabet. Bankens indlån steg med 6,6 pct. til 2333 mio. kr. i halvåret, mens udlånene steg med 5,4 pct. til 1417 mio. kr. /ritzau/FINANS",
        "metadata": {
            "source": "https://www.berlingske.dk/virksomheder/moens-bank-opjusterer-efter-lavere-nedskrivninger-og-aktiesalg-0",
            "image_url": "https://berlingske.bmcdn.dk/media/cache/resolve/image_x_large/image/99/990352/21882652-416888221jpg.jpg",
            "publication_time": "Onsdag d. 22. august 2018, kl. 13.18",
            "author": null,
            "related_links": [],
            "attachments": []
        }
    }
}