{
    "version": "1.0",
    "document": {
        "id": "https://www_berlingske_dk/business/flere-kritikramte-influencere-har-ikke-tilmeldt-sig-etiske-retningslinjer",
        "title": "Flere kritikramte influencere har ikke tilmeldt sig etiske retningslinjer. Og det er netop problemet med branchens nye vagthund, vurderer advokat",
        "content": "Skjult markedsføring, brug af børn i reklamer og promovering af usunde fødevarer til et særdeles ungt publikum er ikke særsyn på YouTube, Instagram og TikTok. Influencerbranchen har længe været kritiseret for at mangle lovgivning og slække på etiske overvejelser, men det skal nyt Influentnævn forsøge at hjælpe på vej. Ifølgenævnets egen hjemmesideer målet at »sikre etisk observans, troværdighed og integritet i arbejdet som influent«, og instansen kan sammenlignes med mediernes pressenævn. Men nævnet er frivilligt at tilmelde sig, og det kan blive et problem, vurderer Miriam Michaelsen. Hun er advokat, forperson i Medierådet for børn og unge og medstifter af det nystartede firma ReThink Law. »Realiteten er, at børn og unge ser de influencere, de interesserer sig for, ligegyldigt om de tilmelder sig ordningen eller ej. Det er et forsøg på at regulere en industri via frivillighed, hvor behovet i den grad er en reel børnebeskyttelse,« siger Miriam Michaelsen. En række influencere, der tidligere har bevæget sig på kanten af etik og lovgivning, har endnu ikke tilmeldt sig ordningen. Det gælder for eksempel Mika Schultz, Rasmus Kolbe, Alexander Husum, Liv Martine Niemann Hansen, Anders Hemmingsen og Morten Kjeldgaard. De har alle i årevis drevet succesfulde forretninger på sociale medier og har hver især titusindvis af følgere. De har desuden det tilfælles, at de har mødt kritik for deres måde at drive influencervirksomhed på. Influencerbranchen er endnu i sin relativt spæde begyndelse, hvad angår lovgivning og regulering. En gennemgående analyse af det danske marked for influencermarketing illustrerer dog, at det er en branche i vækst. Analyseinstituttet IRM har på bestilling fra Kulturministeriet kigget nærmere påden danske influencerbranche fra 2022-2024. Rapporten, der er den første af sin slags, viste, at der i 2022 blev investeret 248 millioner kroner i influencermarketing. I analysen blev det samtidig beskrevet, at investeringerne i 2024 for første gang ville overstige 300 millioner kroner – med udsigt til yderligere vækst. Samme stemning fornemmer man hos influenceragent i Social Works Nina Shini, som i 2023fortalte til DR: »Jeg vil bare sige, atonly the sky is the limit! Altså du kan jo blive som Kardashian-søstrene, hvis du gør det helt rigtige … Vi har flere profiler hos os, der tjener 200.000 kroner om måneden.« Miriam Michaelsen, advokat i ReThink Law, kalder Influentnævnets retningslinjer »et fint sted at starte, mens vi venter på reel regulering« af branchen. »Det er et frivilligt kodeks, som afhænger af, at influencerne selv tilmelder sig. Min pointe er, at vi ikke må tro, at problemet er løst med frivillige retningslinjer. Det kræver tilpasning af reel lovgivning og ikke mindst håndhævelse,« siger Miriam Michaelsen. Miriam Michaelsen forklarer, at flere af retningslinjerne er en skitsering af noget, der allerede står i markedsføringsloven suppleret med etiske tilføjelser om retouchering af billeder og usunde fødevarer. »Influencere har stor magt, fordi de har børns og unges opmærksomhed. Og med magt følger ansvar,« siger hun. Med andre ord er det ikke en uoverstigelig opgave at forpligte sig på Influentnævnets retningslinjer. Heller ikke selvom man er professionel influencer og fortsat ønsker kommercielle samarbejder. »Det er klart, hvis man gerne vil tjene penge på at reklamere for gambling, er det da irriterende. Men i min optik er børnebeskyttelse førsteprioritet. Det er den samme samtale, vi har om techgiganters datahøst og fastholdelsesmekanismer,« forklarer Miriam Michaelsen og tilføjer: »Er det synd for influencerne, at vi stiller krav til deres ansvar i forhold til børnebeskyttelse? Nej, det er det ikke.« Miriam Michaelsen er forperson for Medierådet for Børn og Unge og bakker indædt op om børnebeskyttelse i influencerindustrien. Hun kalder Influentnævnet »et fint sted at starte«.Fold sammenLæs mereFoto: Linda Kastrup. SomPolitiken beskrev i sidste uge, glimrer landets største influencere ved deres fravær. Mathilde Gøhler, Pernille Teisbæk, Josefine Haaning og Emili Sindlev har til sammen flere millioner følgere, men ingen af dem har tilsluttet sig Influentnævnet. Politiken har forsøgt at få de populære influencere i tale uden held. Ligeledes er der stilhed i den anden ende af røret hos flere prominente influencere, som Berlingske har taget kontakt til. Det gælder youtuberenAlexander Husum, der fik kritik for at reklamere for usunde fødevarer til sit unge publikum, youtuberenMika Schultz, som reklamerede for smykker og ure uden at angive, at der var tale om reklame, samt tidligere bagedystvinderLiv Martine Niemann Hansen, der blev anklaget for at kopiere en australsk keramikers østersfade og undskyldte. I martsafdækkede Radio 4, hvordan Morten Kjeldgaard, der er kendt fra Vild med dans og DR-programmet Far, far og børn, har solgt madplaner gennem sin app, hvor flere billeder og opskrifter dog stammer fra andre virksomheder og madbloggere. Ifølge flere eksperter var det et klart brud på ophavsretten. Abonnementet hos Morten Kjeldgaard kostede 1.300 kroner om måneden. Ingen af de ovennævnte er vendt tilbage på Berlingskes henvendelse inden deadline. Rasmus Kolbe, der under navnetLakserytteren er en populær influencer blandt børn og unge, blev i 2023 anmeldt til Forbrugerombudsmanden for at lave skjult reklame for eget merchandise. Han har ingen kommentarer til, hvorfor han ikke er tilmeldt Influentnævnet. Berlingske henvendte sig tirsdag til Julie-Elsebeth Johannesen Krog for at spørge, hvorfor hun ikke var tilmeldt Influentnævnet. Det er hun stadig ikke vendt tilbage på. Til gengæld er hun i mellemtiden dukket op på listen over tilmeldte influencere. Julie-Elsebeth Johannesen Krog blev for nylig genstand for kritik af netop influenceres store magt efter at have deltaget i et arrangement på Christiansborg, der skulle fremme kvinders sundhed og sygdomme. Her blev Julie-Elsebeth dog – efter eget udsagn – smidt ud, fordi hendes baby larmede for meget. På togturen hjem til Søro tog Julie-Elsebeth et billede af sit forgrædte ansigt med datteren på armen og lagde det ud på sin Instagram-profil. »Det var så ubehageligt at tro, at jeg var i et sikkert rum, hvor vi skulle forbedre forholdene for kvinder – og så bliver jeg behandlet det absolut dårligste jeg nogensinde har prøvet i min rolle som mor,« lød det i opslaget.  A post shared by Julie-Elsebeth (@julieelsebeth) Den udlægning gik en anden deltager ved arrangementet dog i rette med. Udviklingskonsulent Kristine Bjerre sad få meter fra Julie-Elsebeth Johannesen Krog og beskrevover for Berlingskebabyens lyde som »høje« og »meget forstyrrende for de tilstedeværende«. Kristine Bjerre sagde i samme forbindelse, at Julie-Elsebeth Johannesen Krogs opslag, der genererede knap 40.000 likes, med alt tydelighed viser hvilken magt, der følger med influencererhvervet. »Jeg synes faktisk, det er ærgerligt, at man potentielt kan smadre en anden kvindes virksomhed, fordi man er blevet ramt på sine følelser.« I de øverste luftlag af den danske influencerbranche finder man Anders Hemmingsen med sine 1,3 millioner følgere på Instagram. Her deler han sjove billeder og videoer indfanget af hjemmekameraet, venners telefoner eller overvågningskameraer i supermarkedet. Hemmingsen har dog mødt kritik for ikke at spørge først. I 2023 måtte Anders Hemmingsen fjerne en video af en kvinde, der gik catwalk, fordi hun ikke havde sagt ja til at blive delt med hans mange følgere. »Jeg lægger mig fladt ned,« sagdeAnders Hemmingsen til B.T. i den forbindelse. Da Berlingske ringer ham op for at spørge, hvorfor han ikke har tilsluttet sig Influentnævnets etiske retningslinjer, forklarer Anders Hemmingsen, at det ikke er uvilje. »Jeg har en lille baby og har holdt påskeferie med familien, så jeg har ikke haft så meget tid. Det er vigtigt for mig at sætte mig grundigt ind i retningslinjerne, så jeg netop kan efterleve dem. Jeg er i dialog med min manager, og vi har et møde i kalenderen for at gennemgå dem, så jeg regner med at melde mig ind i løbet af ugen.« Er du nervøs for, at de her retningslinjer kan skade din forretning? »Nej, ikke rigtig.« En af retningslinjerne lyder, at man skal indhente samtykke fra alle mennesker, der indgår. Tænker du, at det bliver et problem for dig og din profil? »Nej, det tænker jeg ikke. Mit indhold får jeg tilsendt af folk selv eller deres venner, så det er ikke, fordi jeg skamløst deler videoer af nogen, som ikke ved, de er med. Man må jo gerne filme offentlige steder, og der går jeg ind og overvejer, om det er godt nok indhold og noget, jeg kan stå inde for.« Formuleringen i retningslinjerne er, at man indhenter tilladelse fra alle medvirkende uden forbehold. Kommer du til at gøre det, hvis du skriver under? »Ja, selvfølgelig. Det gør jeg allerede, når jeg får tilsendt noget. Hvis der er et barn i baggrunden, spørger jeg efter forældrenes godkendelse. Og hvis nogle trækker deres samtykke tilbage og ønsker indhold fjernet, så gør jeg selvfølgelig også det.« Anders Hemmingsen medgiver dog, at influencerbrancen længe har været »det vilde vesten«. »Det er altid godt med retningslinjer. Især i en branche som er så ny. Der er kommet mange flere profiler med mange følgere, som stadig er ved at lære at navigere i rigtigt og forkert,« siger han. FAKTADe etiske retningslinjer for influenterDu er en god rollemodel, der er bevidst om dit ansvar som influent. Derudover er du ekstra opmærksom på dit indhold, hvis du har mange følgere under 18 år.Du holder en god digital tone.Hvis du omtaler andre kritisk i dit indhold, giver du dem mulighed for at tage til genmæle.Du skal markere fotorealistisk video, foto eller realistisk lyd, der er genereret med AI. Såfremt du bringer AI-genereret tekst, du ikke selv har efterredigeret væsentligt, skal dette også markeres.Hvis du retoucherer dine billeder, så det ændrer en krops facon, størrelse eller hud, skal du gøre dine følgere opmærksom på det. Har du mange følgere under 18 år, vil det gælde alt dit indhold, mens det ellers kun vil være dit kommercielle indhold, der er omfattet af bestemmelsen.Du er ansvarlig for, at de tal og statistikker, du videregiver om dine medieplatforme, er opdaterede og retvisende.Du indgår ikke kommercielle samarbejder om fødevarer med højt indhold af sukker, fedt og salt, hvis du har mange følgere under 18 år.Du indhenter tilladelse fra alle, der medvirker i dit indhold, og gør tydeligt opmærksom på, hvis det er kommercielt indhold.Hvis du deler indhold med børn på dine digitale medier, skal du altid overveje grundigt, om det er i barnets interesse. Hvis du har mange følgere under 18 år, må du ikke vise børn under 15 år i noget af dit indhold, medmindre de indgår i en naturlig sammenhæng for at vise et produkt.Hvis børn under 18 år medvirker i kommercielt indhold, skal »Standardkontrakt for børns deltagelse i influenters kommercielle indhold« benyttes, og arbejdsmiljøreglerne skal overholdes. Dette gælder, uanset om der er tale om influenten selv eller medvirkende i indholdet.Du er bekendt med markedsføringsloven og dens til enhver tid gældende regler, og du overholder disse i dit arbejde.Du er ansvarlig for at formidle eller videreformidle korrekt information i dit indhold på de medier, du anvender.Alle dine udtalelser om klima-, miljø- og bæredygtighed skal kunne dokumenteres.Hvis du udgiver indhold om kosttilskud, skønhedsprodukter og fødevarer, bringer du ikke udokumenterbare påstande om produktets egenskaber og dine egne resultater.Hvis du har mange følgere under 18 år, må du ikke vise indhold, der er uegnede for børn og unge under 18 år.Du må ikke vise indhold om gambling, lootboxes, skinbetting, hurtige investeringsprodukter mv., hvis du har mange følgere under 18 år.Du indhenter tilladelse, inden du anvender andres materiale, og du krediterer ophavspersonen.Du tager ansvar for dine brugeres data og håndterer dem i overensstemmelse med lovgivningen på området.FOLD UD",
        "metadata": {
            "source": "https://www.berlingske.dk/business/flere-kritikramte-influencere-har-ikke-tilmeldt-sig-etiske-retningslinjer",
            "image_url": "https://berlingske.bmcdn.dk/media/cache/resolve/image_x_large/image/191/1914336/24937073-alexander-husum-liv-martine-niemann-hansen-morte.jpg",
            "publication_time": "Torsdag d. 24. april 2025, kl. 20.35",
            "author": "Josefine Harboe",
            "related_links": [],
            "attachments": []
        }
    }
}