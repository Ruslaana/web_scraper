{
    "version": "1.0",
    "document": {
        "id": "https://www_berlingske_dk/kultur/familien-med-hele-hovedet-oppe-i-sig-selv",
        "title": "Familien med hele hovedet oppe i sig selv",
        "content": "Dramatikeren Nikoline Werdelin er tilbage, hvor hun kom fra. Efter nogle ekskursioner til den fjerne fortid med stærke kvindeskæbner i centrum (teaterstykkerne »Natmandens datter« og »Visen om Sidsel«) er det igen hendes egen tid, hun interesserer sig for. Ja, måske ligefrem fremtiden? Og hun er tilbage i det segment, der var udgangspunkt for hendes dramatik og selvfølgelig også for de livsstilssatiriske striber, der gjorde hende til en populær og træfsikker samtidsskildrer: Det velbjergede, veluddannede borgerskab. Den kreative elite.  Samtidig er tragikomedien »Stjernefamilien« på Det Kongelige Teater ikke så lidt af en moraliserende historie. Et sørgmodigt-nostalgisk forsvar for en tid, hvor verden så anderledes ud. En påmindelse om alt det, vi er på vej til at ofre: nærværet, samkvemmet - ikke mindst i familien. Og hun peger endda på den skurk, der er skyld i atomiseringen af alle værdierne: det store, altfortærende, perverterede internet. På scenen møder vi den familie, som vel strengt taget ikke længere kan kaldes en familie til trods for blodets bånd, og selv om deres veje krydses. Den halvautistiske amatørviolonist Harald (Peter Christoffersen), der mere eller mindre isolerer sig i sin lejlighed, når han ikke er kustode (!) på Thorvaldsens Museum, men som vover sig ud på internettet, ansporet af forelskelsen i sin nye, ambitiøse lærer (Lila Nobel), der har persiske rødder - med fatale konsekvenser. Den rodløse, varmblodede flippermor, feminist-kogebogsforfatter (Karen-Lise Mynster), hvis seneste seksuelle erobring er en lesbisk fysioterapeut (Maria Rossing), men som stadig længes efter eksmanden, omkringfarende professor og kynisk kvindebedårer (Jens Jørn Spottag). Hans halvtyske datter (Xenia Noetzelmann) finder mening i tilværelsen ved at forsøge at frelse den.  Hvad karakteriserer medlemmerne af den udvidede og sprængte familie, hvis man spørger Nikoline Werdelin? Først og fremmest selvtilstrækkeligheden, egoismen, selvoptagetheden, eskapismen, forvirringen og deres manglende evne til at holde hinanden fast, dyrke de relationer, de påbegynder. Globaliserede sønder og sammen inde i hovedet,fucked up. Ramt på evnen til at være noget for hinanden.  I Nikoline Werdelins egen lidt flade iscenesættelse bliver det desværre mest til en række ordrige snakkescener, der er præget af hendes sans for de sjove samtidsreferencer med en gennemgående molstemt understrøm. Det kan selvfølgelig være underholdende nok i mild grad, men samler det sig egentlig for alvor til den knytnæve til tiden, der er hensigten? Og er der egentlig tale om rigtige mennesker, hvor dygtigt skuespillerne ellers tager opgaven på sig - selv om der selvfølgelig kan være en pointe i, at figurerne ikke længere er det, rigtige mennesker, altså? Det hele bevæger sig lidt tempoforladt hen over scenen: Dialog følger dialog i scener med overvejende to personer, der taler og taler med det meste af hovedet oppe i sig selv. Mere kan også gøre det. »Stjernefamilien«. Hvem: Manuskript og iscenesættelse: Nikoline Werdelin. Scenografi: Karin Betz. Musik: John von Daler. Det Kongelige Teater, Skuespilhuset, Mellemgulvet. Til 25. marts.",
        "metadata": {
            "source": "https://www.berlingske.dk/kultur/familien-med-hele-hovedet-oppe-i-sig-selv",
            "image_url": "https://berlingske.bmcdn.dk/media/cache/resolve/image_x_large/image/15/158731/16266491-stjernefamilien.jpg",
            "publication_time": "Mandag d. 06. februar 2017, kl. 08.28",
            "author": "Jakob Steen Olsen",
            "related_links": [],
            "attachments": []
        }
    }
}