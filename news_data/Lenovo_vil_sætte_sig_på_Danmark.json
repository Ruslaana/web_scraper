{
    "version": "1.0",
    "document": {
        "id": "https://www_berlingske_dk/virksomheder/lenovo-vil-saette-sig-paa-danmark",
        "title": "Lenovo vil sætte sig på Danmark",
        "content": "»Vi vil være nummer et i alt, hvad vi går ind i – uden at jeg vil forsøge at sætte tid på, hvornår det sker. Vi agter at gentage PC-succesen inden for smartphones, på tavle-PCer og på servere. For ti år siden gav ikke mange Lenovo en chance. Da var vi kun i Kina. Nu er vi globale og leverer til både erhvervsliv og privatkunder, og efterhånden er Lenovo måske det mindst kinesiske selskab af alle. Lenovos baggrund er PCer, og det er ikke noget handicap, når man nu kaster sig ud i tavle-PCer og smartphones. Med Motorola får vi en umådelig værdi tilført også i Norden, og vi har allerede skala, da vi solgte 50 millioner telefoner sidste år. Vi føler, at vi står i en stærk position,« siger Lenovos europadirektør, franskmanden Aymar de Lencquesaing, til Berlingske på Europas største messe for forbrugerelektronik, IFA i Berlin. I 12 måneder har Lenovo været verdens største PC-producent, da Hewlett-Packard (HP) blev slået, og verdens og Europas tredjestørste tavle-PC-producent – i Europa sidder Lenovo på ni procent af markedet. Lenovos globale markedsandel på PCer er nu på 19,6 procent – en fremgang på 18 procent – og Lenovo er nummer et i 15 lande i Europa, Mellemøsten og Afrika.  »Danmark har den højeste markedsandel uden for Kina, og der er stadig vækst i syne. For tre år siden havde vi en andel i Danmark på 25 procent, hvor den nu er på 40 procent. Vi har længe været nummer et på PCer i Danmark til erhvervslivet, nu er vi det også på privatmarkedet. Vi har aggressivt fokus på tavle-PC-markedet, hvor Lenovos »Yoga« på kun et år har fået godt fat, og når Lenovo snart overtager Motorola, og telefonerne kommer bredere ud, bliver det stærkt. Her spiller værdien af Lenovo-mærket som et stærkt og velkendt mærke ind, og al distribution til butikker og teleselskaber er allerede på plads,« siger David McQuarrie, Lenovos øverste direktør for Nordeuropa. Han ser Lenovos evne til at træffe hurtige beslutninger som afgørende. »Hastigheden er afgørende. Andre selskaber innoverer også, men hvis jeg vil træffe en beslutning for Danmark, gør jeg det. Den skal ikke igennem en kommandostruktur. Samtidig skal vi være de mest effektive, så vi kan levere de bedste priser. Og det er en skala, der gør os mere effektive,« siger han. Lenovo købte i 2011 den tyske elektronikgigant Medion, som især supermarkedskæden Aldi sælger stort af i Danmark. Medion-mærket vil fortsat køre parallelt med Lenovo-mærket. »Medion præsterer gode resultater år for år, og folk køber Medion, fordi de kender Medion. Vores job er at stille med de bedste produkter til den pris, som folk vil betale. På mobilmarkedet er det ikke længere de dyre modeller men dem i mellem- og lavprisklassen, som folk tager, fordi de får al funktionalitet med alligevel, og så er det ikke nødvendigt at sælge dem med tilskud,« siger Aymar de Lencquesaing.  Også konkurrenterne i Microsoft, som nu ejer Nokias mobilproduktion, og Sony opruster og har Danmark i fokus. »Vi er ikke sky og er nødt til at skubbe hårdere, for vi har brug for væksten, men selv om vi stadig har meget hjemmearbejde at gøre, tror vi på det. Vi går ikke helt ned på prisen men giver alligevel folk samme Lumia-oplevelse på tværs af telefonerne. I Europa har vi nu otte procent af smartphone-markedet. Så hurtigt som muligt skal vi op over ti procent. I Skandinavien er det stadig hårdt. Vi er klart oppe på en tocifret markedsandel i Europa til næste år,« siger Florian Seiche, direktør for Microsoft Mobiles europæiske salg. Også konkurrenten Sony Mobile går efter Skandinavien, der tidligere – som Sony Ericsson – var et af de helt store markeder. Det skal det blive igen, takket være blandt andet mindre, kompakte udgaver af toptelefonerne og ved at slå på Playstation-spillekonsollen, som med en særlig holder kan kobles trådløst sammen med de nye telefoner. »Vi kan komme tilbage nu. Den nye Z-serie er bygget op med det bedste fra hele Sony, og vi er på rette vej til at gøre os relevante for forbrugerne. Især skandinaverne foretrækker Compact-modellerne, og vi har store forventninger til Skandinavien, når man for første gang kan koble telefonen på sin Playstation 4,« siger Jun Makino, produktmarkedsdirektør i Sony Mobile.  Berlingske var inviteret til IFA i Berlin af Branchen Forbrugerelektronik (BFE).",
        "metadata": {
            "source": "https://www.berlingske.dk/virksomheder/lenovo-vil-saette-sig-paa-danmark",
            "image_url": "https://berlingske.bmcdn.dk/media/cache/resolve/image_x_large/image/20/208619/7653282-12buslenovojpg.jpeg",
            "publication_time": "Torsdag d. 11. september 2014, kl. 22.30",
            "author": "Thomas Breinstrup",
            "related_links": [],
            "attachments": []
        }
    }
}