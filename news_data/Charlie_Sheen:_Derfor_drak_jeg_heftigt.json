{
    "version": "1.0",
    "document": {
        "id": "https://www_berlingske_dk/kultur/charlie-sheen-derfor-drak-jeg-heftigt",
        "title": "Charlie Sheen: Derfor drak jeg heftigt",
        "content": "København: Da Charlie Sheen først fandt ud af, at han var smittet med hiv, selvmedicinere han sig med store mængder alkohol for at gøre sig selv følelsesløs. Skuespilleren, der først fortalte om sin sygdom på et talkshow i november måned, har været smittet i fire år, og i dag har han lært at leve med sin tilstand, men han agerede ikke særlig hensigtsmæssigt, da han først fik sin diagnose. - Det var for at kvæle min angst for, hvad mit liv ville udvikle sig til med denne sygdom, og for at blive så følelsesløs, at jeg ikke skulle tænke på det, fortalte den tidligere tv-stjerne på programmet The Dr. Oz Show ifølge The Toronto Sun. - Det var det eneste redskab, jeg havde på det tidspunkt, så jeg troede, at det kunne kvæle en del af angsten og en del af frygten, men det gjorde det kun værre. 50-årige Sheen har levet et langt liv i overhalingsbanen, og en stor del af Hollywood-hyren er blevet brugt på alkohol, kokain og escortpiger, men han insisterer på, at han kan holde sin sti ren i fremtiden. - Jeg havde et stræk på 11 år, hvor jeg ikke drak. Ingen kokain eller sprut i 11 år, så jeg ved, at jeg har det i mig, fortalte den seriøse Sheen. Charlie Sheen var tidligere den bedst betalte skuespiller på tv med sin rolle i \"Two and a Half Men\", men hans ambitioner for fremtiden handler ikke om et comeback, men om at gøre hiv-medicin tilgængeligt for alle. - Jeg er nødt til at tage tre piller om dagen. Det koster omkring 27.000 kroner om måneden. Jeg ved, at det er økonomisk uoverkommeligt for mange mennesker. Måske kan vi gennem min research og min rejse udvikle metoder, så det bliver overkommeligt for alle, har Sheen tidligere fortalt Radaronline.com, skriver The Toronto Sun. /ritzau/FOKUS",
        "metadata": {
            "source": "https://www.berlingske.dk/kultur/charlie-sheen-derfor-drak-jeg-heftigt",
            "image_url": "https://berlingske.bmcdn.dk/media/cache/resolve/image_x_large/image/65/659555/11975727-people-charliesheen.jpg",
            "publication_time": "Tirsdag d. 12. januar 2016, kl. 07.28",
            "author": null,
            "related_links": [],
            "attachments": []
        }
    }
}