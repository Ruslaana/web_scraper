{
    "version": "1.0",
    "document": {
        "id": "https://www_berlingske_dk/kultur/stevie-wonder-at-stemme-paa-trump-er-som-at-bede-mig-koere-bil",
        "title": "Stevie Wonder: At stemme på Trump er som at bede mig køre bil",
        "content": "København. Mange liberale stjerner i Hollywood skælver ved tanken om, at republikaneren og forretningsmogulen Donald Trump vinder det amerikanske præsidentvalg over demokrat og tidligere udenrigsminister Hillary Clinton. Nu har endnu en stemme meldt sig i koret, og det er en af de helt store stemmer. Sangeren og pianisten Stevie Wonder udtalte fredag, at en stemme på Trump ville være som at bede den blinde musiker køre bil. - Hvis du var i en nødsituation og havde brug for at komme på hospitalet omgående, ville du så have mig til at køre bilen?, spurgte Stevie Wonder en journalist fra mediet Philly.com efter en støttekoncert for Hillary Clinton i Philadelphia i staten Pennsylvania.  Da journalisten svarede nej, tilføjede Stevie Wonder: - For jeg er ikke en erfaren bilist, vel? \"Isn't She Lovely\"-sangeren tilføjede, at Clintons CV alene gør hende til en bedre præsidentkandidat.  - For ikke at nævne, at hendes forældre har lært hende at vise respekt og kærlighed over for alle mennesker. Sådan en person vil jeg have til at regere og lede denne nation, siger Stevie Wonder. Generelt udtrykker Stevie Wonder stor bekymring over at have en præsident som Donald Trump på grund af hans gentagne negative bemærkninger om kvinder, muslimer og latinamerikanere.  - Jeg ville hade, at de sidste år af mit liv skulle være fyldt med pessimisme. Mine børn skal vide, at vi har været pessimistiske før, men at vi kan hæve os over det og blive en bedre nation, siger Stevie Wonder. - Det her er ikke et realityprogram. Det er det virkelige liv. Så jeg holder med Hillary, for jeg tror på, hvor vi er, og hvor vi skal hen. Jeg har altid troet på, at Amerika er et godt sted. Vi skal bare gøre det endnu bedre, siger Stevie Wonder.  /ritzau/FOKUS",
        "metadata": {
            "source": "https://www.berlingske.dk/kultur/stevie-wonder-at-stemme-paa-trump-er-som-at-bede-mig-koere-bil",
            "image_url": "https://berlingske.bmcdn.dk/media/cache/resolve/image_x_large/image/1/10566/15371965-us-entertainment-prince-tribut.jpeg",
            "publication_time": "Tirsdag d. 08. november 2016, kl. 11.30",
            "author": null,
            "related_links": [],
            "attachments": []
        }
    }
}