{
    "version": "1.0",
    "document": {
        "id": "https://www_berlingske_dk/internationalt/usa-sender-flere-avancerede-artillerisystemer-til-ukraine",
        "title": "USA sender flere avancerede artillerisystemer til Ukraine",
        "content": "USA vil sende yderligere fire avancerede Himars-artillerisystemer til Ukraine. Det siger den amerikanske forsvarsminister, Lloyd Austin, onsdag. »Vi vil blive ved med at finde innovative måder, hvorpå vi kan fortsætte vores langsigtede støtte til de modige kvinder og mænd i Ukraines væbnede styrker.« »Og vi vil tilpasse vores støtte, så Ukraine har teknologien, ammunitionen og ildkraften til at forsvare sig selv,« siger Austin. Austin holdt onsdag et videomøde med allierede om krigen i Ukraine. Siden juni har USA forsynet Ukraine med flere af systemerne, som ifølge eksperter kan få afgørende betydning i kampene. Himars-missiler har ifølge Ukraine allerede ødelagt mere end 30 centrale russiske våbendepoter og kommandoposter. Inden det avancerede krigsudstyr blev sendt til Ukraine, var det ikke muligt at ramme målene, som lå bag frontlinjen. Med de fire nye Himars-artillerisystemer vil USA have sendt i alt 16 af systemerne til Ukraine i løbet af Ruslands krig i landet. USA har bidraget med støtte for otte milliarder dollar i løbet af krigen. Det svarer til godt 58 milliarder kroner. Den seneste måned alene har USA bidraget med støtte for 2,2 milliarder dollar. Ruslands krig i nabolandet Ukraine har snart stået på i fem måneder. Krigen blev indledt den 24. februar. Her annoncerede Putin i de tidlige morgentimer, at han havde sat gang i en »særlig militær operation«. Blot få minutter efter var der meldinger om eksplosioner i flere ukrainske byer. /ritzau/Reuters",
        "metadata": {
            "source": "https://www.berlingske.dk/internationalt/usa-sender-flere-avancerede-artillerisystemer-til-ukraine",
            "image_url": "https://berlingske.bmcdn.dk/media/cache/resolve/image_x_large/image/157/1573257/24154904-ukraine-crisisgermany-exercises.jpg",
            "publication_time": "Onsdag d. 20. juli 2022, kl. 15.07",
            "author": null,
            "related_links": [],
            "attachments": []
        }
    }
}