{
    "version": "1.0",
    "document": {
        "id": "https://www_berlingske_dk/virksomheder/international-it-veteran-ny-formand-for-it-branchen",
        "title": "International it-veteran ny formand for IT-Branchen",
        "content": "Danmarks største brancheforening for it-virksomheder får ny formand efter fire år. Anja Monrad, der er den amerikanske pc-gigant Dells direktørfor 32 lande i Central- og Østeuropa og en veteran i den danske og internationale it-verden, er torsdag eftermiddag blevet udpeget som ny bestyrelsesformand for IT-Branchen, der er Danmarks største brancheorganisation for it-virksomheder med over 800 medlemmer ud af de samlet set over 4.300 danske it-virksomheder. Det skete på den årlige generalforsamling, som – nærmest i tråd med foreningens virke – blev afholdt digitalt. Anja Monrad afløser Kim Nielsen, der siden 2012 har været administrerende direktør for Canon i Danmark, og som har bestridt hvervet siden 2017. IT-Branchens vedtægter foreskriver, at man ikke kan sidde på posten i mere end fire år, hvorfor det på forhånd var givet, at der skulle findes en afløser. Kim Nielsen har siddet med i bestyrelsen siden marts 2014. Han overtog formandsstolen efter Cecilia Bonefeld-Dahl, der blev udnævnt til generalsekretær for de europæiske it-branchers interesseorganisation, Digital Europe. »Det er et fantastisk tidspunkt at komme ind på, og det bliver superspændende at være med til at skabe mere lederskab i erhvervslivet. Her skal vi bruge vores dybe, faglige viden, for der er rigtig mange, der gerne vil ind på den dagsorden, men vi skal være anderledes, så vi kan tiltrække frontløberne og pionererne. Jeg er meget entusiastisk – og også ydmyg over for opgaven,« siger Anja Monrad til Berlingske. Hun overtager, hvad hun selv beskriver som »en velfungerende, stærk og sund brancheforening, der har haft en helt fantastisk vækst« med 84 procent flere medlemmer og en 70 procent bedre toplinje under Kim Nielsens fire år for bordenden. »Og så glæder jeg mig personligt over at få mulighed for at være mere aktiv på den danske scene,« understreger hun, der ellers bruger meget af sin arbejdstid uden for Danmark som Dell-direktør, som medlem af Digital Europes bestyrelse og som formand for EU-Kommissionens særlige arbejdsgruppe, der skal forbedre europæernes digitale færdigheder. FAKTABlå bog: Anja MonradAlder: Født 11. april 1966Uddannelse: Student fra Johannesskolen, Frederiksberg, 1984. Cand. merc fra CBS 1989Karriere: 1990: marketingschef, Digital. 1998: kommunikationschef, Compaq. 1999: marketingsdirektør, Unisys. 2000: nordisk marketingsdirektør, Dell. 2003: forskellige job hos Dell. 2010: direktør, Dell Global Marcom Operations & Agency Management. 2013: direktør for Dell i Central- og Østeuropa. Medlem af hovedbestyrelsen i IT-Branchen siden 2011, formand fra marts 2021Privat: Mor til David.FOLD UD Coronakrisen har virkelig sat skubi brugen af it og digitale muligheder. »Det seneste år vil ikke særlig mange råbe hurra for, men corona har været katalysator for, hvad it og digitalisering kan være med til at gøre for samfundet. Hele verden pakkede nærmest sammen og gik online hen over en weekend. Det viste, hvordan teknologien spiller en kæmpe rolle og er en af de største forandringskræfter. Det giver os som branche fantastiske muligheder men også et kæmpe ansvar. Vi står i et fantastisk transfervindue netop nu,« fastslår Anja Monrad. Hun glæder sig over, at IT-Branchen også lige er kommet med i det digitale partnerskab, som regeringen forleden præsenterede for at få Danmark op i verdenseliten. Anja Monrad får serieiværksætteren Niels Zibrandtsen som næstformand, da han blev genvalgt på posten. De to har tidligere arbejdet godt sammen. Hun hari mange år været med til at slå et slag for flere kvinder i it-branchenog i topledelserne generelt – »men det er helt OK at kalde mig for formandfor IT-Branchen«, lader hun forstå med et stort smil. Og så glæder hun sig over, at IT-Branchen for et år siden lagde en ny strategi, så ikketraditionelle it-virksomheder som Coop nu også er med – og har fået plads i bestyrelsen. »Det viser virkelig, hvilken udvikling der sker i samfundet, når virksomheder som Coop i dag ser sig som også it-virksomheder, blot i en helt anden branche,« siger den nyvalgte formand, som har siddet i IT-Branchens bestyrelse siden 2011. IT-Branchen har en 28 mand stor hovedbestyrelse og harNatasha Friis Saxberg som administrerende direktør. Hun, der i mange år har været en markant stemme i teknologiens verden, blev hentet dertil i december 2019 for at give IT-Branchen en bedre og mere markant position, både udadtil og i forhold til politikerne for at få større indflydelse på den retning, som Danmark sætter.",
        "metadata": {
            "source": "https://www.berlingske.dk/virksomheder/international-it-veteran-ny-formand-for-it-branchen",
            "image_url": "https://berlingske.bmcdn.dk/media/cache/resolve/image_x_large/image/140/1404525/23701711-pix-anja-monrad.jpg",
            "publication_time": "Torsdag d. 25. marts 2021, kl. 16.30",
            "author": "Thomas Breinstrup",
            "related_links": [],
            "attachments": []
        }
    }
}