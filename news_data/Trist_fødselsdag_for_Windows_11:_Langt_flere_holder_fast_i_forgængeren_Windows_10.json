{
    "version": "1.0",
    "document": {
        "id": "https://www_berlingske_dk/virksomheder/trist-foedselsdag-for-windows-11-langt-flere-holder-fast-i",
        "title": "Trist fødselsdag for Windows 11: Langt flere holder fast i forgængeren Windows 10",
        "content": "Knap et år efter Microsofts frigivelse af den største opdatering af Windows i seks år har Windows 11 kun netop overhalet den 12 år gamle Windows 7 og ligger milevidt fra Windows 10, som Windows 11 var en opdatering af. Windows 11 havde premiere 5. oktober 2021og blev præsenteret som en stor opgradering af Windows 10, der stammer fra 2015, men har fået solidt fodfæste. Faktisk så solidt, at Windows 10 fortsat er den ubestridt mest brugte Windows-udgave overhovedet. I august i år lå der Windows 10 på 71,91 procent af alle de Windows-computere og andet Windows-udstyr, der gik på nettet. Det viser tal fra analysefirmaet Statcounter. Kun 13,08 procent af alt Windows-udstyr bruger den nye Windows 11, som har haft svære problemer med at tilkæmpe sig en position. Det var først i juli i år, at Windows 11 nåede op på samme højde som sin gamle forgænger Windows 7, som Microsoft for længst har indstillet support af og opdateringer til, og en måned senere – i august 2022 – ligger Windows 11 kun to procentpoint højere end Windows 7 på verdensplan. Zoomer man ind på Danmark, er forholdet stort set det samme. I august havde Windows 10 en markedsandel på 73,67 procent på dansk udstyr med Windows, mens Windows 11 i en meget flad udvikling over mange måneder var nået op på 18,28 procent. Det er dog kun 2,61 procent, der bruger Windows 7 herhjemme. Microsoft indførte med Windows 11en række ekstra kraft til computerens hardware. Ellers kan man ikke opdatere gratis fra Windows 10. De mange krav har dog ikke fået flere ud at købe en ny computer. Langt de fleste har beholdt, hvad de havde, og får så blot de opdateringer til Windows 10, som Microsoft løbende sender ud. Langt de fleste computere,som man nu kan købe i butikkerne, er født med Windows 11, som rummer flere betydelige og synlige ændringer i Windows, mest markant at Windows-menuikonet og alle de åbnede programmer nu ligger centreret i bundlinjen i stedet for som hidtil at stå til venstre (hvilket man dog godt selv kan ændre tilbage igen). Hver gang der sker synlige ændringer, får det mange til at vægre sig ved at opgradere til en ny version, selvom Microsoft siger, at sikkerheden i Windows 11 er højere end i Windows 10, blandt andet på grund af de højere krav til computerens hardware. Der rumler allerede nu rygter om en Windows 12. Ifølge det normalt velinformerede medie Windows Central tænker Microsoft i en treårscyklus med udviklingen af Windows. Således vil den næste store udgave komme i 2024, men om den vil hedde Windows 12 eller blot være en ny udgave af Windows 11, står ikke klart. Den næste store udgave skal fremover gøre det nemmere for Microsoft hurtigere at få nye funktioner ud til Windows-brugerne, uden at der skal en helt ny udgave til. Samtidig vil udviklerne få mere tid til at teste for problemer, før de sender opdateringerne ud. Lige nu ventes Microsoft i løbet af efteråret at udsende den halvårlige, løbende opdatering, Windows 11 version 22H2, ud til de brugere, som i dag anvender Windows 11. Den skal blandt andet forbedre Start-menuen, ligesom man nu igen vil kunne trække filer ned på åbne apps, hvis ikoner vises på bundlinjen; den funktion forsvandt med Windows 11. Desuden vil Stifinder nu give mulighed for at bruge faneblade, så man kan have én Stifinder åben med flere faneblade i stedet for at skulle åbne Stifinder mange gange i separate vinduer. Microsoft har forpligtet sig til at opdatere og understøtte Windows 10 frem til 14. oktober 2025.",
        "metadata": {
            "source": "https://www.berlingske.dk/virksomheder/trist-foedselsdag-for-windows-11-langt-flere-holder-fast-i",
            "image_url": "https://berlingske.bmcdn.dk/media/cache/resolve/image_x_large/image/159/1593907/24207940-pix-windows-10.jpg",
            "publication_time": "Mandag d. 19. september 2022, kl. 13.00",
            "author": "Thomas Breinstrup",
            "related_links": [],
            "attachments": []
        }
    }
}