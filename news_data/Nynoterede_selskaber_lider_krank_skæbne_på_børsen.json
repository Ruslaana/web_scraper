{
    "version": "1.0",
    "document": {
        "id": "https://www_berlingske_dk/aktier/nynoterede-selskaber-lider-krank-skaebne-paa-boersen",
        "title": "Nynoterede selskaber lider krank skæbne på børsen",
        "content": "En kortlægning foretaget af dagbladet Børsen viser, at ud af 41 nynoteringer på børsen de sidste ti år, er de 30 enten faldet i værdi, gået konkurs eller blevet afnoteret igen. Det skriver dagbladet Børsen. Tre selskaber er steget, men mindre end det samlede danske indeks og blot otte af selskaberne har præsteret bedre end indekset siden deres børsnotering. Gruppen af højt performende selskaber tæller blandt andet Pandora, Chr. Hansen, Össur og Cbrain, mens aktionærer i selskaber som Cimber Sterling, Eik Banki, Sparekassen Lolland og OW Bunker har måttet se hele deres investering forsvinde som dug for solen. Selskaber som Nunaminerals, Atlantic Petroleum og Topotarget (i dag kaldet Onxeo) lever stadig videre, men har meget langt op til den kurs de blev noteret til. Ifølge en analytiker tegner der sig en tendens til, at det går bedst, når store selskaber noterer deres datterselskaber. - Der, hvor det ikke er gået så godt, er i nye selskaber, der ikke er så store og er uden lang driftsmæssig historie, udtaler Peter Jeppesen, administrerende direktør i analysehuset Aktier-og-investering.dk, til dagbladet Børsen. ",
        "metadata": {
            "source": "https://www.berlingske.dk/aktier/nynoterede-selskaber-lider-krank-skaebne-paa-boersen",
            "image_url": "https://berlingske.bmcdn.dk/media/cache/resolve/image_x_large/image/33/335913/8171579-bm-business.jpg",
            "publication_time": "Torsdag d. 15. januar 2015, kl. 08.35",
            "author": null,
            "related_links": [],
            "attachments": []
        }
    }
}