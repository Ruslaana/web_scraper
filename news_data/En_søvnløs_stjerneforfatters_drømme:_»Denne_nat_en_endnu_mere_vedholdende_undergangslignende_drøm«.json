{
    "version": "1.0",
    "document": {
        "id": "https://www_berlingske_dk/boeger/en-soevnloes-stjerneforfatters-droemme-denne-nat-en-endnu-mere-vedholdende",
        "title": "En søvnløs stjerneforfatters drømme: »Denne nat en endnu mere vedholdende undergangslignende drøm«",
        "content": "I oktober 1964 påbegyndte Vladimir Nabokov et fire måneders privat eksperiment: hver morgen straks efter opvågning nedskriblede han det indhold af sine drømme, han kunne huske, og i sine efterfølgende vågne timer var han på udkig efter hændelser med mulig forbindelse til det drømte.  Formålet var, ifølge »Insomniac Dreams. Experiments with time by Vladimir Nabokov«, at efterprøve teorien om, at drømme ikke blot er »kalejdoskopiske skår, sammenrodede og fejlrubricerede fragmenter af tidligere indtryk,« men også »foregribende indblik i kommende begivenheder.« Den russiskfødte amerikanske forfatter, der især er kendt for romanen »Lolita« om den intellektuelle og monomane englænder Humbert Humberts erotiske besættelse af den 12-årige amerikanske »nymfette« Dolores Haze/Lolita, nærede en fundamental intellektuel mistillid til søvn og var hele sit liv plaget af alvorlig søvnløshed: »Jeg kan ikke vænne mig til dette forræderi af ens rationelle tankegang, til dette natlige og temmelig groteske brud med ens bevidsthed.«  Alligevel var han stærkt optaget af sine drømme, som var talrige og intense i hans ofte lette søvn på tærsklen til vågen, og indskrev flittigt deres indhold i sine fiktionsværker. Dertil var Nabokov interesseret i tid – i dens teoretiske perspektiver og kunstneriske potentiale i litterær sammenhæng. Da han opdagede den excentriske luftfartsingeniør og forfatter John Dunnes teori om, at drømme ikke blot reflekterer oplevelser i den drømmendes fortid, men også foregriber fremtiden – baseret på Einsteins tænkning om rumtid og tidens regression – fandt han det således uimodståeligt selv at kaste sig ud i et forsøg. Foto: ScanpixFold sammenLæs mere Hovedattraktionen i »Insominac Dreams« er de 64 drømmeoptegnelser, som udgør Nabokovs eksperiment med Dunnes teori. Resultatet af selve forsøget er trods bemærkelsesværdige sammenfald mellem drømme og efterfølgende begivenheder ikke så meget et bevis for teorien som en virkelig indtagende form for private papirer i en sjælden interessant afgrænsning – et tæt lille, både betydningsmættet og betydningsforvirret personligt arkiv, som giver et usædvanligt udvidet indblik i den selv i søvnen travlt boblende forfatterhjerne. I fodnoterne gives en mængde relevante biografiske informationer med den effekt, at bogen producerer en sælsom alternativ forfatterbiografi, organiseret ikke kronologisk, men i henhold til den mærkeligt både genkendelige og fremmedartede logik, der kendetegner drømme.  Drømmene er gennemgående komplekse, underholdende og tematisk saftige – især faderfiguren, transatlantiske rejser, erotik og vold samt en hel masse sommerfugle (Nabokov var sommerfugleentusiast) går igen – og af og til imponerende; her fra morgenen d. 28. December 1964: »Denne nat en endnu mere vedholdende undergangslignende drøm: et enormt, meget sort lærketræ, paradoksalt poserende som et juletræ, fuldstændigt ribbet for dets pynt og lys, stod frem i dets abstrakte krasse nøgenhed som emblemet på permanent nedbrydning.« Drømmeeksperimentet er indrammet af et nøje udvalgt ekstramateriale: flere af Nabokovs drømmeoptegnelser fra både før og efter selve det formaliserede eksperiment, uddrag af Nabokovs litterære værker, der alle undersøger drømme og tid, samt en introduktion til Dunnes teori og en let analyse af betydningen af tid og drømme for Nabokovs forfatterskab. Sammenstillingen er produktiv og Nabokov-eksperten Gennady Barabtarlos håndtering af materialet sympatisk. Den analytiske berøring af søvnens, drømmenes og tidens betydninger i forfatterskabet er tilpas let, til at læseren selv kan fare lystfuldt vild i det fascinerende materiale. Forsøget på at strukturere drømmematerialet i bogform lykkes ikke rigtig, men der er noget rørende og meget passende ved dette eksempel på menneskets famlen i forsøget på at skabe mening gennem organisering af et viltert og uregerligt materiale, der nok er produceret af vores egen hjerne, men som alligevel stiller sig flabet indifferent over for vores naive søgen efter forståelse. Hvad »Insominac Dreams« ikke desto mindre belyser med værdifuld klarhed er et centralt kredsløb mellem drøm og fiktion: drømmene beror ikke blot på Nabokovs egne oplevelser, men i høj grad på hans litterære karakterers, og hans litterære digtninger bygger omvendt på hans drømme. »Insomniac Dreams« er et charmerende porøst værk, der kuriøst indirekte vidner om Nabokovs umiskendelige stilistiske talent og idiosynkratiske karakter. Det giver ikke blot udvidet indblik i forfatterens biografi, men kaster også nyt berigende lys på hans forfatterskab og tænkning. Det er undtagelsen, der bekræfter reglen, at drømmeindhold er søvndyssende kedsommeligt for alle andre end den drømmende selv. cccFold sammenLæs mere Titel: Insomniac Dreams. Experiments with Time by Vladimir NabokovForfatter: Vladimir Nabokov.Redigeret og kommenteret af: Gennady Barabtarlo.Sider: 225.Pris: $25.Forlag: Princeton University Press.",
        "metadata": {
            "source": "https://www.berlingske.dk/boeger/en-soevnloes-stjerneforfatters-droemme-denne-nat-en-endnu-mere-vedholdende",
            "image_url": "https://berlingske.bmcdn.dk/media/cache/resolve/image_x_large/image/101/1017413/19629473-06bkunabokov-135159jpg.jpeg",
            "publication_time": "Lørdag d. 06. januar 2018, kl. 10.00",
            "author": null,
            "related_links": [],
            "attachments": []
        }
    }
}