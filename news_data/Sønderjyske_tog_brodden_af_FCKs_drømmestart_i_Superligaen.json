{
    "version": "1.0",
    "document": {
        "id": "https://www_berlingske_dk/sport/soenderjyske-tog-brodden-af-fcks-droemmestart-i-superligaen",
        "title": "Sønderjyske tog brodden af FCKs drømmestart i Superligaen",
        "content": "Efter en sløj start på kampen kæmpede vicemestrene fra Sønderjyske sig til det ene point, da de søndag eftermiddag spillede 1-1 mod FC København hjemme i Haderslev. Både Sønderjyske og FC København er inde i et hårdt program som følge af europæiske kampe, hvor begge mandskaber tidligere på ugen sikrede sig videre avancement i henholdsvis Europa ? og Champions League. Som følge af dette blev der sparet flere spillere i begge lejre. Eksempelvis Tommy Bechmann, Simon Kroon og Janus Drachmann ikke var med i sønderjydernes startformation.  Sønderjyske har dog for vane at spille lige op med FC København, og kampen begyndte som en stillingskrig mellem holdene med et mindre overtag til gæsterne. Langsomt lykkedes det dog gæsterne at sætte sig på opgøret og få bedre styr på Sønderjyske-mandskabet. Det virkede som et spørgsmål om tid, da første scoring faldt efter 23 minutter. Kasper Kusk fandt en fri Benjamin Verbic i det lille felt, og han bankede bolden forbi Marin Skender i sønderjydernes mål.  Efter pausen kom værterne ud til halvlegen med masser af tempo og aggressivitet i duellerne, og efter få minutter var Matthias Maak tæt på at bringe balance i regnskabet, da han forsøgte sig med hælen. Efter en times spil faldt udligningen ved den indskiftede Simon Kroon. Mod slutningen af kampen satte begge hold et tungt pres ind for at fremtvinge en afgørelse. Det lykkedes ikke, og dermed måtte de to mandskaber tage til takke med det ene point.  /ritzau/",
        "metadata": {
            "source": "https://www.berlingske.dk/sport/soenderjyske-tog-brodden-af-fcks-droemmestart-i-superligaen",
            "image_url": "https://berlingske.bmcdn.dk/media/cache/resolve/image_x_large/image/59/595134/14287335-fgfg.jpg",
            "publication_time": "Søndag d. 07. august 2016, kl. 18.03",
            "author": null,
            "related_links": [],
            "attachments": []
        }
    }
}