{
    "version": "1.0",
    "document": {
        "id": "https://www_berlingske_dk/politik/dronningen-af-nordjylland-har-tidligere-kritiseret-sin-egen-partitop-nu",
        "title": "»Dronningen af Nordjylland« har tidligere kritiseret sin egen partitop. Nu overvejer hun Folketinget",
        "content": "Sidste måned annoncerede en af Socialdemokratiets helt store stemmeslugere, at hun ikke vil genopstille ved kommunalvalget i 2025. År efter år med besparelser samt en grov og usund debattone har tæret på Birgit S. Hansens stamina som borgmester i Frederikshavn Kommune, fortalte hun i et interview tilBerlingske. Her sagde hun også, at hun fik skubbet til at trække sig fra politik, da hun i sofaen med sin mand så den tidligere formand for De Konservative Søren Pape Poulsen blive bisat, efter han døde af en hjerneblødning. Men nu overvejer politikeren med de 13.230 personlige stemmer ved kommunalvalget i 2021 alligevel at skifte rådhuset ud med Christiansborg. Det siger hun i et interview medAltinget. »Jeg vil ikke lukke den dør til Folketinget på forhånd, for ja, det kunne jeg da godt have lyst til. Det ville da være løgn, hvis jeg sagde, at det ikke et eller andet sted snurrer lidt i mit hoved,« siger Birgit S. Hansen, der dog også understreger, at hun har brug for at trække luft ind. Birgit S. Hansen har tidligere ikke været bange for at rette kritik mod statsminister Mette Frederiksen (S). I efteråret var hun noget uforstående over for partitoppens planer om skattelettelser, mens hendes egen kommune måtte skære på velfærden. »Jeg fatter ikke, at man begynder at tale om skattelettelser på nuværende tidspunkt. Det har jeg selvfølgelig også konfronteret min egen partitop med på allerhøjeste sted,« sagde hun tilBerlingskefør Socialdemokratiets landsmøde tilbage i september. Hun havde »som socialdemokrat« brug for at komme med en indtrængende appel om, at »noget er helt, helt galt«: »Jeg føler anledning til at råbe regeringen op og bede dem om at begynde at tage det her alvorligt i bunken af opgaver. Jeg har stor forståelse for Ukraine-krisen, covid og den grønne omstilling. Men der er altså også noget vigtigt i bunken af opgaver, der hedder velfærdssamfundet,« sagde Birgit S. Hansen. ",
        "metadata": {
            "source": "https://www.berlingske.dk/politik/dronningen-af-nordjylland-har-tidligere-kritiseret-sin-egen-partitop-nu",
            "image_url": "https://berlingske.bmcdn.dk/media/cache/resolve/image_x_large/image/178/1784270/24679969-borgmester-i-frederikshavn-kommune-birgit-s-hans.jpg",
            "publication_time": "Torsdag d. 11. april 2024, kl. 22.49",
            "author": "Joachim Ploug Hansen",
            "related_links": [],
            "attachments": []
        }
    }
}