{
    "version": "1.0",
    "document": {
        "id": "https://www_berlingske_dk/virksomheder/colgate-palmolive-skraber-sig-gennem-andet-kvartal",
        "title": "Colgate-Palmolive skraber sig gennem andet kvartal",
        "content": "Aktien i Colgate-Palmolive falder små 0,6 pct., efter tallene er lagt på bordet. Selskabet nåede i mål med en indtjening lige i kornet på konsensus, men omsætningen haltede derimod en smule. Aktien var dog nede med 3,7 pct. i formarkedet, da investorerne tyggede på meldingen om en negativ global vækst på 0,5 pct. i kvartalet mod en forventet positiv vækst. - Når vi ser fremad, selv om der er usikkerhed i de globale markeder, og væksten i produktkategorierne på verdensplan er udfordrende, fastholder vi vores forhøjede fokus på at bygge brands og øge produktiviteten, mens vi accelererer vores forandringsindsats, udtaler Ian Cook, topchef i selskabet i regnskabet. Tandpasta-koncernen kom gennem kvartalet med en justeret indtjening per aktie på 77 cent, mens omsætningen landede på 3,89 mia. dollar. Analytikerne havde ifølge Bloomberg News regnet med en indtjening per aktie på netop 77 cent, men en omsætning på 3,92 mia. dollar. Det justerede nettoresultat blev i perioden på 673 mio. dollar mod ventede 680 mio. dollar, mens driftsresultatet, målt på EBITDA, landede på 1,13 mia. dollar. Her havde Wall Street ventet 1,14 mia. dollar. Colgate-Palmolive forventer en encifret procentuel vækst i den lave ende i omsætningen i 2018 - og tilsvarende for den organiske vækst. ",
        "metadata": {
            "source": "https://www.berlingske.dk/virksomheder/colgate-palmolive-skraber-sig-gennem-andet-kvartal",
            "image_url": "https://berlingske.bmcdn.dk/media/cache/resolve/image_x_large/image/51/518495/21616303-colgate-results.jpg",
            "publication_time": "Lørdag d. 28. juli 2018, kl. 08.36",
            "author": null,
            "related_links": [],
            "attachments": []
        }
    }
}