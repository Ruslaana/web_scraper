{
    "version": "1.0",
    "document": {
        "id": "https://www_berlingske_dk/virksomheder/han-er-en-af-usas-stoerste-svindlere-nogensinde-nu-bliver-de-sidste",
        "title": "Han er en af USAs største svindlere nogensinde: Nu bliver de sidste penge betalt tilbage",
        "content": "Den fond, som den amerikanske regering oprettede for at hjælpe dem, der blev svindlet af nu afdøde Bernard Madoff, er gået i gang med at udbetale de sidste penge af en milliardstor formue til ofrene for en af USAs største svindelsager nogensinde. Madoff Victim Fund er ved at sende de sidste 131,4 millioner dollar ud, og dermed vil de i alt 40.930 svindelramte have modtaget tilsammen 4,3 milliarder dollar eller 30,7 milliarder kroner, skriver BBC og Reuters. Det er tiende og sidste udbetaling fra fonden. Ofrene tæller 38.860 enkeltpersoner i 127 lande samt skoler, velgørenhedsorganisationer og pensionsselskaber, som dermed vil have fået 93,71 procent af deres beviste tab tilbage, når fonden, der blev skabt af USAs justitsministerium, lukker i 2025. Yderligere 14,72 milliarder dollar (105,1 milliarder kroner) er blevettilbagebetalt til kunderne i Bernard L. Madoff Investment Securities, som i 2008 gik konkurs, da finanskrisen ramte, efter siden 1960 at have været forbindelsesled mellem købere og sælgere af aktier. Dette bringer de samlede udbetalinger til Madoffs ofre op omkring 19 milliarder dollar. Bernard Madoff var børsmægler. Han stod bag et af de største svindelnumre i USAs historie, hvor han betalte investorer med penge fra nye kunder i stedet for reelle overskud fra investeringer. I 2009 tilstod han ogblev idømt 150 års fængsel. Han døde som 82-årig i fængslet i 2021. Madoff blev afsløret, da en række investorer som følge af finanskrisen forsøgte at trække beløb for omkring syv milliarder dollar hjem, og Madoff ikke kunne finde pengene til at dække det. De amerikanske børsmyndigheder, Securities and Exchange Commission (SEC), havde gennem årene otte gange undersøgt Madoffs firma, fordi de udbetalte usædvanligt store beløb. »Vores mål var at finde alle ofrene og finde ud af, hvad hver enkelt havde mistet, og anvende de midler, vi havde, på den retfærdigste måde. Ingen skulle lades i stikken,« har formanden for fonden, den tidligere bestyrelsesformand for SEC, Richard Breeden, tidligere fortalt. ",
        "metadata": {
            "source": "https://www.berlingske.dk/virksomheder/han-er-en-af-usas-stoerste-svindlere-nogensinde-nu-bliver-de-sidste",
            "image_url": "https://berlingske.bmcdn.dk/media/cache/resolve/image_x_large_vertical/image/187/1873926/24861650-bernard-madoff-blev-i-2009-idmt-150-rs-fngsel-f.jpg",
            "publication_time": "Tirsdag d. 31. december 2024, kl. 09.09",
            "author": "Thomas Breinstrup",
            "related_links": [],
            "attachments": []
        }
    }
}