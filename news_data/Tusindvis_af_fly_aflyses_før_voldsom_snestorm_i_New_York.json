{
    "version": "1.0",
    "document": {
        "id": "https://www_berlingske_dk/internationalt/tusindvis-af-fly-aflyses-foer-voldsom-snestorm-i-new-york",
        "title": "Tusindvis af fly aflyses før voldsom snestorm i New York",
        "content": "En voldsom snestorm vil mandag ramme den nordøstlige del af USA. Flere flyselskaber, heriblandt Jet Blue, US Airways, American, Southwest og Delta, har allerede indstillet flytrafikken til og fra lufthavnene i området. Det skriver flere amerikanske medier. Mandag er 1.422 flyvninger aflyst, mens der tirsdag er aflyst over 1000 flyvninger. Tallet forventes dog at stige. Stormen vil tage til i løbet af dagen, og dermed være på sit højeste fra mandag eftermiddag lokal tid. På et pressemøde søndag eftermiddag advarede borgmester i New York Bill de Blasio byens borgere mod snestormen og slog fast, at man ikke skal »tage let på den«. Den kan gå over historien, som en af de værste snestorme nogensinde, sagde han. »Forbered jer på, at det bliver værre end noget, vi tidligere har set. Forbered jeres sikkerhed. Tag alle forholdsregler,« sagde han. I byerne langs hele den nordlige østkyst er myndighederne klar med snerydningskøretøjer, mens folk på forhånd har hamstret mad, skovle og grus. Desuden vil skolerne formentligt være lukket tirsdag, skriver New York Times.",
        "metadata": {
            "source": "https://www.berlingske.dk/internationalt/tusindvis-af-fly-aflyses-foer-voldsom-snestorm-i-new-york",
            "image_url": "https://berlingske.bmcdn.dk/media/cache/resolve/image_x_large/image/73/733030/8218157-us-offbeat-winter-jam-central-park.jpg",
            "publication_time": "Mandag d. 26. januar 2015, kl. 06.38",
            "author": null,
            "related_links": [],
            "attachments": []
        }
    }
}