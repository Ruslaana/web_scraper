{
    "version": "1.0",
    "document": {
        "id": "https://www_berlingske_dk/virksomheder/stigning-i-tech-aktier-giver-norges-oliefond-andet-rekordaar-i-traek",
        "title": "Stigning i tech-aktier giver Norges oliefond andet rekordår i træk",
        "content": "Norges oliefond har fået et afkast på 2.511 milliarder norske kroner i 2024. Det svarer til, at fondens værdier er blevet øget med 13 procent. Det skriver Norges Bank Investment Management, som fonden officielt hedder, i en pressemeddelelse. Afkastet svarer til knap 1.600 milliarder danske kroner. Ifølge fondens topchef, Nicolai Tangen, var det især amerikanske teknologiaktier, som var med til at drive udviklingen. »Fonden opnåede virkelig gode afkast i 2024, hvilket var resultatet af et meget stærkt aktiemarked. Særligt de amerikanske teknologiaktier præsterede meget godt,« siger fondens topchef, Nicolai Tangen, i meddelelsen. Ved udgangen af 2024 var fondens samlede værdi over 19.700 milliarder norske kroner, svarende til omkring 12.500 milliarder danske kroner. Der er ifølge nyhedsbureauet Reuters tale om et rekordhøjt afkast i 2024. Det er således andet år i træk, at fonden leverer rekordafkast. Ifølge det norske nyhedsbureau NTB var det techaktierne Alphabet, Meta, Microsoft, Amazon, Apple, Tesla og Nvidia, der tilsammen udgjorde det største bidrag til fondens afkast i 2024. Aktierne kaldes også »Magnificent 7« (De Fantastiske Syv). Men oliefondens afkast i 2024 lå dog 0,45 procentpoint under afkastet for et referenceindeks, lyder det. Oliefonden blev oprettet, efter at man fandt olie i Nordsøen. Fondens formål er at beskytte Norges økonomi mod udsving i olieindtægterne. Den fungerer også som en finansiel reserve og langsigtet opsparing, så både nuværende og kommende generationer kan få glæde af landets olieindtægter. Det skriver fonden på sin hjemmeside. Oliefonden har aktier i omkring 9000 selskaber verden over. Den er blandt verdens største investorer og ejer i dag knap 1,5 procent af alle aktier i verdens børsnoterede selskaber. En del af fondens aktiver er desuden investeret i obligationer og fast ejendom. /ritzau/ ",
        "metadata": {
            "source": "https://www.berlingske.dk/virksomheder/stigning-i-tech-aktier-giver-norges-oliefond-andet-rekordaar-i-traek",
            "image_url": "https://berlingske.bmcdn.dk/media/cache/resolve/image_x_large/image/188/1883714/24879991-nicolai-tangen-er-topchef-i-norges-oliefond-norge.jpg",
            "publication_time": "Onsdag d. 29. januar 2025, kl. 10.46",
            "author": null,
            "related_links": [],
            "attachments": []
        }
    }
}