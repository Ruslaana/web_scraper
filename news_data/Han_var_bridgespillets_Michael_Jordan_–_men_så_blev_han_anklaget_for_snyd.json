{
    "version": "1.0",
    "document": {
        "id": "https://www_berlingske_dk/skaerm/han-var-bridgespillets-michael-jordan-men-saa-blev-han-anklaget-for-snyd",
        "title": "Han var bridgespillets Michael Jordan – men så blev han anklaget for snyd",
        "content": "I 2015 blev israeleren Lotan Fisher anklaget for snyd. Indtil da blev han ellers anset som verdens bedste bridgespiller. Det skriver britiskeThe Guardianog omtaler Fisher som »bridgespillets Michael Jordan«. Da anklagerne om snyd kom frem, blev Lotar Fisher bandlyst af flere sportsorganisationer, skriver avisen. Nu er han centrum for en dokumentarfilm med titlen »Dirty Tricks«. Filmens trailer, der kan ses herunder, gør også sit for at iscenesætte Lotar Fisher, som var han en topatlet og ikke en kortspiller.  »Man tjener mange penge, man rejser meget, og man møder kendte mennesker,« siger Lotar Fisher i traileren og vender indeværende signaturs forestilling om bridge på hovedet. »Dirty Tricks« er instrueret af Daniel Sivan, der blev fascineret af historien om Lotar Fisher. »Det lød bare så pudsigt og underligt at lave en film om en bridgeskandale. Det er hverken en sej sport eller en tilskuersport,« siger han tilThe Guardian. Bridge er et kortspil med fire spillere, hvor man spiller sammen i par. Og ifølgeThe Observerkan de bedste spillere tjene millioner af kroner om året. Man må ikke kommunikere direkte med sin partner under spillet, og man kan derfor ikke direkte vide, hvilke kort ens partner har på hånden. Og deri ligger skandalen. For den norske spiller Boye Brogeland anklagede i 2015 Lotar Fisher og Fishers partner for at kommunikere med hinanden under kvartfinalen i en prestigefyldt turnering. Lotar Fisher fastholder stadig, at han aldrig har snydt. Filmen har premiere på den canadiske filmfestivalHot Docs, som foregår online, men kan desværre kun streames af folk, der bor i Canada. Da Boye Brogeland fik mistanke om snyd, bad han internettet om hjælp. Og det blev en svensker, der angiveligt beviste, at det var placeringen af de kortholdere, man bruger til bridge, der blev brugt til at kommunikere mellem Fisher og partneren. Filmens instruktør påstår, at Fisher-skandalen kun er toppen af isbjerget. »Det var en – undskyld udtrykket – pandemi blandt de største bridgehold. Hver eneste uge blev flere og flere spillere taget i snyd, og nogle har sammenlignet effekten på sportens integritet med den, som professionel cykling oplevede i kølvandet på afsløringen af Lance Armstrongs dopingmisbrug,« siger Daniel Sivan til den britiske avis.",
        "metadata": {
            "source": "https://www.berlingske.dk/skaerm/han-var-bridgespillets-michael-jordan-men-saa-blev-han-anklaget-for-snyd",
            "image_url": "https://berlingske.bmcdn.dk/media/cache/resolve/image_x_large/image/141/1418509/23737108-971106-211859-2.jpg",
            "publication_time": "Torsdag d. 06. maj 2021, kl. 07.14",
            "author": "Joachim Talbro Paulsen",
            "related_links": [],
            "attachments": []
        }
    }
}