{
    "version": "1.0",
    "document": {
        "id": "https://www_berlingske_dk/virksomheder/piratanklaget-internetrigmand-taber-appel-om-udvisning",
        "title": "Piratanklaget internetrigmand taber appel om udvisning",
        "content": "Den kulørte og piratanklagede internetrigmand Kim Dotcom har tabt sin næstsidste mulighed for at undgå at blive udleveret til USA. En appeldomstol i New Zealand, hvor den tysk-finske IT-entreprenør og stifter af selskabet Megaupload bor, har afvist hans anke af udvisningsdommen fra 2017, og dermed ser det ud til, at det sidste punktum i den seks år lange sag snart kan sættes. De amerikanske myndigheder anklager Kim Dotcom og tre andre ledende medarbejdere i internetselskabet Megaupload for at være medskyldige i omfattende piratkopiering. De amerikanske anklager går på, at film- og musikselskaber har mistet for mere end en halv milliard dollar, samtidig med at Kim Dotcom og hans folk skulle har tjent over 175 millioner dollar ved at opfordre betalende brugere til at lægge kopier af film og musik på Megauploads servere og dele dem med andre brugere. Udsigten er 20 års fængsel, hvis han dømmes i USA. Appeldomstolen slår fast, at der ikke kan være tvivl om, at »appellanterne stod sammen om og fik brudt ophavsretten med forsæt og i stor skala for at opnå en økonomisk gevinst«. Kim Dotcom, der er født Kim Schmitz, men tog navneforandring for at fremhæve sine computerfærdigheder, har hele tiden nægtet at have gjort noget galt. Han siger, at han ikke har kunnet kontrollere, hvad folk anvender hans internetlagertjeneste til. På et tidspunkt stod Megaupload for fire procent af al internettrafik, ligesom 50 millioner brugte det hver dag til at hente musik, film og spil. Kim Dotcoms nu tidligere kæmpe landejendom, The Dotcom Mansion, var scenen for en spektakulær ransagning for seks år siden. Sagen kører fortsat i retssystemet. Arkivfoto: Michael Bradley, AFP/ScanpixFold sammenLæs mereFoto: MICHAEL BRADLEY. Kim Dotcoms advokat, Ira Rothken, siger til nyhedsbureauet Reuters, at afgørelsen bliver anket til New Zealands højesteret. Forsvarerne har tidligere understreget, at overtrædelse af copyrightlovgivningen ikke er en kriminel forseelse i New Zealand, og at der ikke er beviser nok på, at Kim Dotcom og hans hold havde planer om at begå noget ulovligt. Hvis det heller ikke lykkes Kim Dotcom at overbevise New Zealands højesteret, bliver det i sidste ende op til justitsminister Andrew Little at beslutte, om de fire skal udleveres til USA. Sagen blev verdenskendt, da sortklædt politi i 2012 stormede den i dag 44-årige og over to meter høje Kim Dotcoms 2.300 kvadratmeter store landejendom, The Dotcom Mansion, uden for hovedstaden Auckland, kort efter at det amerikanske forbundspoliti, FBI, havde lukket Megauploads servere. 20. januar 2012 rykkede det lokale politi med over 20 mand og med opbakning fra helikoptere ud til The Dotcom Mansion, en af landets største og dyreste landejendomme. De måtte bryde låsene op, mens Kim Dotcom barrikaderede sig i et sikkerhedsrum, hvor betjentene måtte skære sig ind for at anholde ham. Her sad han med et ladt skydevåben i hænderne. To geværer blev beslaglagt, ligesom computere og dokumenter samt mere end 10 millioner newzealandske dollar svarende til 46,3 millioner kroner i kontanter blev taget med. Kim Dotcom rådede ifølge politiet over 64 bankkonti, der var spredt over hele verden. Også en lyserød Cadillac, en Maserati Grancabrio, 15 Mercedes Benz, en Lamborghini og en Rolls-Royce Phantom Drophead Coupé blev konfiskeret. Sidstnævnte havde nummerpladen »GOD« (gud,red.). Kim Dotcom flyttede til New Zealand, da han i 2010 fik statsborgerskab her. Ud over at drive Megaupload, som er stiftet i 2005, har han udgivet sit eget musikalbum, startet et andet fildelingsselskab ved navn Mega og oprettet et politisk parti, som uden held stillede op ved valget i New Zealand i 2014. Ifølge avisen New Zealand Herald flyttede Kim Dotcom for nogle måneder siden fra Auckland til Queenstown for at begynde et nyt liv sammen med sin kone Liz og hans fem børn.",
        "metadata": {
            "source": "https://www.berlingske.dk/virksomheder/piratanklaget-internetrigmand-taber-appel-om-udvisning",
            "image_url": "https://berlingske.bmcdn.dk/media/cache/resolve/image_x_large/image/5/51664/21424187-pix-kim-dotcom.jpg",
            "publication_time": "Fredag d. 06. juli 2018, kl. 13.12",
            "author": "Thomas Breinstrup",
            "related_links": [],
            "attachments": []
        }
    }
}