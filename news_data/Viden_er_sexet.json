{
    "version": "1.0",
    "document": {
        "id": "https://www_berlingske_dk/kultur/viden-er-sexet",
        "title": "Viden er sexet",
        "content": "Som rigtig mange andre danskere følger jeg for øjeblikket med stor interesse med i DRs forkromede satsning Historien om Danmark, der har stjålet det bedste sendetidspunkt over hele ugen, nemlig kl. 20 søndag aften. Et ’slot’, der ellers primært er forbeholdt DRs store fiktionssatsninger som Broen og Forbrydelsen og i den kaliber, men som nu giver plads til et vaskeægte historisk, populærvidenskabeligt faktaprogram. Noget som i disse tider ellers ofte er henlagt til DRK og andre gode, men dog inferiøre kanaler.  Men hvor det dog klæder DR at prioritere dette på selveste moderkanalen og så på dette tidspunkt. At der så oven i købet er blevet brugt betydelige ressourcer på produktionen – måske endda over budgettet – det er så pludselig til at leve med. For ikke blot får vi noget, der nærmest tangerer det bedste fra BBC. Det er oven i købet noget, som man gider at se med sine børn. Det kan man ikke lige sige om Arvingerne eller Bedrag. Jeg mener, hvordan forklarer man lige pædagogisk en 7-årig, hvorfor Lie Kaas lige kaster sig ud i en sindrig børsspekulation, eller hvordan det kan være, at Jesper Christensen render rundt og spiller panfløjte med bar røv og hippiehår i haven bag en dansk herregård? Så er de let opbyggeligt historier om vores fjerne fortid lettere at forholde sig til, og Lars Mikkelsen som historiens Richard Attenborough er virkelig godt ramt.  Men det bedste – set fra et voksent perspektiv – er næsten eksperterne. Historikere, arkæologer, antropologer med mere øser af deres viden med en sådan indsigt, indlevelse, dedikation, at man kun kan sidde forelsket tilbage. Ikke blot brænder de hver og én tydeligvis for deres arbejde. De elsker deres job, og de elsker det fascinerende i at kunne besidde en enorm viden om et dybest set meget smalt og snævert område. Men mest af alt elsker de at give noget videre til os andre. Deres evne til at formidle selv kompliceret historisk stof videre på en pædagogisk og enkel måde, så selv jeg og mine børn og alle andre dødelige kan forstå sammenhængen, er forbløffende. Tag nu brødrene Willerslev – akademiske verdensstjerner på hver deres felt, men også dygtige fortællere om oprindelse og arv. Eller tag museumsinspektør Jeanette Varberg fra Moesgaard, der leder os igennem fortidens levevilkår og sociale grupperinger. Eller sidst, men ikke mindst Karin Margariat Frei, professor i arkæometri ved Nationalmuseet, der takket være analyser af tandemalje og hår kunne konstatere, at Egtved-pigen ikke oprindeligt var fra det område, der nu er Danmark. De er alle beviset på, at viden er og bliver sexet og i hvert fald langt mere fængslende end de mange pseudo-dramatiske krimiklichéer i serieformat, der ellers er blevet hyldet så meget de senere år. ",
        "metadata": {
            "source": "https://www.berlingske.dk/kultur/viden-er-sexet",
            "image_url": "https://berlingske.bmcdn.dk/media/cache/resolve/image_x_large/image/10/106628/16164277-bm.jpg",
            "publication_time": "Lørdag d. 22. april 2017, kl. 10.00",
            "author": null,
            "related_links": [],
            "attachments": []
        }
    }
}