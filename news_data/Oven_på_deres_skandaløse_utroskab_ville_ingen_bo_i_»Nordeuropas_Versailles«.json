{
    "version": "1.0",
    "document": {
        "id": "https://www_berlingske_dk/arkitektur/oven-paa-deres-skandaloese-utroskab-ville-ingen-bo-i-nordeuropas",
        "title": "Oven på deres skandaløse utroskab ville ingen bo i »Nordeuropas Versailles«",
        "content": "Var det kærlighed, liderlighed, kedsomhed eller politisk snilde, der drev værket? Det ved ingen. Men sikkert er det, at efter den skandaløse sommer, har ingen villet røre ved slottet med en ildtang. Berlingske er taget til det sfinksforladte Hørsholm, hvor Nordeuropas fornemste kongeslot stod engang for ikke alt for længe siden. Netop denne dag var himlen sommerblå, som den kun kan være i august, og både træer og buske stod grønne, som om de skulle være med i en reklamefilm. Søen og dens åkander lignede noget, Monet ville elske, og på øen i søen er der ikke en so, som i min barndoms læsebog, men en kirke. Kirken kunne for et år siden fejre sit 200 års jubilæum med afslutningen af et længerevarende restaureringsprojekt, men desværre gik noget galt med den hvide loftsmaling, der i dag hænger i store lasede guirlander under det klassicistiske tøndehvælv, som mesterarkitekten C.F. Hansen tegnede i 1820ernes begyndelse. Det ser trist ud på sådan en smuk sommerdag, men måske er der noget meget passende i tristessen, for hvis der er et sted i Danmark, hvor man kan forestille sig, at et eventyr om sunkne byer og sovende spøgelsesslotte kunne være virkelighed, så er det her. Slottet set fra havesidenFold sammenLæs mereFoto: Illustration fra »Den Danske Vitruvius«. Slottet blev tegnet af den store barokarkitekt Lauritz de Thurah (1706 – 1759), som i midten af 1700-tallet skabte nogle af de skønneste bygninger i dansk arkitekturhistorie. Alle kender frelserkirkens snoede spir, Eremitageslottet og Frederiksberg Slot, som er bare nogle få af hans værker. Han var en flittig og ambitiøs mand, og han nåede trods sit ikke særligt lange liv at sætte et afgørende præg på dansk arkitekturhistorie. Ikke mindst med udgivelsen af værket »Den Danske Vitruvius«, der i skrift og billeder knæsatte den arkitekturopfattelse, som stadig dyrkes her i landet. En rationel, funktionsorienteret, men gerne billedrig arkitektur var, hvad de Thurah stod for. Han var barokarkitekt, javel, men han forfaldt stort set aldrig til overstyrede narrestreger som hans kolleger længere sydpå i Europa. De Thurahs barok er altid præcist og behersket doseret – sådan som man for eksempel kan se det i et af hans sidste værker, Gammel Holtegaard, som han tegnede til sig selv og familien, da han planlagde at gå på en tidlig pension. Historien om Hørsholm – eller Hirschholm – Slot er som den omvendte udgave af den vittighed, hvor en mand starter med at save lidt af et bordben for at stabilisere bordet og ender med en bordplade, der ligger på gulvet, fordi alle benene efterhånden er blevet savet væk. I Hirschholm, Hørsholm, lå der i 1700 tallets begyndelse et lille, lavt renæssanceslot, som Christian 6. gav til sin dronning som »livgeding« i 1730. Dronningen var glad for gaven, men drømte hurtigt om noget mere end bare en sommerresidens, og sammen med sin mand, kongen, fik hun sat hofbygmester de Thurah i gang med et stort projekt. Dronningen drømte om at skabe en rigtig by omkring sit slot, men det lykkedes aldrigFold sammenLæs mereFoto: Illustration fra \"Den Danske Vitruvius\". Vanvittig ødselhed og manisk byggelyst var mere eller mindre normalt for 1700-tallets monarker, så det var ikke den indbyggede luksus, der gjorde slottet specielt. Når Hirschholm Slot stadig i dag er mere end normalt berømt og berygtet, også selvom det slet ikke findes mere, skyldes det, at det var her – i sommeren 1771 – at dronning Caroline Mathilde og Struensees »kongelige affære« for alvor foldede sig ud. Engelske Caroline Mathilde havde fået slottet »Frydenlund« i bryllupsgave i 1766, da hun blev gift med Danmarks Christian 7. Det lille slot lå i Vedbæk kun cirka fem kilometer fra Hirschholm, hvor Kongen, Struensee og hoffet opholdt sig i sommeren 1771, så de to turtelduer mødtes – i hvert fald i henhold til rygterne – både her og der. En vej, der stadig i dag kaldes »Caroline Mathilde Stien«, mellem de to slotte blev anlagt, og alt i alt har det været en festlig tid ved det danske hof – det kan man nok godt stole på, selvom affæren og fænomenet Struensee stadig er helt åbne for fortolkning. Var det kærlighed, liderlighed, kedsomhed eller politisk snilde, der drev værket? Det ved ingen, og enhver generation kan tolke begivenhederne efter sin tids præferencer. Var Struensee en magnetisk »he man«, som i filmen »En Kongelig Affære«, eller var han en kynisk lykkeridder, der udnyttede en naiv og ensom kvinde? Vi ved det ikke, og det bliver historierne naturligvis kun bedre af. Det eneste, der står fast, er, at hoffet forlod slottet i november 1771, og at ingen brugte det siden. Struensee blev arresteret natten mellem den 16. og 17. januar 1772 og henrettet den 28. april samme år. Caroline Mathilde blev sendt til Celle i Niedersachsen, og ingen i det nye regime havde nogen lyst til at vende tilbage til Hirschholm, der først fik lov til at forfalde og derefter blev brugt som stenbrud til genopførelsen af Christiansborg efter den store bybrand i 1794. I begyndelsen af 1820erne brugte C.F. Hansen de sidste sten til at opføre Hørsholm Kirke, der som sagt stod færdig i 1823 og som nu er det eneste minde om det slot, der engang stod der. Det slot, der var kendt som »Nordens Versailles«. De Thurah tegnede også landbrugsbygningerne, som stadig står øst for søen i HørsholmFold sammenLæs mereFoto: Anders Sune Berg. Jeg er taget herop til det nordsjællandske for at finde ud af, om historiens vingesus stadig kan mærkes, når man går rundt på slottets område. Og ja, må jeg konstatere – vingerne suser endnu, omend ganske stille. Når man begiver sig hen over dæmningen, der for 280 år siden førte frem mod slottet, mærker man tydeligt, at processionsvejen er beregnet til noget større. Selvom C.F. Hansen var en fremragende arkitekt, kunne han ikke skjule, at den lille klassicistiske kirke mest af alt virker som en kulisse, som et lille møbel, man har stillet midt på Slotsholmen i stedet for det bygningsværk, der egentlig skulle være der. Hirschholm Slot blev til over en periode på 11 år med næsten konstant byggeaktivitet. Christian 6.s dronning, Sophie Magdalene, havde en hang til luksus, og selvom hun var glad for det slot, hun havde fået, begyndte hun straks at bygge det om. Hofbygmester de Thurah fik travlt og lavede tre store ombygninger af slottet, før det endelig fandt sin form som et kongeslot af ypperste karat. Det lå på den nordligste af to kunstige øer i søen i Hirschholm og var i sin sidste inkarnation en sluttet firelænget konstruktion med et tårn over indgangspartiet, med vandkunst i gården og med en hovedbygning, der orienterede sig mod haven på den søndre ø. I hovedbygningen var desuden både en slotskirke og en stor festsal, der i tre etager spændte over hele hovedbygningens dybde. Alle rum var dekorerede med sølv, spejle, silketapeter og fornemme malerier. I det hele taget blev der fyret penge af på byggeriet i en sådan grad, at dronningens kasse, som til at begynde med skulle betale for byggeriet, hurtigt løb tør, og hun blev nødt til at låne af sin husbond. Staldlængen øst for søenFold sammenLæs mereFoto: Anders Sune Berg. Et tidligt problem var, at slottet blev bygget direkte og uden kældre oven på opfyld, der blev kastet ud i søen. Det gav næsten øjeblikkelige problemer med fugt og skimmelsvamp, så allerede året efter indvielsen af slottet måtte man begynde på nogle reparationsarbejder, der udviklede sig til en ombygning, som fandt sted mellem 1734 og 1736. De dyre gulve og vægpaneler blev taget ned, der blev gravet ud til kælder under slottet, og kælderen blev derefter fyldt op med kul, som skulle opsuge fugten. Da hovedbygningen i det nye slot stod færdig i 1736, blev det tydeligt, at hele kompositionen nu var blevet uharmonisk, og derfor lavede man endnu en ombygning mellem 1737 og 1739. En ombygning, der resulterede i det samlede firlængede pragtslot, som Lauritz de Thurah betragtede som sit hovedværk. En sidste ombygning fra 1743 til 1744 hævede hovedbygningens etagehøjde, men så var slottet også færdigt og stod altså i 28 år som Danmarks fornemste kongeslot. De Thurah tegnede også de stalde og avlsbygninger, der stadig ligger øst for søen og en lille, nu forsvunden »eremitage«, modelleret over en norsk bjælkehytte på den vestlige bred. Sophie Magdalene drømte om at skabe en lille landsby omkring sit slot, og hun gik oven i købet så vidt, at hun afskaffede hoveriet for sine bønder, men det lykkedes aldrig at få folk til at flytte til området i større stil, og efter den skandaløse sommer i 1771 blev det som nævnt forladt og senere misligholdt af rent raseri og skam over Struensees og Caroline Mathildes eskapader. Selvom C.F. Hansens klassicistiske kirke er et fint lille værk i sig selv, er det tydeligt at den er blevet bygget for at erstatte det, der var på øen førFold sammenLæs mereFoto: Liselotte Sabroe/Ritzau Scanpix. Når man i dag går rundt om kirken og videre ned på den sydlige ø, hvor det barokke haveanlæg en gang foldede sig ud, kan man ikke lade være med at tænke over, hvordan det hele har set ud for et kvart årtusinde siden. Det kræver lidt fantasi, men vi har stadig masser af de Thuras værker, heldigvis, og derigennem kan man få en idé om, hvordan slottets præcise krop indvendigt har været dekoreret med glimmer, stuk og spejle, så rummene nærmest har opløst sig selv for den besøgendes øjne. Man kan sagtens forestille sig, at slottet en gang imellem kunne dukke op som en luftspejling, hvis man tog herop helt alene en fuldmånenat i november, så med den tanke sætter jeg mig ind i min bil og kører sydpå mod København. Jeg stopper kort ved Frydenlund i håbet om at kunne se slottet, der engang tilhørte den utugtige dronning, men det er ikke muligt. Komikeren Victor Borge ejede Frydenlund fra 1957 til 1960, hvor han solgte det til Haldor Topsøe, hvis fond stadig ejer det. Der er frugtplantage omkring slottet nu og en gårdbutik, hvor jeg køber en flaske »Caroline Mathilde æblecider«. Jeg må hjem og drikke en enkelt skål, tænker jeg. Mest for Lauritz de Thurah naturligvis, men måske også lidt for Struensee, Christian 7. og den stakkels Caroline Mathilde, som døde allerede i 1775, 23 år gammel, og som nok aldrig helt forstod, hvad det var, der skete den sommer i Hirschholm i det mærkelige lille land, hun var blevet sendt til.",
        "metadata": {
            "source": "https://www.berlingske.dk/arkitektur/oven-paa-deres-skandaloese-utroskab-ville-ingen-bo-i-nordeuropas",
            "image_url": "https://berlingske.bmcdn.dk/media/cache/resolve/image_x_large_vertical/image/182/1824354/24768399-kigget-fra-hovedbygningen-til-ankomstporten-mod-no.jpg",
            "publication_time": "Lørdag d. 10. august 2024, kl. 16.06",
            "author": "Holger Dahl",
            "related_links": [],
            "attachments": []
        }
    }
}