{
    "version": "1.0",
    "document": {
        "id": "https://www_berlingske_dk/kommentatorer/geeti-amiri-kjaer-raser-over-dovne-taxachauffoerers-sjofle",
        "title": "Geeti Amiri Kjær raser over »dovne« taxachaufførers sjofle kommentarer",
        "content": "Det er mere reglen end undtagelsen. At taxachaufføren beder mig om at taste adressen ind på hans fedtede telefonskærm. På trods af, at jeg har bestilt taxaen via appen. Hvor jeg har skrevet start- og slutdestinationen. I håb om at begrænse udgiften med en fast pris. Fordi i Danmark er det at køre med taxa en dyr fornøjelse. Men også for at være fri for at skulle guide chaufføren. Der er vel en grund til, at jeg har bestilt en taxa og ikke selv har sat mig bag rattet. Jeg forventer den minimale service i at blive kørt fra A til B uden at skulle være chaufførens levende GPS. Men følger der noget service med, når man kører med taxa i hovedstadsområdet? Næppe. Takket være taxaselskabernes monopol på markedet. Og det er sådan et tab for forbrugere, ligesom det er et tab for den faglige stolthed for taxachaufførerne. Monopolet er årsagen til branchens dårlige ry. Chauffører, der ryger i taxaen, så den lugter fælt, som taler privat i telefon på et andet sprog over bilens højtaler og heller ikke kan tale dansk, eller som ikke kan finde ud af at bruge en GPS, hvorfor de bruger den på telefonen. »Hvorfor er det egentlig i fagforeningernes ånd, at taxachaufførerne opfører sig arrogante og hviler så meget på laurbærrene, at branchen ikke vil have en jordisk chance for at overleve, hvis der i morgen kom et alternativ til taxaerne?«Fold sammenLæs mereFoto: Søren Bidstrup. Ja, min yndlingsaversion mod taxachauffører er dem, der holder foran Hovedbanegården, og når man en sen aften kommer fra Jylland og bare gerne vil hurtigst muligt hjem, men bliver slemt skuffet, fordi chaufføren hellere vil holde stille foran banegården, i stedet for at køre en til Sydhavnen, som trods alt i de sene timer er en tur til cirka 300 kroner. Og ej at forglemme taxachaufførers total arrogante holdning til os med cykler, som vi gladeligt betaler ekstra for. For så sikkert som amen i kirken er det, at chaufføren ikke kan have en cykel med, på trods af, at bestillingen på appen er blevet gjort med tilvalg af sådan en. Og anhængeren er monteret på taxaen, men bliver spist af med en doven forklaring om, at sådan en har bilen ikke. Gør man sig naive forsøg med at fange en på gaden, afvises man blot, fordi der er ingen konkurrence til den elendige service. Nu er det nogle år siden, jeg gik i byen, men jeg husker alt for godt, hvor mange upassende spørgsmål, jeg måtte finde mig i, når jeg som kvinde med afghanske rødder satte mig i en taxa en sen nattetime. Rygtesamfundet opretholdes blandt andet af mænd, som synes at være optaget af andre familiers døtre i stedet for at køre en taxa og yde en nogenlunde service. Kan nogen forklare mig, hvorfor Uber egentlig ikke måtte operere i Danmark? spørger Geeti Amiri Kjær.Fold sammenLæs mereFoto: Jeff Chiu/AP/Ritzau Scanpix. Ydermere oplever jeg den ringe servicekultur som kun dominerende blandt taxachauffører i hovedstadsområdet. Når jeg prajer en taxa på Vejle Banegårdsplads eller på Herning Station er der simpelthen en anden tone. Måske skyldes det, at jyderne ikke forbruger taxaer i samme omfang som os håbløse københavnere, hvorfor kunder bliver værdsat noget mere. Det betyder, at taxachaufførerne er glade for, at de får en tur eller to, så man ikke føler sig til besvær. Det er nemlig følelsen af besvær, jeg altid oplever, når jeg har brug for en taxa i København. Ja, jeg skal undskylde for min cykel, for min såkaldte korte tur, ifølge taxachaufføren, og finde mig i tobakslugten, fordi ellers risikerer jeg at stå uden en taxa. Kan nogen forklare mig, hvorfor Uber egentlig ikke måtte operere i Danmark? Udover den evige klagesang fra fagforeningerne, der efterhånden har sejret sig selv ihjel. Hvorfor er det egentlig i fagforeningernes ånd, at taxachaufførerne opfører sig arrogante og hviler så meget på laurbærrene, at branchen ikke vil have en jordisk chance for at overleve, hvis der i morgen kom et alternativ til taxaerne? Kære fagforeningsfolk, som fik mobbet Uber ud af det danske marked, fordi det ifølge jer var konkurrenceforvridende, selv om det eneste, der forvrider konkurrencen, er et monopol på markedet. Hvordan kan I (bort)forklare jeres medlemmers elendige serviceniveau under påskud af, at det handler om arbejdsforhold? Ligeledes tvivler jeg på, at I vil kunne omdirigere samme gruppe af medlemmer i et andet servicefag, fordi jeres taxachauffører simpelthen ikke forstår begrebet service. Så kan I forklare, hvorfor det er konsekvensfrit at opføre sig ugidelig, når man faktisk er i et fag, som i sin kerne handler om service? I Danmark er niveauet af service generelt på et bekymrende niveau. Det hører til undtagelsen at få en oplevelse, som giver en lyst til at give drikkepenge, hvilket jeg som tidligere tjener alligevel gør, fordi jeg håber, at det kan motivere til bedre service næste gang. Men lysten til at tage en taxa er nået til sådan et kritisk niveau, at jeg som forbruger ikke forstår, hvorfor det er mig, der skal acceptere ugidelig og doven adfærd, når det ikke er mig, der lever af at være taxachauffør. Måske er det bare i Danmark, hvor enhver form for sund konkurrence bliver sat ud af spil, fordi det ikke skal kunne betale sig at gøre sig umage. Geeti Amiri Kjær er underviser og forfatter ",
        "metadata": {
            "source": "https://www.berlingske.dk/kommentatorer/geeti-amiri-kjaer-raser-over-dovne-taxachauffoerers-sjofle",
            "image_url": "https://berlingske.bmcdn.dk/media/cache/resolve/image_x_large/image/178/1788893/24690123-geeti-amiri-udgiver-en-roman-der-handler-om-socia.jpg",
            "publication_time": "Mandag d. 29. april 2024, kl. 09.02",
            "author": "Geeti Amiri Kjær",
            "related_links": [],
            "attachments": []
        }
    }
}