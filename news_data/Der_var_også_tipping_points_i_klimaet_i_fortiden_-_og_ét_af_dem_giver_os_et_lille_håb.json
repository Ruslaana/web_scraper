{
    "version": "1.0",
    "document": {
        "id": "https://www_berlingske_dk/indland/der-var-ogsaa-tipping-points-i-klimaet-i-fortiden-og-et-af-dem-giver-os-et",
        "title": "Der var også tipping points i klimaet i fortiden - og ét af dem giver os et lille håb",
        "content": "Ettipping pointeller et »væltepunkt« i klimasystemet er som udgangspunkt et rædselsscenario. For det indebærer, at en central komponent i det uhyre delikate globale klimasystem – for eksempel ismasserne i Grønland eller en opvarmende havstrøm – bryder sammen eller vælter i en helt ny retning. Med dramatiske konsekvenser. Men nu har forskere fået dyb indsigt i en kæmpemæssig tipping point-hændelse i den ret nære fortid, og svarene, de har fået, er i nogen grad beroligende. Måske. Det handler om den omfattende udtørring og ørkendannelse i hele Nordafrika for cirka 5.500 år siden – det tydeligste eksempel på et klimatisk tipping point i nyere geologisk historie. Hvilket i øvrigt stort set dokumenterer, at et tipping point kan opstå uafhængig af menneskelig påvirkning. Før den kæmpemæssige udtørring fandt sted, befandt Nordafrika sig i »den afrikanske fugtighedsperiode« - en tusinder af år lang epoke, hvor græsstepper, skove og søer bredte sig over hele den enorme region. Men så vendte alt. En voldsom tørke indtraf. Den nådesløse kæmpeørken Sahara var en realitet, og datidens mennesker blev tvunget mod få grønne oaser, mod relativt fugtige bjergegne og især mod Nilens bredder, hvor den enestående egyptiske civilisation kort efter opstod. Men det skete på ingen måde fra den ene dag til den anden. I stedet »flimrede« det nordafrikanske klima over en cirka 1.000 år lang periode forinden mellem våde og tørre perioder – indtil det i sidste ende lagde sig fast i den stærkt nedbørsfattige tilstand, der har været en realitet i endnu længere tid, end Keopspyramiden har knejset over ørkensandet. Det giver håb om, at også en række af de mulige tipping points, der kan opstå i nutidens stærkt menneskepåvirkede klima, ikke vil opstå nærmest fra den ene dag til den anden. I stedet kan nogle af dem blive indledt med advarselssignaler. Det gælder især, når det handler om skift fra våde til knastørre klimaforhold. Det antyder et nyt forskningsresultat, der netop er publiceret i tidsskriftetNature Communications. I en artikel på det videnskabelige siteThe Conversationuddyber det internationale team af forskere deres resultat og skriver blandt andet: »Det ser ud, som om stærkt foranderlige klimaforhold som hastige skift mellem våde og tørre perioder kan være en advarsel om betydningsfulde ændringer i klimasystemet.« Med andre ord: Hvis vi i nutidens klima begynder at iagttage en sådan »flimren« mellem et fugtigt og tørt klima over en større region – for eksempel i Sydeuropa – kan det meget vel være en advarsel om , at et permanent og potentielt katastrofalt klimaskifte i sidste ende ankommer. Klimamodeller peger på, at store dele af Sydeuropa risikerer at blive ramt af ørkendannelse i fremtidens varmere klima. Tørke nær Cordoba i Sydspanien sidst i august i fjor.Fold sammenLæs mereFoto: Jorge Guerrero/AFP/Ritzau Scanpix. Dermed er der håb om, at nutidens mennesker i nogen grad kan nå at tilpasse sig eller forberede sig på et klima under forandring mod ørkentilstand som følge af et tipping point. Forskerne har især opnået deres viden i kraft af en forhistorisk sø ved navn Chew Bahir, der gemmer sig i det sydlige Etiopien. Under forhistoriens fugtighedsperioder var den en dyb og vældig sø, og dens sedimenter eller bundfald er en veritabel skattekiste af viden om fortidens afrikanske klima. Denne skattekiste fik forskerne indblik i ved at udgrave prøver af sedimenterne i helt ned til 280 meters dybde. Prøverne sladrer om lokale klima- og miljøforhold hele 620.000 år tilbage i tiden. Analyser viste blandt andet, at der også skete et nordafrikansk klimaskifte fra fugtigt til tørt for cirka 379.000 år siden. På samme måde kunne man se, at i den lange periode før det seneste dramatiske klimaskifte for cirka 5.500 år siden var der mindst 14 tørre faser, der hver især varede mellem 20 og 80 år, samt syv våde faser af tilsvarende længde. Klimaet »flimrede«.",
        "metadata": {
            "source": "https://www.berlingske.dk/indland/der-var-ogsaa-tipping-points-i-klimaet-i-fortiden-og-et-af-dem-giver-os-et",
            "image_url": "https://berlingske.bmcdn.dk/media/cache/resolve/image_x_large/image/179/1793665/24700209-sahara-har-langt-fra-altid-vret-umenneskelig-tr.jpg",
            "publication_time": "Fredag d. 10. maj 2024, kl. 18.00",
            "author": "Lars Henrik Aagaard",
            "related_links": [],
            "attachments": []
        }
    }
}