{
    "version": "1.0",
    "document": {
        "id": "https://www_berlingske_dk/boganmeldelser/den-norske-cowboy",
        "title": "Den norske cowboy",
        "content": "Vi er i sommeren 1883, da verdens dengang længste hængebro Brooklyn Bridge blev indviet, og da romanens hovedperson, den forældreløse 18-årige Lasse med den smukke sangstemme er flygtet fra sin hjemstavn efter at have stjålet lensmandens frakke. Andre skæbner, han møder på sin vej, har lagt værre forbrydelser bag sig, og nu følger vi dem tværs over kontinentet fra Øst mod Texas for at blive rigtige cowboys. Vil han mon møde og genforenes med kæresten Agnes fra Nordnorge gennem sin farefulde færd i det forjættede land? Toril Brekke har researchet den nordiske udvandrerhistorie usædvanlig grundigt, mens personskildringerne forekommer trivielle og handlingen over lange stræk temmelig forudsigelig. Åbningskapitlerne hjemme fra Norge har forfatteren langt bedre styr på, så man må blot håbe, at hun efter disse tre fyldige rigeligt historiske udvandrerromaner, vil vende tilbage til fædrelandet i sine kongeniale værker herfra om norsk mentalitet.",
        "metadata": {
            "source": "https://www.berlingske.dk/boganmeldelser/den-norske-cowboy",
            "image_url": "https://berlingske.bmcdn.dk/media/cache/resolve/image_x_large/image/70/708997/4584396-toril-brekke-det-forjttede-land.jpg",
            "publication_time": "Torsdag d. 13. oktober 2011, kl. 22.30",
            "author": null,
            "related_links": [],
            "attachments": []
        }
    }
}