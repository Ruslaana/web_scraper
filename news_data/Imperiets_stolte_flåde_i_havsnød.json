{
    "version": "1.0",
    "document": {
        "id": "https://www_berlingske_dk/internationalt/imperiets-stolte-flaade-i-havsnoed",
        "title": "Imperiets stolte flåde i havsnød",
        "content": "I mands minde har det for fædrelandstro briter været et højstemt øjeblik at istemme omkvædet til »Rule Britannia«. Nu er en skamfuld rødmen mere aktuel, når det gælder strofen om, at briterne hersker over bølgen blå. Baggrunden er, at den britiske flåde i øjeblikket vil have svært ved at forsvare eget farvand. Ydmygelsen var total, da man i flådehavnen i Plymouth kunne se »HMS Duncan« i hjælpeløs tilstand, trukket af slæbebåde efter kun to dage til søs, hvor den nyudviklede og topmoderne destroyer skulle have deltaget i flådeøvelser med europæiske partnere. Trods en pris på omkring en milliard britiske pund stykket – med øjeblikkets kurs lidt over 8,5 milliarder kroner – har de seks nye destroyere langtfra levet op til de høje forventninger. En avanceret motors gentagne nedbrud er ved at ende i en beskæmmende farce, efter det har vist sig, at de nye flådefartøjer end ikke kan operere i varme vande, som man blandt andet finder dem ud for mellemøstlige kyster. De dyre skibe skulle ellers have rådet bod på, at den britiske flåde siden 2000 er blevet reduceret fra 33 store skibe til 13 fregatter og seks destroyere. Briternes sidste hangarskib, »HMS Illustrious«, er taget ud af drift og skal ifølge planen snart trækkes til ophugning i Tyrkiet. En gruppe briter forsøger dog i sidste øjeblik at sikre skibets forbliven i Storbritannien som fremtidigt museum og hotel. To hangarskibe er ved at blive bygget, ligesom også nye u-både og andre flådefartøjer er på vej i søen. Alligevel bliver det britiske forsvarsministerium haglet igennem for at have tilladt flåden at synke til et niveau »langt under«, hvad der er behov for, såfremt en ny trussel skulle vise sig.  Da Ruslands enlige hangarskib for nylig sejlede forbi de britiske kyster, blev det af eksperter hånet som en osende og rusten skrotningsmoden bunke jern, hvor end ikke toiletterne fungerer. Men i det mindste har de da et hangarskib, lød den tørre konstatering i avisen The Daily Telegraph. Den maritime tristesse bliver kun forværret af, at briterne ej heller kan forsvare fortiden. Dykkere ud for Indonesiens kyst har opdaget, at sunkne flådefartøjer fra Anden Verdenskrig er plyndret for værdifulde metaller. Tre af skibene var britiske, så det britiske forsvarsministerium har protesteret over gravskændingen. Også sunkne, britiske skibe fra det store søslag under Første Verdenskrig, Jyllandsslaget, er blevet ribbet for metaller.  Så måske det er godt, at der er lang tid til næste »Last Night of the Proms« og promenadekoncertens traditionelle »Britannia rule the waves«. Uffe Taudal er Berlingskes korrespondent i Storbritannien. Tegning: Jenz Koudahl.Fold sammenLæs mere",
        "metadata": {
            "source": "https://www.berlingske.dk/internationalt/imperiets-stolte-flaade-i-havsnoed",
            "image_url": "https://berlingske.bmcdn.dk/media/cache/resolve/image_x_large/image/2/23804/15582059-thailand.jpg",
            "publication_time": "Lørdag d. 26. november 2016, kl. 20.00",
            "author": "Uffe Taudal",
            "related_links": [],
            "attachments": []
        }
    }
}