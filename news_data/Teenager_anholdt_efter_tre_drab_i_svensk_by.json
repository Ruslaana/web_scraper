{
    "version": "1.0",
    "document": {
        "id": "https://www_berlingske_dk/internationalt/teenager-anholdt-efter-tre-drab-i-svensk-by",
        "title": "Teenager anholdt efter tre drab i svensk by",
        "content": "En 16-årig dreng er blevet anholdt og mistænkt for drab på tre personer i den svenske by Uppsala. Det oplyser den svenske anklagemyndighed i en pressemeddelelse. - Et intensivt efterforskningsarbejde er i gang. Vi indsamler nu information, og politiet gennemfører dør-til-dør-undersøgelser og afhører vidner. - Derudover analyseres mobiltelefoner og andet beslaglagt materiale, siger statsanklager Andreas Nyberg i pressemeddelelsen. Senest lørdag klokken 12 skal anklageren beslutte, om den anholdte teenager skal begæres varetægtsfængslet eller løslades. Svensk politi bekræftede tidligere onsdag på et pressemøde, at de havde anholdt en person i forbindelse med drabene. Tirsdag eftermiddag blev tre personer skudt og dræbt i centrum af Uppsala, der ligger godt 60 kilometer nord for hovedstaden, Stockholm. Den anholdte blev pågrebet et par timer efter drabene, skriver det svenske nyhedsbureau TT. Ofrene var mellem 15 og 20 år, oplyser politiet. Skyderiet fandt sted i en frisørsalon på Vaksala torv i Uppsala. - Inde i frisørsalonen blev tre skuddræbte personer fundet, siger Erik Åkerlund, politichef i Uppsala, på et pressemøde ifølge TT. Svenske medier skriver, at mindst en af de dræbte havde forbindelse til bandekriminalitet, skriver TT. Det kan politiet hverken be- eller afkræfte, da en intens efterforskning fortsat er i gang: - Vi kan ikke på nuværende tidspunkt sige, at der er en tydelig kobling til bandekriminalitet, siger Erik Åkerlund, men han tilføjer, at politiet også efterforsker i den retning. Det svenske medie Expressen skriver, at de tre ofre blev skudt i hovedet inde i frisørsalonen. Politiet har natten til onsdag foretaget en række afhøringer i forbindelse med skyderiet. - Vi har sikret mange beviser og foretaget interessante beslaglæggelser, siger Erik Åkerlund ifølge TT. Politiet begyndte lidt efter klokken 17 tirsdag at få flere opkald fra bekymrede borgere, der fortalte, at de havde hørt høje brag, der lød som skud, i byens centrum. Det fik politiet til at rykke talstærkt ud. Et større område blev spærret af i centrum af Uppsala, og en helikopter blev sendt i luften i jagten på en eller flere gerningsmænd. Politiet havde modtaget oplysninger om, at en mistænkt havde forladt stedet på et elektrisk løbehjul. Uppsala har oplevet mange banderelaterede skyderier i det seneste årti. Sverige har de seneste år lidt under en bølge af banderelateret vold. Sveriges justitsminister, Gunnar Strömmer, var tirsdag rystet over skyderiet og kaldte det \"brutalt\". /ritzau/",
        "metadata": {
            "source": "https://www.berlingske.dk/internationalt/teenager-anholdt-efter-tre-drab-i-svensk-by",
            "image_url": "https://berlingske.bmcdn.dk/media/cache/resolve/image_x_large/image/191/1916618/24941349-et-strre-omrde-blev-mandag-sprret-af-i-uppsala.jpg",
            "publication_time": "Onsdag d. 30. april 2025, kl. 10.45",
            "author": null,
            "related_links": [],
            "attachments": []
        }
    }
}