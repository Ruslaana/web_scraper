{
    "version": "1.0",
    "document": {
        "id": "https://www_berlingske_dk/kommentatorer/professor-man-talte-ogsaa-om-nulvaekst-i-1800-tallet-saadan-ville",
        "title": "Professor: Man talte også om nulvækst i 1800-tallet. Sådan ville verden se ud i dag, hvis det var blevet gennemført",
        "content": "En gammel ulv i nye fåreklæder lusker gennem samfundsdebatten i disse år: At økonomisk vækst er skadelig og bør begrænses. Under et kampråb om»degrowth«– på dansk »modvækst« – har en række franske filosoffer, økologer og debattører fra den yderste venstrefløj gjort sig talsmænd for, at fortsat vækst er umulig og skadelig. I stedet skal man kun forbruge beskedent og ud fra, hvad der kan produceres lokalt. Synspunktet er ikke nyt. Der har altid været mennesker, som har plæderet for, at fremgang i økonomisk velstandhavde uheldige konsekvenser, og at det var bedre at nøjes med, hvad man allerede havde. I 1800-tallet var konservative kræfter bekymrede for, at overbefolkning og den nedbrydning af eksisterende institutioner, som kapitalismens dynamik indebar. Karl Marx og kommunismen istemte med advarsler om »fremmedgørelse« af arbejderne, og at kapitalismen havde iboende kræfter, som uundgåeligt ville medføre samfundets kollaps. I kølvandet på 1968 og fornyet kapitalismekritik blev der med Romklubbens »Grænser for vækst« lanceret en nulvækst-bevægelse. Så synspunktet er ikke nyt – men det er heller ikke godt. Det er altid fornuftigt nok at drøfte, hvorvidt den ene eller anden politik har gavnlige eller negative konsekvenser. Nulvækststankens fundamentale problem er, at mens den fokuserer på de mulige negative konsekvenser af økonomisk vækst, så underspiller eller ignorerer den omkostningerne ved fraværet på velstandsstigninger. Nogle mener ikke, at den grønne omstilling kan gennemføres tids nok uden modvækst:  I dag var Nikoline Borgermann @AvaSustain fra@SRNordic@ScientistRebel1med i@DebattenDR2og talte om modvækst strategier der kan tackle vores dødbringende afhængighed af fossile brændstoffer#dkpol#dkklima#dkforskpic.twitter.com/QZTOavkRlf Man ignorerer det, økonomer kalder »offeromkostninger« – altså de tab, der er ved ikke at gøre eller få det, som ellers ville have været tilfældet. Ved at brænde en 1.000 kroneseddel mister man ikke bare beløbet, men i realiteten det afkast eller den individuelle nytte, man kunne have fået ved at investere eller forbruge beløbet. Så nulvækst er i realiteten kun et halvt regnestykke, hvor man alene fokuserer på de ubehagelige ting, man tror, man kan slippe for, men ignorerer de goder, man vil misse. På den måde er nulvæksttanken ikke en beskrivelse af, hvad der sker i den virkelige verden, men lænestolsfilosoffers normative forestillinger om, hvordan verden burde se ud. Så hvad vil konsekvenserne af ikke at have økonomisk vækst så være? Man kan lidt metaforisk illustrere det med at spørge: Hvad ville vi have manglet i dag, hvis man i for eksempel år 1820 havde politisk dekreteret nulvækst? Man ville have manglet det enorme boom i levestandard, der er sket siden. Værdien af verdens samlede produktion af varer og tjenesteydelser erblevet knap 100-doblet, selv når der justeres for inflation. I alle dele af verden er levestandarden målt som realindkomster mangedoblet, og i de industrialiserede lande for både rig som fattig, og det er først og fremmest interessant, fordi den giver mennesker muligheden for at leve bedre for den samme eller lavere pris. Nok så meget ville man have manglet den innovation, hvor velstandsgevinster både er guleroden og redskabet. Kort sagt: Vi ville ikke bare have manglet biler, fly, opvarmede boliger med sanitet, rigeligt med kalorier til at overleve, telefoner og moderne it-teknologi, men også bøger og medier til at gøre os klogere og alle de medicinske fremskridt, som har givet os sundere og længere liv, og som skyldes investeringer. Det gælder også de utallige energimæssige fremskridt, hvor man er blevet bedre til at udnytte ressourcer mere effektivt og medmindre forurening. Hvis man havde indført nulvækst i 1800-tallet, ville vi i dag være foruden alle de medicinske fremskridt, som har givet os sundere og længere liv, mener Peter Kurrild-Klitgaard.Fold sammenLæs mereFoto: Fred Tanneau/AFP/Ritzau Scanpix. Hvis man gerne vil illustrere konsekvenserne af nulvækst kontra vækst, kan man tænke på to lande, som i udgangspunktet har været stort set lige velstående, men hvor det ene har satset på vækst og det andet besværliggjort vækst mest muligt. Oplagte eksempler kunne væreNordkorea og Sydkoreasiden Anden Verdenskrig. I 1943 var området i nord rigest med et købekraftsjusteret BNP pr. indbygger på gennemsnitligt 2.462 dollar, mens det i syd kun var 1.686 dollar. I 2018 var det kommunistiske Nordkoreas BNP pr. indbygger decideret faldet, til kun 1.596 dollar, eller godt to tredjedele, mens det kapitalistiske Sydkoreas var mere end 22-doblet til 37.928 dollar. Få kan være i tvivl om, hvor koreanerne har det bedst. Velstandsstigningen siden 1700-tallet har skabt grundlaget for, at milliarder af mennesker har kunnet leve, og at fattige over tid har kunnet trækkes ud af fattigdom. Den reelt eneste vej til bedre liv for de 85 procent af jordens befolkning, som endnu må leve for mindre end 30 dollar om dagen, er ved at skabe bedre muligheder for yderligere vækst. Så omkostningen ved i 2024 at satse på nulvækst er, at vores efterkommere og verdens fattigere i øvrigt ikke vil kunne opleve lignende fremskridt. Forestillingen om at man »gratis« kan man beholde det man har nu uden, at det vil have omkostninger er dermed både verdensfjernt naiv og farlig. Peter Kurrild-Klitgaard er professor, ph.d. ",
        "metadata": {
            "source": "https://www.berlingske.dk/kommentatorer/professor-man-talte-ogsaa-om-nulvaekst-i-1800-tallet-saadan-ville",
            "image_url": "https://berlingske.bmcdn.dk/media/cache/resolve/image_x_large/image/177/1775067/24660530-peter-kurrild-klitgaard-professor-ved-institut-fo.jpg",
            "publication_time": "Mandag d. 18. marts 2024, kl. 09.36",
            "author": null,
            "related_links": [],
            "attachments": []
        }
    }
}