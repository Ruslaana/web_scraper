{
    "version": "1.0",
    "document": {
        "id": "https://www_berlingske_dk/business/business-overblik-kunderne-vaelter-ind-til-smaa-danske-banker",
        "title": "Business-overblik: Kunderne vælter ind til små danske banker",
        "content": "Godmorgen og velkommen til torsdagens Business-overblik. Mens vi venter på, hvordan verdens aktiemarkeder vil reagere på det russiske angreb på Ukraine, vender vi os mod de danske businessnyheder. Vi skal høre om, hvem der kan få en varmecheck på grund af de stigende energipriser, og om advokater, der fortsat arbejder alt for meget. Men først til de små danske banker, der får mange flere kunder i disse år. Selvom der hvert år de sidste mange år er blevet færre og færre små og mindre banker, skyldes det ikke, at de mangler kunder. I løbet af de seneste fem år har de mindre danske banker netto fået cirka 300.000 nye privat- og erhvervskunder. Det skriver Børsen. Ifølge bankerne skyldes det, at kunderne kan lide nærhed. »Der er mange årsager, men vores medlemmer har jo blandt andet et meget bredt filialnet og har tilsammen over 400 filialer rundt omkring i hele Danmark. Og det er noget af det, som kunderne lægger vægt på,« fortsætter Jan Kondrup fra Lokale Pengeinstitutter, også kendt som Lopi. Møns Bank er eksempel på en bank, der har fået flere kunder. Fra 2009 og til i dag har banken løftet antallet af kunder fra 12.500 til 22.500. Selvom de store advokatfirmaer er lovet bedre balance mellem arbejde og fritid, er den gennemsnitlige arbejdstid i advokatbranchen stadig tårnhøj for advokater. Det skriverFinans. Kritikken kommer fra Rasmus Thingholm, formand for fagforbundet Djøf Advokater og advokat i entreprenørkoncernen NCC, efter at nye tal afslører, at privatansatte advokater i gennemsnit arbejder 47 timer om ugen. »Der bliver talt rigtig meget omwork-life-balance. Men det er stadig kun et par af de store advokathuse, der har taget konkrete initiativer for at imødekomme dette ønske fra de ansatte,« siger Rasmus Thingholm. Det er Djøfs lønstatistik for tredje kvartal 2021, der viser, at gennemsnitsarbejdstiden for advokater ikke har rokket sig, og her trækker store advokatfirmaer tallet op. Omkring hver tredje advokat og fuldmægtig – en jurist, der endnu ikke har fået en advokatbestalling – angiver, at de arbejder mere end 50 timer om ugen. Men på de største kontorer siger næsten hver anden, at de arbejder mere end 50 timer, selvom stort set alle toneangivende advokathuse længe har talt om behovet for at ændre arbejdskulturen. Mere end otte ud af ti danske børnefamilier med to forældre tjener for meget til at modtage den varmecheck, som et politisk flertal har aftalt at give til de »hårdest ramte« danskere som følge af de høje gaspriser,skriver Berlingske. Et forældrepar bestående af en ufaglært sosu-assistent og en pædagogmedhjælper har således en samlet indkomst, der er for stor til at være det, klima-, energi- og forsyningsminister Dan Jørgensen (S) tidligere har betegnet som en »almindelig familie« med behov for hjælp til varmeregningen. Man må nemlig maksimalt have en samlet husstandsindkomst på 598.000 kroner, hvis man skal modtage den skattefri check, som regeringen er blevet enig om med sine støttepartier og Kristendemokraterne. Dan Jørgensen lagde ved lanceringen af varmechecken vægt på, at hjælpen ikke skal gå til folk med »millionindtægter«, men realiteten er, at nogle af de lavest lønnede grupper på arbejdsmarkedet ikke kommer i betragtning. Kort før det russiske angreb på Ukraine natten til torsdag fremhævede Simon Kristiansen, seniorinvesteringsstrateg i Nordea, følgende tre punkter, som det er værd at holde øje med i dag. Aktier – indeks og udvikling i procent USA – lukkekurser onsdag: Asien – indeks torsdag kl. 06.20: Tak, fordi du læste med!",
        "metadata": {
            "source": "https://www.berlingske.dk/business/business-overblik-kunderne-vaelter-ind-til-smaa-danske-banker",
            "image_url": "https://berlingske.bmcdn.dk/media/cache/resolve/image_x_large/image/151/1519947/24018378-bankdirektr-fr-fngsel-i-sag-om-kursfup.jpg",
            "publication_time": "Torsdag d. 24. februar 2022, kl. 06.44",
            "author": "Lasse Friis",
            "related_links": [],
            "attachments": []
        }
    }
}