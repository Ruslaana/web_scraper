{
    "version": "1.0",
    "document": {
        "id": "https://www_berlingske_dk/virksomheder/supermarkedschef-vil-fjerne-cigaretter-og-usunde-varer-jeg-er-ikke",
        "title": "Supermarkedschef vil fjerne cigaretter og usunde varer: »Jeg er ikke her for at fortælle, hvad du skal spise, men …«",
        "content": "Den tyske discountkæde Lidl vil efter eget udsagn være mere for danskerne end netop bare tysk discount. Kæden har nu som erklæret mål, at danskerne skal leve sundere. Varer bliver fjernet fra hylderne – andre skal der ikke længere reklameres for – og kunderne skal påvirkes, så de altid kommer hjem med noget sundt i indkøbsposen, må man forstå. Det er nogle af de ambitioner, Lidl Danmarks direktør, Jens Stratmann, har for kæden, der »går all-in på sundhed«. En ny strategi, han har varmet op til, siden den tyskfødte topchef i 2021 satte sig for bordenden af Lidls danske forretning. I et interview med Berlingske fortæller han nuom de drastiske ændringer – at tjene penge på differentieret moms og at skifte tobak ud med bælgfrugter. To varer, han henholdsvis ikke længere vil sælge og fremover vil have danskere til at købe mere af. At cigaretterne bliver fjernet fra hylderne, og at topchefen i stedet vil have fokus på fuldkorn og andre kostråd, er dog ikke formynderiske tiltag, lyder det. »Jeg er ikke forælder til mine kunder. Jeg træffer ikke beslutninger for dem. Jeg vil bare gerne gøre det nemmere at spise sundt,« siger Jens Stratmann. Og selvom den nye strategi forventes at koste på Lidls bundlinje, forventer landechefen på sigt, at det betaler sig – som Lidls slogan lyder. Fra udgangen af 2028 vil man ikke længere kunne købe tobak og nikotin i nogen af Lidls over 160 dagligvarebutikker. Allerede nu er nikotinen fjernet fra 24 butikker, og sortimentet i de andre butikker er skåret ned med 40 procent. En beslutning, der er taget i forlængelse af kædens partnerskab med Kræftens Bekæmpelses kampagne »Røgfri Fremtid«. I en periode satte Lidl prisen på frugt og grønt ned med et beløb tilsvarende momssatsen. Efterfølgende er salget steget.Fold sammenLæs mereFoto: Mikkel Berg Pedersen. For tobaksprodukter passer ikke ind i Lidls fremtidige retning, lyder det. »Som en god købmand bestemmer man jo selv, hvad man vil sælge og ikke vil sælge. Det er for nemt at sige, at jeg gerne vil have, at folk ikke ryger, og så gøre ingenting, fordi det muligvis kan koste mig noget,« siger Jens Stratmann. Og det koster på toplinjen at stoppe salget. Et tab, Jens Stratmann dog er villig til at tage. »Den største udfordring er ikke at tabe to eller tre procent af omsætningen. Den største udfordring er, at vi mister en vare i vores sortiment, som kunderne gerne vil købe og nu skal købe et andet sted. Men vi regner da med, at det betaler sig løbende,« siger han. Netop forventningen om at kunne kapitalisere på sundhedsdagsordenen vender vi tilbage til. For tiltagene er mere vidtgående end at stoppe salget af tobak. Usunde varer skal ikke længere markedsføres i samme grad. Det indbefatter blandt andet, at nuttede dyr og figurer ikke længere kommer til at pryde indpakninger med usunde fødevarer, som Lidl selv producerer, henvendt til børn. Hvorfor ikke bare fjerne produkterne ligesom tobakken, hvis Lidl ikke ønsker at markedsføre dem? »Hver gang man fjerner produkter fra sortimentet, taber man nogle kunder, fordi de ikke vil køre flere steder hen,« siger Jens Stratmann og peger på, at Danmark er et af de lande i verden med allerflest supermarkeder pr. indbygger, og det derfor er nemt for danskerne at fravælge et supermarked. Og kampen om kunderne er begyndt. For de tektoniske plader rykker sig i dagligvarehandlen. GigantenDagrofa har erklæretkrig, når det kommer til kvalitet, Salling Group harvarslet »priskrig«, og Coop tabermillioner i enpresset branche. Nu stempler Stratmann ind med sit koncept: sunde varer til lave priser. Frygten for at tabe kunder betyder dog, at en af Jens Stratmanns ellers annoncerede ambitioner for nuværende ikke føres ud i livet. Selvom Lidl »ser positivt på« at hæve aldersgrænsen for køb af øl og vin fra 16 til 18 år, kræver det, at andre supermarkedskæder køber ind på Stratmanns »sundhedsagenda«. En aldersgrænse, som Lidl allerede har indført på køb af energidrikke. »Øl, vin og spiritus udgør en endnu større del af vores omsætning end cigaretter. Nu har jeg lagt et godt beløb i omsætning ud på gaden med nikotin og tobak, som andre kan samle op, men det kan jeg ikke gøre med alkohol,« siger han. Fra hovedsædet ved Godsbanen i Aarhus vil Jens Stratmann få danskerne til at spise sundere.Fold sammenLæs mereFoto: Mikkel Berg Pedersen. I stedet skal kunderne ifølge Jens Stratmann puffes til – altså ændre adfærd uden tvang eller påbud. De vil fremover blive opfordret til at vælge bælgfrugter frem for kød som kilde til protein, og sortimentet udvides, så der i stigende grad vil være et vegansk eller fuldkornsfyldt alternativ. »Jeg er ikke her for at fortælle, hvad du skal spise, men jeg vil gerne motivere dig, så du kan komme hjem med et lidt sundere valg, hvis du handler hos mig,« siger Jens Stratmann. Og risikoen for tab på både top- og bundlinje forventes at blive opvejet af strategien, som Jens Stratmann ikke lægger skjul på også handler om profilering. »Profilering betyder omsætning, og omsætning betyder, at jeg kan arbejde videre på min sundhedsagenda,« siger han. Adspurgt om et konkret eksempel nævner Jens Stratmann salget af frugt og grønt, hvor Lidl efter eget udsagn har en førerposition, hvad angår pris og kvalitet. I to måneder sidste år fjernede Lidl momsen på netop frugt og grønt. Som følge af prisnedslaget tilsvarende momssatsen på koncernens regning steg salget med 13 procent i den periode. »Den indsats, vi gjorde sidste år, var selvfølgelig dyr, men vi gjorde det klart også på en økonomisk baggrund,« siger Jens Stratmann og tilføjer: »Men det virker, for det har øget vores styksalg hen over hele året.« For Jens Stratmann er det ikke et spørgsmål om at være formynderisk eller altruistisk. Han ser også en økonomisk gevinst ved den nye strategi.Fold sammenLæs mereFoto: Mikkel Berg Pedersen. Og samtidig har manøvren bidraget til at fremme Stratmanns sundhedsdagsorden, påpeger han. »Vi kan – også fra politisk side – forsøge at skubbe befolkningen i en lidt sundere retning. Prisen er stadig den største drivkraft, fordi det er nemt at forstå og den enkleste måde at sammenligne noget på,« siger Jens Stratmann. For ham handler den nye strategi om at kombinere økonomiske interesser med det samfundsmæssige ansvar, han mener at have som topchef for en af landets største supermarkedskæder. Det understreger han flere gange under interviewet. »Jeg er ikke altruistisk. Mit formål er ikke at være Moder Teresa for Danmark, men jeg vil gerne bruge de muligheder, jeg har, for at sætte et aftryk.«",
        "metadata": {
            "source": "https://www.berlingske.dk/virksomheder/supermarkedschef-vil-fjerne-cigaretter-og-usunde-varer-jeg-er-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/188/1881437/24875639-jens-stratmann-str-i-spidsen-for-lidls-danske-for.jpg",
            "publication_time": "Mandag d. 27. januar 2025, kl. 06.02",
            "author": "Tobias Lind Larsen",
            "related_links": [],
            "attachments": []
        }
    }
}