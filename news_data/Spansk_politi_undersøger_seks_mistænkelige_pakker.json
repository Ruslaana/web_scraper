{
    "version": "1.0",
    "document": {
        "id": "https://www_berlingske_dk/internationalt/spansk-politi-undersoeger-seks-mistaenkelige-pakker",
        "title": "Spansk politi undersøger seks mistænkelige pakker",
        "content": "Også den amerikanske ambassade i Madrid har modtaget en mystisk pakke, der menes at indeholde en brevbombe. Det oplyser en talsperson for ambassaden torsdag. Ambassaden bekræfter, at spansk politi er tilkaldt og undersøger sagen. Tidligere på dagen sagde talsmænd for den spanske premierminister, Pedro Sanchéz, at der sidste torsdag ankom et brev med sprængstof. Det var magen til en brevbombe, som Ukraines ambassade i Madrid modtog onsdag. Her blev en ansat lettere såret. Dermed er der fundet i alt seks brevbomber fra en ukendt afsender. De er afsendt fra et eller flere steder i Spanien, oplyser regeringen. Sagen efterforskes af en spansk domstol som terror. Også det spanske forsvarsministerium kunne torsdag formiddag melde om, at »et mistænkeligt brev« var landet i ministeriet. Tidligere på dagen oplyste politiet, at man havde fundet endnu en sprængladning. Den var gemt i en brevpakke i lufthavnen Torrejon de Ardoz uden for Madrid. Onsdag blev der fundet to brevbomber. Den ene var sendt til Ukraines ambassade i Madrid. Den anden til en våbenfabrikant i Zaragoza i det nordlige Spanien. Den første af brevbomberne eksploderede mellem hænderne på en ukrainer, der er ansat på ambassaden i Madrid. Vedkommende blev lettere såret. Sikkerheden bliver skærpet omkring offentlige bygninger og ambassader som følge af de brevbomber, der er fundet. Det oplyser premierministerens kontor. /ritzau/Reuters ",
        "metadata": {
            "source": "https://www.berlingske.dk/internationalt/spansk-politi-undersoeger-seks-mistaenkelige-pakker",
            "image_url": "https://berlingske.bmcdn.dk/media/cache/resolve/image_x_large/image/162/1621916/24279374-blast-at-ukrainian-embassy-in.jpeg",
            "publication_time": "Torsdag d. 01. december 2022, kl. 09.44",
            "author": null,
            "related_links": [],
            "attachments": []
        }
    }
}