{
    "version": "1.0",
    "document": {
        "id": "https://www_berlingske_dk/internationalt/mand-bag-knivdrab-i-marseille-blev-losladt-kort-for-angreb",
        "title": "Mand bag knivdrab i Marseille blev løsladt kort før angreb",
        "content": "En mand, som søndag stak to kvinder ihjel i den franske by Marseille, blev løsladt to dage før angrebet. Manden brugte syv forskellige identiteter, oplyser anklager Francois Molins. Islamisk Stat hævder at stå bag angrebet i den sydfranske by. Gerningsmanden blev skudt af politiet, efter at han havde stukket de to kvinder til døde uden for hovedbanegården. Han brugte i forbindelse med en anholdelse i sidste uge et tunesisk pas, hvoraf det fremgik, at han skulle være 29 år og hedde Ahmed. Efterforskerne forsøger fortsat at bekræfte hans identitet.  Personen, som ifølge politiet formentlig stod bag, var kendt for småkriminalitet. Han stod ikke på en liste over overvågede ekstremister. Ifølge Molins gik gerningsmanden efter et såkaldt blødt mål i overensstemmelse med en opfordring fra Islamisk Stat (IS) til jihadister i Europa. En kilde tæt på efterforskningen siger til nyhedsbureauet AFP, at man ikke kan bekræfte en forbindelse mellem den formodede gerningsmand og IS. De to dræbte var kusiner. De var begge 20 år. Den ene var medicinstuderende i Marseille, og den anden var sygeplejestuderende i Lyon. Den franske anklager bekræfter tidligere meldinger om, at vidner hørte manden råbe »allahu akbar« (Gud er størst, red.), da han angreb kvinderne med en langbladet kniv. Efterfølgende truede han soldater, som skød og dræbte ham. Fingeraftryk afslører, at gerningsmanden har været i kontakt med politiet syv gange siden 2005. Han blev senest løsladt fredag i sidste uge i Lyon for butikstyveri. Ved den lejlighed fremviste han det tunesiske pas. Han fortalte, at han var skilt, og at han tog hårde stoffer. Han havde ifølge egen forklaring ingen fast adresse. Sigtelsen for tyveri blev frafaldet, da der ikke var beviser. Politiet kunne »ikke træffe en beslutning om at udvise ham«, siger Molins.  /ritzau/AFP",
        "metadata": {
            "source": "https://www.berlingske.dk/internationalt/mand-bag-knivdrab-i-marseille-blev-losladt-kort-for-angreb",
            "image_url": "https://berlingske.bmcdn.dk/media/cache/resolve/image_x_large/image/13/139018/18683690-france-attack-marseille---2017.jpeg",
            "publication_time": "Mandag d. 02. oktober 2017, kl. 16.30",
            "author": null,
            "related_links": [],
            "attachments": []
        }
    }
}