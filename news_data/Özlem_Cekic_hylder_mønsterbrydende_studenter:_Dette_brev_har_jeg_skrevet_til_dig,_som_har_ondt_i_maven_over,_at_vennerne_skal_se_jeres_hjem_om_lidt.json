{
    "version": "1.0",
    "document": {
        "id": "https://www_berlingske_dk/kommentatorer/ozlem-cekic-hylder-moensterbrydende-studenter-dette-brev-har-jeg",
        "title": "Özlem Cekic hylder mønsterbrydende studenter: Dette brev har jeg skrevet til dig, som har ondt i maven over, at vennerne skal se jeres hjem om lidt",
        "content": "Kære nyudklækkede student. Tillykke med huen. Dette brev er ikke til dig, hvis forældre har brugt uger på at planlægge studentergilder, eller som har været med dig i diverse tøjbutikker for at finde den rette hvide skjorte. Eller som har købt de største jordbær for at dyppe dem enkeltvis i chokolade og dernæst stable dem flot til studentervognens besøg. Dette brev har jeg skrevet til dig, hvis mor står i kø til smør, der er nedsat med fem kroner. Dig, som har ondt i maven over, at vennerne skal se jeres hjem om lidt. Dig, som har taget de fleste forældremøder alene og ikke kan læne dig op ad akademikerforældre, som allerede har købt højskoleophold og en sprogrejse til dine kammeraters sabbatår. Jeg kender følelsen. Til dig vil jeg sige, at du stadig godt kan ranke ryggen og bære din hue med stolthed. Måske er du, ligesom jeg, vokset op i et hjem, hvor der ikke blev bladret i dagblade, men i tilbudsaviser. Jeg kan tydeligt huske, hvor meget jeg hadede de lørdage, hvor tilbudsaviserne blev leveret til postkassen. Min mor gik dem systematisk igennem for at lægge en plan for, hvor hun skulle handle ind. Jeg kan næsten ikke komme i tanke om noget mere pinligt end at tage med min mor for at hamstre smørpakker og toiletpapir. Tænk, hvis mine klassekammerater skulle se mig, og jeg ville blive afsløret. Tilgiv din mor for tilbudsjagten. Hun har ikke andet valg. »Ja, jeg fik hjælp af velfærdssamfundet, men jeg knoklede også selv. De gange, hvor min indsats ikke var tilstrækkelig, tog systemet over og omvendt,« skriver Özlem Cekic.Fold sammenLæs mereFoto: Mathias Eis. Jeg ved, der er mange ting, der plager dig. Den største frygt er angsten for, at du aldrig bliver til noget, selvom mange fortæller dig det modsatte. Men du skal vide, at det vil lykkes dig. Du bliver til noget. Lige nu er du måske omgivet af voksne, som enten gør rent, kører taxa eller arbejder i sæsonjob – måske er de i perioder på kontanthjælp, på sygedagpenge eller er endt på førtidspension. Modsat dine venner kender du til nøglejob, hvor man skal gøre rent, når alle er gået hjem, og være færdig inden alle kommer retur. Du har formentlig også hørt referencer til kloge mennesker, der har lavet forskellige undersøgelser, der viser, at æblet ikke faldt langt fra stammen. At den sociale mobilitet er en svær størrelse. Hvis du er ligesom mig, har du formentlig hørt det budskab i forskellige variationer rigtig mange gange. Mit råd til dig er, at du i stedet skal lytte til dem, der taler dig op. Sådan en person var min fysiklærer. Han havde de største drømme for os. Til trods for, at vi en gang næsten brændte fysiklokalet ned, sagde han altid med stor begejstring i stemmen: »Kan du ikke se det? Der er en atomfysiker gemt i dig!« Vi vidste jo godt, at han løj, men hold da op, hvor gjorde det godt! Det gjorde det, for når man kommer fra bunden af samfundet, kan det føles upassende virkelighedsfjernt at drømme. Der er alverdens praktiske udfordringer, der skal tages hånd om. Drømme er der ikke tid til. Man har brug for voksne omkring sig, der kan drømme for en. Tale en op. Fortælle en, at man kan meget mere, end andre fortæller en. At man er mere end et tal på en graf. Mere end sine forældres skæbne. Mere end ens egne negative tanker om sig selv. Jeg er selv mønsterbryder. Det betyder ikke, at jeg har en IQ, der er højere end gennemsnittet. Eller at jeg båret af fællesskabet, da jeg begyndte min rejse fra bunden til toppen. Ja, jeg fik hjælp af velfærdssamfundet, men jeg knoklede også selv. De gange, hvor min indsats ikke var tilstrækkelig, tog systemet over og omvendt. Måske tror du, at du alene skal sikre dig din egen lykke. Derfor knokler du i døgndrift, fordi du tror, at alt afhænger afdinindsats. Måske er din mor rengøringsdame, og måske drikker din far lidt for meget i hverdagene. Dine klassekammerater har haft forældre med overskud, der kunne hjælpe med lektierne derhjemme. Den luksus har du ikke haft. Heldigvis er det i Danmark hverken dine forældres overskud eller pengepung, der afgør, om du kan få en uddannelse. Men husk på, at velfærdsstatens udstrakte arm ikke nytter meget, hvis du ikke tager dit personlige ansvar alvorligt. Du er sted i livet, hvor meget opleves svært og uoverskueligt. Det er naturligt. Men du kan meget mere, end du selv går og tror. Endnu en gang tillykke med din hue. Den har du om nogen gjort dig fortjent til. Lad den tjene som et konkret symbol på din sejr. Idet du har fået huen, har du også fået bevis på, at du har brudt mønstre, mange troede, du aldrig ville bryde. Hurra! Özlem Cekic er generalsekretær for Brobyggerne – Center for Dialogkaffe og fhv. medlem af Folketinget for Socialistisk Folkeparti. Hun er dog ikke længere medlem af partiet ",
        "metadata": {
            "source": "https://www.berlingske.dk/kommentatorer/ozlem-cekic-hylder-moensterbrydende-studenter-dette-brev-har-jeg",
            "image_url": "https://berlingske.bmcdn.dk/media/cache/resolve/image_x_large_vertical/image/180/1807477/24731495-den-strste-frygt-er-angsten-for-at-du-aldrig-bl.jpg",
            "publication_time": "Lørdag d. 22. juni 2024, kl. 16.48",
            "author": "Özlem Cekic",
            "related_links": [],
            "attachments": []
        }
    }
}