{
    "version": "1.0",
    "document": {
        "id": "https://www_berlingske_dk/ledere/berlingske-mener-staten-maa-forsvare-rasmus-paludans-ytringsfrihed",
        "title": "Berlingske mener: Staten må forsvare Rasmus Paludans ytringsfrihed",
        "content": "Krig i Europa, voldsomme og omstridte krisefortællinger og en historisk – og historisk upopulær – midterregering. Politik er særligt vigtigt i denne tid, og der er mere at tale om end nogensinde før på årets folkemøde på Bornholm. Uanset de tilbagevendende diskussioner om folkemødets folkelighed er det et ubetinget demokratisk gode, at alle engagerede borgere, organisationer, virksomheder og partier hver sommer kan mødes og krydse klinger på fredelig vis. Der er dog noget helt galt i år. Den kontroversielle og stærkt højreradikale partileder Rasmus Paludan har nemlig fåetet påbud fra Bornholms Politiom ikke at opholde sig i og omkring arrangementsområdet i Allinge og i de nærliggende skovområder og marker uden for byen mellem 14. og 18. juni. Hvis Rasmus Paludan trodser påbuddet, kan han blive anholdt og fængslet. Dermed frarøver staten altså partilederens grundlovssikrede forsamlingsfrihed og ytringsfrihed, og det er en helt uhørt situation, som Institut for Menneskerettigheder»aldrig har set før.« Ifølge politiet skyldes beslutningen »en konkret og nærliggende fare« for både Paludan selv og for »andre tilstedeværende personer.« Der er da heller ingen grund til at tvivle på, at truslerne imod Rasmus Paludan længe har været meget alvorlige. Der er heller ingen tvivl om, at politiet og Politiets Efterretningstjeneste (PET) har brugt rigtig mange ressourcer på at passe på partilederen, og at han ikke er let at samarbejde med. Det fremgik tydeligt af enmeningsudveksling forleden her i avisenmellem Paludan og PET. Det er også vigtigt at understrege og have respekt for, at der er rigtig meget, som vi i offentligheden ikke ved – og ikke kan få at vide. Sådan er det i spørgsmål om terrorisme, sikkerhed og PETs arbejde. Alligevel er det svært at acceptere beslutningen. At Danmark åbenbart er blevet så svagt, at vi ikke længere er i stand til at værne om borgernes ret til at ytre sig. At demokratiets fjender har held med at udelukke politiske partier fra vores vigtigste politiske festival. At voldsmandens veto har fået så stor en betydning. Det er også svært at forstå, hvorfor PET ikke har kunnet finde en løsning, hvor Paludan kunne få lov at tale på et særskilt og mere overskueligt arrangement under særlige vilkår. Netop de mange videnshuller og sagens principielle tyngde gør det tvingende nødvendigt at høre fra vores magthavere – naturligvis med respekt for det, de ikke kan svare på. Det her handler nemlig ikke kun om Rasmus Paludan og hans ekstreme synspunkter, som også vi her på Berlingske tager kraftigt afstand fra. Det handler om den ytringsfrihed og forsamlingsfrihed, som alle danske borgere har. Vi er nødt til at vide, hvor bekymrede vi bør være for vores frihedsrettigheder i lyset af den islamiske terrortrussel, og hvor meget disse rettigheder egentlig betyder for regeringen. De spørgsmål kan man sagtens svare på uden at afsløre konkrete PET-vurderinger. Justitsminister Peter Hummelgaard bør forsvare Rasmus Paludans ytringsfrihed – også selvom forsvaret måske kun kan blive principielt, og politiets udelukkelse af partilederen må opretholdes. Men indtil videre har justitsministeren kun givetblege, skriftlige svar, som udelukkende henviser til udtalelserne fra Bornholms Politi. Statsministeren har slet ikke kommenteret situationen. Det er ikke godt nok. Det er faktisk at lade hånt om den store bekymring, som sagen nødvendigvis må vække hos alle frihedselskende borgere. AMALIE LYHNE",
        "metadata": {
            "source": "https://www.berlingske.dk/ledere/berlingske-mener-staten-maa-forsvare-rasmus-paludans-ytringsfrihed",
            "image_url": "https://berlingske.bmcdn.dk/media/cache/resolve/image_x_large/image/168/1686098/24454230-.jpg",
            "publication_time": "Tirsdag d. 13. juni 2023, kl. 16.45",
            "author": null,
            "related_links": [],
            "attachments": []
        }
    }
}