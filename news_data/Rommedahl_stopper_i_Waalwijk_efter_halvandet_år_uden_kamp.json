{
    "version": "1.0",
    "document": {
        "id": "https://www_berlingske_dk/sport/rommedahl-stopper-i-waalwijk-efter-halvandet-aar-uden-kamp",
        "title": "Rommedahl stopper i Waalwijk efter halvandet år uden kamp",
        "content": "Opholdet i RKC Waalwijk blev ikke til det nostalgiske eventyr i karrierens efterår, som Dennis Rommedahl kunne have håbet på. Waalwijk har på sin hjemmeside netop offentliggjort, at Rommedahl er fortid i klubben. For halvandet år siden vendte han tilbage til klubben, som i sæsonen 97/98 var med til at give ham sit endelige gennembrud. Der var da også store planer om, at Rommedahl skulle spille sin sidste tid i Waalwijk-trøjen og derefter arbejde videre i klubben i en anden kapacitet. Men sådan skulle det ikke gå. Nu, halvandet år efter, har Rommedahl stadig sin debut til gode, og den får han altså ikke lov til at opleve. - Ansættelsen af Dennis hos RKC Waalwijk er desværre ikke gået, som parterne havde håbet, udtaler klubbens direktør, Remco Oversier, til klubbens hjemmeside. Om den nu 36-årige dansker fortsætter karrieren, og i så fald hvor, vides endnu ikke.",
        "metadata": {
            "source": "https://www.berlingske.dk/sport/rommedahl-stopper-i-waalwijk-efter-halvandet-aar-uden-kamp",
            "image_url": "https://berlingske.bmcdn.dk/media/cache/resolve/image_x_large/image/74/741676/8162923-landsholdstraening.jpeg",
            "publication_time": "Tirsdag d. 13. januar 2015, kl. 10.09",
            "author": null,
            "related_links": [],
            "attachments": []
        }
    }
}