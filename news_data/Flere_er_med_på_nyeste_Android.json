{
    "version": "1.0",
    "document": {
        "id": "https://www_berlingske_dk/videnskab/flere-er-med-paa-nyeste-android",
        "title": "Flere er med på nyeste Android",
        "content": "Et af internetgiganten Googles smertensbørn - at alt for meget udstyr kører med ældre udgaver af mobilstyresystemet Android - er ved at få det bedre. Ti måneder, efter at den nyeste Android-udgave, version 4.4 også kaldet KitKat, kom ud, er det nu 21 procent af alle mobiltelefoner og tavle-PCer med Android, som bruger denne version. 54 procent er på næstnyeste udgave, kaldet Jelly Bean, som findes i tre varianter - 4.1, 4.2 og 4.3. Ikke alt kan opdateres Tallene er gjort op 12. august ud fra alt udstyr, som har programmet Google Play installeret, hvor man kan hente yderligere programmer til sin telefon eller tavlecomputer. KitKat lå i juli på 18 procent af alt Android-udstyr og en måned senere på 20,9 procent. Konkurrenten Apple er langt bedre til at få folk til at opdatere til den altid nyeste udgave af styresystemet, som både lukker sikkerhedshuller og indfører nye funktioner. Apple er langt bedre til at gøre de nye funktioner synlige og dermed lokke flere til at trykke på knappen og faktisk opdatere. Men ikke alt udstyr kan opdateres til nyeste udgave hos hverken Google eller Apple. Nogen strander på en ældre udgave af styresystemet og må finde sig i aldrig at nå videre, fordi den øvrige teknologiske indmad ikke kan håndtere nyskabelserne. Ny Android L på vej Android 4.0 (Ice Cream Sandwich) er gået en anelse tilbage til 10,6 procent, mens Android 2.3 (Gingerbread) omvendt er steget lidt til 13,6 procent. For både Google og Apple er ønsket at få flest muligt med på nyeste version, så der ikke skal bruges kræfter på at vedligeholde ældre udgaver. Men producenterne af udstyret har ofte tilpasset Android til netop deres univers, hvorfor man ikke bare kan lægge en standardopdatering ind over. Det forsinket også opdateringerne. Google kommer med Android L i løbet af i år. Den er allerede ude i en prøveudgave og vil rumme en opdatering af brugerfladen og f.eks. gøre det muligt at se beskeder direkte fra pauseskærmen.",
        "metadata": {
            "source": "https://www.berlingske.dk/videnskab/flere-er-med-paa-nyeste-android",
            "image_url": "https://berlingske.bmcdn.dk/media/cache/resolve/image_x_large/image/23/238205/7577977-pix-android-l.jpg",
            "publication_time": "Mandag d. 18. august 2014, kl. 13.30",
            "author": "Thomas Breinstrup",
            "related_links": [],
            "attachments": []
        }
    }
}