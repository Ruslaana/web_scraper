{
    "version": "1.0",
    "document": {
        "id": "https://www_berlingske_dk/usa/han-elsker-danmark_-og-nu-goer-han-sig-klar-til-at-udfordre-trump-i-2020",
        "title": "Han elsker Danmark. Og nu gør han sig klar til at udfordre Trump i 2020",
        "content": "De unge progressive i salen jubler, da Bernie Sanders fra talerstolen kalder præsident Donald Trump for en skændsel for USA. De klapper, da senatoren fremlægger sine ideer om alt fra en national mindsteløn på 15 dollar til gratis videregående uddannelse. Og de buldrer løs af begejstring, da han svarer på et spørgsmål, som alle i salen spændt har ventet på at få svar på: Vil han som i 2016 igen forsøge at blive Demokraternes præsidentkandidat og udfordre Donald Trump ved præsidentvalget i 2020? »For nu bare at være helt ærlig,« siger Sanders under foredraget for de 1.500 gæster i auditoriet på The George Washington University i anledningen af hans nye bog »Where We Go from Here«, der udkom tirsdag. »Jeg taler lige nu med folk over hele landet for at vurdere, om jeg er den stærkeste kandidat.« Han skynder sig at tilføje, at det ikke handler om hans eget »ego«, men om at det er »bydende nødvendigt« at få fjernet Donald Trump som præsident. »Vi er i et afgørende øjeblik i den amerikanske historie,« siger han. FAKTAHvem udfordrer Trump i 2020?En række personer er i spil som Demokraternes præsidentkandidat i 2020, selv om ingen endnu formelt har meldt deres kandidatur.Ifølge målinger og politiske kommentatorer er senator Bernie Sanders, der i 2016 tabte til Hillary Clinton i kampen om at blive Demokraternes kandidat, en af favoritterne.Senatorerne Kamala Harris og Elizabeth Warren er også blandt favoritterne. Ligesom den tidligere vicepræsident, Joe Biden, er med i front.En joker er Beto O'Rourke. Han tabte senatsvalget i Texas til Republikaneren Ted Cruz, men han anses som partiets nye store stjerne, da han har en særlig evne til at begejstre og tiltrække unge og minoriteter.FOLD UD En række personer er i spil som Demokraternes præsidentkandidat i 2020, selv om ingen endnu formelt har meldt deres kandidatur. Ifølge målinger og politiske kommentatorer er senator Bernie Sanders, der i 2016 tabte til Hillary Clinton i kampen om at blive Demokraternes kandidat, en af favoritterne. Senatorerne Kamala Harris og Elizabeth Warren er også blandt favoritterne. Ligesom den tidligere vicepræsident, Joe Biden, er med i front. En joker er Beto O'Rourke. Han tabte senatsvalget i Texas til Republikaneren Ted Cruz, men han anses som partiets nye store stjerne, da han har en særlig evne til at begejstre og tiltrække unge og minoriteter. Trods sine 77 år er Bernie Sanders stadig et politisk hit blandt progressive unge. De drømte om, at han ved præsidentvalget i 2016 blev kandidat i stedet for Hillary Clinton. Og mange af dem håber fortsat, at han rykker ind i Det Hvide Hus. Hans alder - Sanders vil være 79 år på valgdagen i 2020 - synes ikke at bekymre. For Sanders' støtter handler det om hans politiske linje, der er inspireret af den danske samfundsmodel, som han elsker så højt, at han flere gange har henvist til den og i 2013 enddaskrev et helt debatindlæg om den med overskriften »Hvad kan vi lære af Danmark?« I debatindlægget fremhævede han fordelene ved et offentligt sygehusvæsen for alle og gebyrfri videregående uddannelse. »Danskerne betaler meget høje skatter, men får til gengæld en livskvalitet, som mange amerikanere slet ikke vil kunne forstå,« skrev han. Mange amerikanere anser Danmark som et socialistisk land med begrænset frihed, fordi skattetrykket er så stort. Men Bernie Sanders ser det anderledes. »I Danmark er der en meget anden forståelse af, hvad »frihed« betyder,« som han skrev i sit indlæg i Huffington Post. »I stedet for at fremme et system, der tillader få at have enorm rigdom, har de udviklet et system, der garanterer en god levestandard for alle.«  Men hvordan vil Bernie Sanders og Demokraterne »komme videre herfra«, som titlen på hans bog lyder, så han i givet fald kan slå Donald Trump i 2020? »Tænk stort, ikke småt,« siger Sanders fra talerstolen og taler om en »politisk revolution«. »For det første må vi fortsætte med at kæmpe for at flytte den progressive bevægelse fremad. For det andet må vi fortsætte med at motivere folk på græsrodsniveau til at blive involveret.« Sådan som det også skete ved midtvejsvalget, påpeger Sanders, hvor Demokraterne har sikret sig flertallet i Repræsentanternes Hus. Herunder med den første kvinde af indiansk afstamning, den første muslimske kvinde, den første latina fra Texas, den første sorte kvinde fra Massachusetts og den yngste valgt til underkammeret nogensinde,29-årige Alexandria Ocasio-Cortéz, som tidligere har arbejdet for netop Sanders. Et rekordstort antal unge og kvinder, primært Demokrater, blev valgt ind i Kongressen. »Vores revolution gik ikke kun ud på at få valgt progressive kandidater, men til mere bredt at få unge og folk af forskellige farver til at blive involveret i den politiske proces. Pointen er, at vi gjorde det ret godt.« Sanders mener, at Trump splitter folk af forskellige racer, seksuel orientering og religion. »Hvis vi står sammen og kæmper for en dagsorden, der arbejder for os alle, så er jeg absolut sikker på, at vi vil transformere USA til et land, der ikke kun er for de få.« Sanders siger, at han er særligt bekymret over den udsatte middelklasse i de amerikanske landdistrikter. Fordi de gennem årtier ikke har oplevet en reallønsstigning og er bekymrede over, om deres børn vil få en lavere levestandard end deres forældre. »60 procent af de små samfund bliver mindre og mindre, fordi folk forlader dem. De har intet internet, og deres sygehuse lukker. Vi må genopbygge den smuldrende infrastruktur. Og vi må forstå, at der er så megen smerte i det her land.« Millioner af vælgere ude på landet, der i stort antal stemte på Trump, vil miste deres sygeforsikring med hans ændringer af Obamacare. Og det, mener Sanders, må Demokraterne udnytte for at vinde de vælgere tilbage. »Trump løj for dem. Vi må fortælle dem, at de ikke bør støtte en præsident, der fjerner sygepleje fra dem.« Michael Bjerre er Berlingskes korrespondent i USA",
        "metadata": {
            "source": "https://www.berlingske.dk/usa/han-elsker-danmark.-og-nu-goer-han-sig-klar-til-at-udfordre-trump-i-2020",
            "image_url": "https://berlingske.bmcdn.dk/media/cache/resolve/image_x_large/image/109/1090601/22482338-usa-government-senate.jpg",
            "publication_time": "Søndag d. 02. december 2018, kl. 07.12",
            "author": "Michael Bjerre",
            "related_links": [],
            "attachments": []
        }
    }
}