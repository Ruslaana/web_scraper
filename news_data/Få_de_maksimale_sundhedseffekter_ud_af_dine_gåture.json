{
    "version": "1.0",
    "document": {
        "id": "https://www_berlingske_dk/indland/faa-de-maksimale-sundhedseffekter-ud-af-dine-gaature",
        "title": "Få de maksimale sundhedseffekter ud af dine gåture",
        "content": " Vi trænger allesammen til at bevæge os noget mere. Gennemsnitsamerikanerens stillesiddende adfærd udgør simpelthen en sundhedsrisiko. En af de enkleste og billigste måder at blive mere aktiv på er at gå. Hvis du går i et raskt tempo mindst 150 minutter om ugen, kan det bevirke, at du sover bedre, husker mere, reducerer risikoen for alvorlige hjertesygdomme og diabetes, forbedrer din knoglesundhed og undgår overvægt fremgår det af forskningsresultater fra American Heart Association. Derimod fremgår det ikke, hvordan man bedst udnytter de 150 minutter. Det er på tide at tale om, hvordan vi går. Jo, du lærte det som helt lille. Men når man går for at motionere, skal det gøres på den helt rigtige måde. Hvis du tænker grundigt over mekanikken i dine skridt, dit fodtøj og dine rutiner, kan det få stor betydning for din sundhed. Lægerne anbefaler, at man skal være opmærksom på alle de dele af kroppen, der er i brug, når man går, også dem man måske ikke umiddelbart tænker på. »Begynd med at føre fødder sammen, stil dig med rank ryg, slap af i skuldrene, hold bækkenpartiet i ro og hold balancen i kroppens kerne – det er netop de muskler, der gør det muligt for dig at bevare den rigtige holdning, når du går,« forklarer dr. Seth Cheatham, der er cheflæge og idrætslæge ved Virginia Commonwealth University. Sving armene frit frem og tilbage som et pendul fra skuldrene og ikke fra albuerne.  Træd med lette trin og lad foden glide fra hæl til tå og undgå at træde hårdt ned med flad fod, siger dr. John Hinson, der er ortopædkirurg ved Palm Beach Orthopedic Institute i Florida. »Undgå for lange skridt – lad være med at flytte det ene ben for langt frem – det går hårdere ud over leddene og kan give skader.« Det er vigtigt at have fokus på, hvor øjnene er rettet hen, når man går, lyder det.Fold sammenLæs mereFoto: Niels Ahlmann Olesen (arkiv). Et overraskende vigtigt aspekt af at gå er at vide, hvor man skal rette øjnene hen. De fleste kigger ned, fortæller dr. Cheatham. Det kan vi takke vores smartphones for. Det kan give spændinger i nakken og i overkroppen. Det kan også være risikabelt ikke at se sig for, når man går, især ude i det fri. »Hold hagepartiet parallelt med jorden og ret blikket fire til otte meter frem foran dig,« fortsætter Cheatham. For at undgå spændingerne i overkroppen anbefaler han, at man skal trække på skuldrene en gang imellem, mens man går. Der findes en nem og effektiv metode til at afgøre, hvad der er et moderat eller et raskt tempo: Tal med dig selv. »Taleprøven går ud på at efterprøve, hvor forpustet du bliver, når du udfører en bestemt aktivitet,« siger dr. Marie Kanagie-McAleese, der er børne- og ungelæge ved University of Maryland Upper Chesapeake Medical Center. »Hvis du kan føre en samtale, mens du går, og måske også synge en sang, er du kun forpustet i lettere grad.« Begynd at gå hurtigere og hurtigere, indtil det bliver svært at sige noget. Hvis du bliver stakåndet, betyder det, at du har nået en mere intens zone. Når du ikke kan sige mere end et par ord uden at stå stille for at få vejret, motionerer du energisk. Hastigheden svinger naturligvis alt efter din træningstilstand. Den gennemsnitlige skridtfrekvens er typisk 100 skridt i minuttet, svarende til mellem 5,5 og 6,5 km i timen. »En person i dårligere form kan holde denne hastighed med en lidt lavere frekvens,« forklarer Hinson. De fleste mennesker tager et par behagelige sko på, når de går tur. Tommy O’Gorman, der er butiksbestyrer i Fleet Feet i West Hartford, Connecticut, foreslår et par andre muligheder. »Dine vandresko bør være de største sko, du har,« siger han. »Fødder sveder og svulmer op, især hvis man har dem på i længere tid.« Det betyder i mange tilfælde, at man må skifte til en større størrelse. Der er visse skomærker, hvor størrelserne er forholdsvis små, eksempelvis Nike og Mizuno,« siger O’Gorman. Generelt skal der være plads til en tommelfingerspids mellem storetåen og skosnuden. Fodtøjet er afgørende for, hvad vi får ud af vores gåture.Fold sammenLæs mereFoto: Ida Guldbæk Arentsen/Ritzau Scanpix (arkiv). »Sko skal føles som en krammer, ikke som en klemmer. Og pas på, når du snører dem,« siger O’Gorman og fortsætter: »En god test er at løfte foden med den snørede sko på og spille med tæerne. Skoen må ikke stramme på senerne oven på foden, da det kan give vabler eller sår.« Det faktum, at det ikke kræver dyrt specialudstyr at gå, gør det til en ideel form for vægttræning. Øvelser, der angår kropsvægten, er vigtige, når man bliver ældre, fordi man ganske naturligt mister knogletæthed med en faktor på en procent om året, når man er over 40, forklarer dr. Kanagie-McAleese. Det er attraktivt at gå, fordi det er en så fleksibel aktivitet. Man kan gøre det indendørs på en maskine, eller man kan gå en tur i sit boligkvarter, gerne ti minutter tre gange dagligt eller 30 minutter i træk, og en vest med vægte giver ekstra træningseffekt. For ivrige vandrere som 52-årige Karma Brown, der bor i Oakville, Ontario, har netop denne form for motion en positiv mental virkning, som får hende til at blive ved med at gå. »Sidst i fyrrerne begyndte jeg at få symptomer på tidlig overgangsalder og hyppigere skader,« fortæller Karma Brown, der tidligere har været begejstret for CrossFit. »Jeg blev nervøs, fik hjertebanken, hedeture og ledsmerter.« Dr. Marie Kanagie-McAleese siger, at hvis du taler, mens du går, så kan det hjælpe med at måle, hvor meget motion du får.Fold sammenLæs mereFoto: Arkivfoto: Henning Bagger/Ritzau Scanpix. Hun begyndte at gå ture sammen med en veninde for at lufte hundene og opdagede hurtigt, at hendes nervøsitet forsvandt. Det fik hende til at opgive de højintensive træningssessioner og i stedet fokusere på at få mindre stress. Et helt år eksperimenterede hun med vejrtrækningsøvelser, kuldeterapi, gode søvnvaner og daglige hurtige gåture – hun går nu i gennemsnit 50 km om ugen – og forandringerne var til at få øje på. »Jeg tabte mig, blev mindre angst og fik et langt bedre alment velbefindende,« fortæller Karma. »Det var hårdt arbejde, men det var det hele værd.« Oversat fra den engelske original af Claus Bech",
        "metadata": {
            "source": "https://www.berlingske.dk/indland/faa-de-maksimale-sundhedseffekter-ud-af-dine-gaature",
            "image_url": "https://berlingske.bmcdn.dk/media/cache/resolve/image_x_large/image/187/1871999/24857857-ved-at-optimere-din-gang-kan-du-opn-gode-effekter.jpg",
            "publication_time": "Søndag d. 29. december 2024, kl. 14.29",
            "author": null,
            "related_links": [],
            "attachments": []
        }
    }
}