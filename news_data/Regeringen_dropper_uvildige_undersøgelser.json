{
    "version": "1.0",
    "document": {
        "id": "https://www_berlingske_dk/politik/regeringen-dropper-uvildige-undersoegelser",
        "title": "Regeringen dropper uvildige undersøgelser",
        "content": "Socialdemokraterne, De Radikale og SF løber nu fra et klokkeklart løfte. Da partierne var i opposition,garanterede de, at et mindretal på mindst to femtedele af Folketingets medlemmer skulle kunne nedsætte en uvildig undersøgelseskommission, hvis de kom til magten. I regeringsgrundlaget er forslaget ikke nævnt med et ord. Det skriver Metroxpress onsdag. Direkte adspurgt om, hvorfor det oprindelige forslag er skrevet ud af regeringsgrundlaget, svarede statsminister Helle Thorning-Schmidt (S) efter sin åbningstale i går: - Det har vi ikke med i regeringsgrundlaget. Senere på dagen havde hun over for avisen ikke tid til at forholde sig til spørgsmålet, lød det fra hendes personlige rådgiver. Det undrer Enhedslisten. - Vi har haft rigtig mange eksempler på, at et meget lille flertal under den tidligere regering har blokeret for uvildige undersøgelser og bare sagt: \"Der er ikke noget at komme efter'\" - For eksempel grundlaget for Irak-krigen, overbetalingen af privathospitalerne, CIAs overflyvninger og jægerbogs-lækket i Forsvarministeriet, siger Per Clausen (EL), som nu vil bede Thorning-regeringen om forklaring på, hvor forslaget er smuttet ud af regeringsgrundlaget'. Også Dansk Folkeparti er forundret over, at regeringspartierne har ændret holdning. I folketingssamlingen 2005-2006 fremsatte S, SF, R og Enhedslisten i fællesskab forslag om, at et mindretal på to femtedele af Folketingets medlemmer skal kunne nedsætte uvildige undersøgelseskommissioner. I bemærkningerne til forslaget skriver de fire partier blandt andet: \"Det er et grundlæggende problem, at der ikke er muligheder for at iværksætte undersøgelser, såfremt et stort mindretal i Folketinget finder dette væsentligt, mens et snævert flertal modsætter sig dette.\" /ritzau/ INFOshop:Danskerne i krig",
        "metadata": {
            "source": "https://www.berlingske.dk/politik/regeringen-dropper-uvildige-undersoegelser",
            "image_url": "https://berlingske.bmcdn.dk/media/cache/resolve/image_x_large/image/70/709936/4562411-irak.jpg",
            "publication_time": "Onsdag d. 05. oktober 2011, kl. 09.45",
            "author": null,
            "related_links": [],
            "attachments": []
        }
    }
}