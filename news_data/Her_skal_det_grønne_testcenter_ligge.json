{
    "version": "1.0",
    "document": {
        "id": "https://www_berlingske_dk/virksomheder/her-skal-det-groenne-testcenter-ligge",
        "title": "Her skal det grønne testcenter ligge",
        "content": "Sønderborg skal være arnested for fremtidens el-teknologi. Som en del af initiativet Green Labs DK har Energistyrelsen netop givet tilsagn om støtte på 17,5 millioner kroner til oprettelsen af centret med det mundrette navnGreen Power Electronics Test Lab. Formålet med demonstrations- og testcentret er, at understøtte danske virksomheders udvikling af grønne el-løsninger, blandt andet gennem rådgivning og ved at stille topmoderne faciliteter til rådighed.  Og visionen er klar: Centret skal være ”normsættende inden for avanceret test af energieffektive produkter, der kan bidrage til at opfylde regeringens energipolitiske målsætning,” lyder det i en pressemeddelelse. Også formanden for Syddansk Vækstforum, Carl Holst (V) er glad for udsigten til, at den nationale klynge for energieffektivisering i Syddanmark bliver udbygget. - Det nye Green Power Electronics Test Lab er et vigtigt element i bestræbelserne på at få skabt et nationalt center for energieffektivisering i Region Syddanmark. Det vil være til gavn for industrien, så den også fremadrettet kan være førende inden for udvikling af energieffektive teknologier og systemløsninger på det globale marked, siger han.  Det er GTS-instituttet DELTA, der skal stå for opbygningen af centret, og efter planen tages første spadestik i slutningen af oktober. Sønderborg er dog ikke den eneste by, der bliver begavet. I alt fem projekter har fået tilsagn om støtte fra initiativet Green Labs DK, der har et samlet budget på 84 millioner kroner. Af de andre støttede projekter er blandt andet DanWec i Hanstholm, der skal støtte bølgekraftens udvikling frem mod kommercialisering, og Østerild Advanced Grid Test Facility i Thy, der skal afprøve og udvikle vindmøllers vekselvirkning med el-nettet.",
        "metadata": {
            "source": "https://www.berlingske.dk/virksomheder/her-skal-det-groenne-testcenter-ligge",
            "image_url": "https://berlingske.bmcdn.dk/media/cache/resolve/image_x_large/image/46/468389/5285214-el.jpg",
            "publication_time": "Fredag d. 22. juni 2012, kl. 12.55",
            "author": "Asger Gørup Nielsen",
            "related_links": [],
            "attachments": []
        }
    }
}