{
    "version": "1.0",
    "document": {
        "id": "https://www_berlingske_dk/skaerm/husker-du-balladen-om-kong-frederiks-hemmelige-skihytte-i-schweiz-den-er",
        "title": "Husker du balladen om kong Frederiks hemmelige skihytte i Schweiz? Den er det rene vand mod kong Charles' absurde pengemaskine",
        "content": "Hvert år tjener kong Charles og prins William 50 millioner pund, som det offentlige Storbritannien ikke kan få noget som helst indblik i. Det gør de, fordi de – ud over at være henholdsvis konge af Storbritannien og prins af Wales – også er store jordbesiddere i grevskaberne Lancashire og Cornwall, hvor udlejningsvirksomhed og afgifter genererer omfattende indtægter. Det er den historie, der rulles ud i et ophidset tempo i dokumentaren»Kongehusets hemmelige millioner«, der kan ses på DR. Det britiske kongehus fastholder, at der er tale om »private« ejendomme. Det er også det, de udtaler til udsendelsens tilrettelæggere i skriftlige citater: At de driver private virksomheder efter reglerne og har masser af gode hensigter, er sådan cirka det, de kortfattet svarer uden at stille op. I årevis har briterne diskuteret, hvorvidt det var ret og rimeligt, at kongen og den mandlige tronarving – ved siden af mere end en milliard kroner i årlig apanage – nød mere end godt af de indtægter, landområderne genererede. Burde der ikke være fuld gennemsigtighed i forhold til, hvad de kongelige rent faktisk tjente ved at leje ud til alt fra dyrehandler til supermarkeder, elselskaber, militærøvelser, flåden, folkeskoler, fængsler og en hel masse andet? I nogle tilfælde lejer kongehuset endda ud til velgørende institutioner, som man støtter med velgørenhed, samtidig med at en del penge altså samtidig går den anden vej. Burde overskuddet ikke i stedet gå direkte til finansministeriet, så der er styr på det? Er det i det hele taget ikke oldgammel og stærkt kritisabel middelalderlige feudalisme, der stadig gør det muligt, at de kongelige skovler penge ind? Penge, der i en moderne verden burde tilgå det offentlige? Det er i hvert fald det, britiske Channel 4 slår et ordentligt slag for med denne hastigt sammenrimpede, billigt producerede dokumentar. Den har taget stilling i forvejen og svarer et rungende ja til alle de spørgsmål, den selv stiller. Udsendelsen tæppebomber nærmest manisk seerne med eksempler. Man kører rundt i grevskaberne og filmer en lang række af de ejendomme, de kongelige ejendomsselskaber lejer ud, og lader et kasseapparat klinge for hvert beløb, der går i de royale lommer, samtidig med at en forarget fortællerstemme remser misforholdene op. Helt ned til et hovent »Skål!«, da man i en sekvens ser selveste dronning Camilla stå bag baren og skænke op i en af de pubber, kongehuset også tjener på at leje ud til. Den tidligere formand for finansudvalget Margaret Hodge toner gerne frem med fornyet kritik af den manglende gennemsigtighed i den kongelige økonomi.Fold sammenLæs mereFoto: Framegrab, DR. Og samtidig er det ikke svært at finde Labour-parlamentsmedlemmer, der i årevise har forsøgt at komme igennem med kravet om større transparens og borgmestre – som nu ham i Liverpool, der egentlig synes, pengene burde gå i kommunekassen i stedet, og som frygter for at skulle betale urimelige penge til de kongelige for at få lov til at bygge et rensningsanlæg på floden Mersey. Hvilket man faktisk godt kan forstå. Det er naturligvis heller ikke et problem at finde en sur englænder, der synes, at de kongelige pisser på de små, eller en træt nabokvinde, der synes, at den minedrift, man også er delagtig i, er i direkte modstrid med kongehusets ellers så miljøaktivistiske principper. For slet ikke at tale om en rasende aktivist, der er ophidset over, at Buckingham Palace ikke forbød en entreprenør at bygge for tæt på en skrænt, så den nu er skredet og har ødelagt den lokale strand. Er det en reel udfordring for kong Charles og hans hus, at der er blevet stillet skarpt på grevskaberne Lancashire og Cornwall? Det kan det i hvert fald blive, hvis man gerne vil vise befolkningen, at man er i stand til at rulle med tiden. Navnlig ungdommen vender monarkiet ryggen. De er ganske enkelt ikke interesserede, betragter institutionen som uvedkommende, fjern og privilegieblind. Kritikken af den kongelige pengemaskine er heller ikke blevet mindre af, at Storbritannien har oplevet at blive fattigere de seneste år. I en tid, hvor mange kæmper for at få nutiden til at hænge sammen og er urolige for fremtiden, er det ikke godt for kongehusets popularitet, hvis de fremstår som grådige landejere med »hemmelige millioner«. Så galt kan det gå: En vred amatørgeolog forsøgte at advare kongehuset, der ikke forhindrede et højhusbyggeri nær en skrænt, der nu er skredet.Fold sammenLæs mereFoto: Framegrab, DR. Mange ser mod William: Er det ikke ham, der skal gøre op med den manglende gennemsigtighed? Forudindtaget eller ej: Dokumentationen i dokumentaren er der nu ikke noget i vejen med. Den stammer fra afsløringer tidligere offentliggjort af Channel 4 selv i samarbejde med avisen The Sunday Times. Journalistik, der har resulteret i en fornyet debat af det ret og rimelige i, at den kongelige familie har alle disse enorme, skattefrie indtægter på ulige konkurrencevilkår på et tvivlsomt, forældet og fjernt historisk grundlag af den slags, den britiske lovgivning er så fuld af. Og selvom man ikke ligefrem imponeres af dramaturgien og savner en reel baggrund for omstændighederne og en mere facetteret diskussion af dem, er det interessant at se, hvis man ikke vidste det i forvejen, at Storbritannien faktisk også på tv-niveau kan bedrive kritisk kongehusjournalistik. For et par år siden blev der herhjemme en værre ballade, fordi det viste sig, at det daværende kronprinspar havdeen skihytte i Verbier i Schweiz, som de tjente penge på at leje ud. Det bragte Kongehuset i en sårbar situation. Vi betaler de kongelige årpenge for at holde sig fri af den slags. Men den indtægtsgivende virksomhed, skihytten indbragte, må siges at være minimal i forhold til de store summer, kong Charles og prins William skovler ind i Storbritannien. Her er der tale om et reelt demokratisk problem, der ikke sætter Buckingham Palace i et godt lys. Men bortset fra det: Kunne man overhovedet forestille sig en tv-udsendelse i Danmark, der på nogen måde havde en kritisk-journalistisk undersøgende tilgang til Kongehuset, herunder den manglende gennemsigtighed i økonomien? Hvad det angår, må man sige, at de nationale tv-kanaler, bange for at støde nogen, stadig ikke er blevet rigtig voksne. »Kongehusets hemmelige millioner«. Kan streames på DRTV.",
        "metadata": {
            "source": "https://www.berlingske.dk/skaerm/husker-du-balladen-om-kong-frederiks-hemmelige-skihytte-i-schweiz-den-er",
            "image_url": "https://berlingske.bmcdn.dk/media/cache/resolve/image_x_large/image/189/1898688/24907784-i-dokumentaren-klippes-der-vellystigt-mellem-den-f.jpg",
            "publication_time": "Onsdag d. 12. marts 2025, kl. 12.37",
            "author": "Jakob Steen Olsen",
            "related_links": [],
            "attachments": []
        }
    }
}