{
    "version": "1.0",
    "document": {
        "id": "https://www_berlingske_dk/virksomheder/torm-ejer-maa-nedprioritere-rederiet",
        "title": "Torm-ejer må nedprioritere rederiet",
        "content": "Det er ikke lutter lagkage at være Gabriel Panayotides for tiden. Den græske reder er gennem Beltest Shipping storaktionær i det mere end kriseramte danske rederi Torm. Desuden sejler den anden af grækerens forretninger, Excel Maritime, udelukkende videre på bankernes nåde.Den nåde er i dag blevet forlænget.Det er lykkedes den græske reder at opnå en aftale omkring Excel Maritimes gæld til en række banker på over 10 milliarder danske kroner, skriver Bloomberg. Aftalen indebærer, at Gabriel Panayotides selv betaler 150 mio. kroner kontant og yderligere 75 mio. kroner i aktier i løbet af året.Det store kapitalkrav i den nye bankaftale kan gøre det umuligt for Panayotides at fortsætte i Torm, mener Jacob Pedersen, senioranalytiker hos Sydbank.\"Jeg har svært ved at forestille mig, at han har penge til at være i både Torm og Excel Maritime. Hvis der kommer en ny aktie-emission i Torm, så har han ikke penge til at være med, og så bliver hans indflydelse udvandet.\"Financial Times skrev tidligere på ugen, at forhandlingerne med to investorgrupper om en saltvandsindsprøjtning i Torm var brudt sammen. Rederiet har dog ikke ønsket at kommentere historien.",
        "metadata": {
            "source": "https://www.berlingske.dk/virksomheder/torm-ejer-maa-nedprioritere-rederiet",
            "image_url": "https://berlingske.bmcdn.dk/media/cache/resolve/image_x_large/image/47/479531/5042638-torm.jpg",
            "publication_time": "Onsdag d. 04. april 2012, kl. 10.57",
            "author": "Michael Korsgaard Nielsen",
            "related_links": [],
            "attachments": []
        }
    }
}