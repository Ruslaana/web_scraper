{
    "version": "1.0",
    "document": {
        "id": "https://www_berlingske_dk/karriere/saadan-kommer-medarbejderne-paa-rette-kurs-efter-finanskrisen",
        "title": "Sådan kommer medarbejderne på rette kurs efter finanskrisen",
        "content": "Danske virksomheder minder mere og mere om samlebåndsfabrikker, hvor direktørerne overser medarbejderne og i stedet har blikket stift rettet på den samlede indtjening. Sådan lyder kritikken fra ledelsesekspert Lars Hansen fra kompetencevirksomheden Mannaz, der netop har fremsat de fem vigtigste punkter, som han mener, alle ledere bør have på dagsordenen for at kunne realisere vækst i 2015. Punkterne bygger på verdens største studie om ledelse, der er gennemført af Gallup i over 25 år blandt mere end en million medarbejdere og 80.000 ledere. Siden finanskrisen begyndte at rase i 2008, har udviklingen i virksomhederne ifølge Lars Hansen taget en uheldig drejning. Fra at der tidligere var stort fokus på innovation og nye ideer, er der kommet mere kontrol og økonomisk styring.  »Direktørerne har taget meget kontrol under krisen, fordi de selv har været utrygge og følt, at de manglede overblik. I dag ser vi derfor ofte, at de to, der bestemmer mest i en virksomhed, har en økonomisk baggrund. Det har nogle steder påvirket trivslen og motivationen negativt, og vi taler for eksempel om stress som aldrig før,« siger Lars Hansen. Han understreger, at det er naturligt at have fokus på bundlinjen i en krisetid, men at direktørerne stadig har for meget fokus på at optimere frem for at investere i en tid, hvor der ellers så småt er e lypunkter at spore i samfundsøkonomien. »Nu har man i mange år fokuseret på udbytte og overlevelse, så hvordan gør lederne de øvrige medarbejdere klar til vækst? De ledere, der formår at fokusere på medarbejdernes trivsel og motivation, har langt bedre chancer for at skabe en positiv kultur med højere trivsel og dermed større effektivitet til følge. Det er vigtigt at huske på, at der ikke er ret mange af os, der isoleret set er motiveret af penge. De fleste af os er motiveret af at se, at vi gør gavn, og at vi gør noget, som vi synes er sjovt, samtidig med at vi udvikler os. At resultatet så bliver et udbytte af det, er kun en bonus,« siger Lars Hansen.  Professor i ledelse ved Aalborg Universitet Anders Drejer er enig i, at landets erhvervsledere i dag fokuserer for meget på konkrete resultater. Han mener, at de danske ledere skal være bedre til at skabe mening på arbejdspladsen. »Det hele drejer sig stadigvæk om, hvordan man skaber det bedste resultat på bundlinjen. Der er er opstået en meningsløshed i mange virksomheder, og det skaber selvfølgelig demotivation og dårlig trivsel, når medarbejderne ikke kan se, hvad der foregår. Samtidig kan det være svært for medarbejderne at forstå den præcise timing. Det samme ser vi i det offentlige, hvor der også er kommet fart på folkeskolereformen, men man glemmer hurtigt at forklare, hvorfor det skal være lige nu. Vi skal bare have resultater,« siger han. Det er derfor bedre at acceptere, at resultaterne kommer langsommere, da medarbejdere der trives er mere effektive, lyder budskabet. »Det er ikke, fordi vi skal have mindre fokus på bundlinjen i fremtiden, men vi må sørge for at blive bedre for at få vores medarbejdere til at se en mening med galskaben. Måske tager det lidt tid, men sandsynligheden for at forbedringen er blivende er markant højere, når man har medarbejderne med. Når man skynder sig langsomt, får man i virkeligheden bedre resultater,« siger Anders Drejer.  Lars Rasmussen, adm. direktør i Coloplast:  Michael Almer, personalechef i Novozymes:  Miriam Igelsø Hvidt, HR-direktør i TDC: ",
        "metadata": {
            "source": "https://www.berlingske.dk/karriere/saadan-kommer-medarbejderne-paa-rette-kurs-efter-finanskrisen",
            "image_url": "https://berlingske.bmcdn.dk/media/cache/resolve/image_x_large/image/28/283728/8164251-leder.jpg",
            "publication_time": "Tirsdag d. 13. januar 2015, kl. 17.00",
            "author": "Søren Martin Olsen",
            "related_links": [],
            "attachments": []
        }
    }
}