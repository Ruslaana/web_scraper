{
    "version": "1.0",
    "document": {
        "id": "https://www_berlingske_dk/litteratur/alle-politisk-interesserede-boer-laese-anders-fogh-rasmussen-men-han",
        "title": "Alle politisk interesserede bør læse Anders Fogh Rasmussen - men han har glemt de værste tømmermænd",
        "content": "På Frederiksborg Slot hænger malerenThomas Kluges portræt afAnders Fogh Rasmussen. Foran den tidligere statsminister ligger den traktat for EUs østudvidelse, som Fogh i sin egenskab af EU-formand forhandlede på plads i december 2002. I hånden holder han den fyldepen, som han underskrev udvidelsen med. Om hundrede år er det nok det, som han mest vil blive husket for. I hvert fald internationalt. Østudvidelsen indtager da også en central plads i andet bind af Foghs erindringer »At turde«. I første bind »At træde i karakter« fra 2022 fik vi fortællingen om hans opvækst og ungdom, som formede ham som person og dannede hans holdninger. Nu følger beretningen om hans tid påChristiansborgsom folketingsmedlem og næstformand for Venstre, senere statsminister fra 2001-09, derefter NATO-generalsekretær til 2014 og siden da konsulent i sikkerheds- og udenrigspolitik for adskillige regeringer – ikke mindst Ukraines præsident,Zelenskyj– i sit eget firma Rasmussen Global. Kunstneren Thomas Kluges portræt af tidligere statsminister og generalsekretær i NATO Anders Fogh Rasmussen.Fold sammenLæs mereFoto: Keld Navntoft/Ritzau Scanpix. Vi begynder indledningsvis med det NATO-topmøde, som trods især tyrkisk skepsis ender med, at han bliver det vestlige forsvarssamarbejdes generalsekretær. Læseren skal holde tungen lige i munden, mens Fogh i bogens første halvdel ikke kun tager os frem og tilbage gennem årene, men også analyserer Ukraine-krig, despoter som RuslandsPutin,Kinas Xiog i Foghs optik nu også USAs Trump med dennes trusler mod Grønland og om handelskrig. Foghs holdning er velkendt senest fraet interviewi Berlingske 27. april. Diktatoriske stormagter forstår kun ét sprog. Nemlig, at vi ikke føjer dem. Han indrømmer blankt »mit livs største politiske fejltagelse«, da han i Putins første år troede, den russiske leder ville tilnærme sig Vesten. Kronologisk begynder vi altså i nutiden, og man forstår forfatterens valg. Første del er én lang kæde af indsigt og argumenter, der begrunder bogens titel. Vi skal »turde«. Bogens anden del med statsministertiden som omdrejningspunkt er den, som optager denne anmelder mest – når nu man som reporter har dækket dansk politik også under Fogh. Meget er velkendt fra et utal af bøger fra samtidshistorikere og journalister. Men Fogh bidrager med spændende oplysninger fra sin egen dagbog og arkiv. Det er ganske vist ikke afsløringer, som ændrer opfattelsen af dansk politik dengang. Men for politiske nørder nok så interessant stof. Tvivlens nådegave ejer Fogh dog ikke, når han tager os gennem skattestop, kontraktpolitik, stram udlændingepolitik, samarbejdet medDansk Folkepartiog opgør med smagsdommere for at nævne noget.Muhammed-krisenog kampen for ytringsfriheden har stadig her snart tyve år efter sit helt eget kapitel ligesom den omdiskuteredeIrak-krig. Han bruger ikke selv sætningen, men læseren kan høre hans »der er ikke noget at komme efter« for sit indre øre. Fogh bidrager med spændende oplysninger fra sin egen dagbog og arkiv. Det er ganske vist ikke afsløringer, som ændrer opfattelsen af dansk politik dengang. Men for politiske nørder nok så interessant stof.Fold sammenLæs mereFoto: Gyldendal. Selv en bog på 576 sider kan ikke have alt med, når den skal dække mere end 40 år i politik og tiden derefter. Det, som Fogh vælger at tage med, er godt og veloplagt fortalt. Men noget mangler alligevel. Især det, som giver tømmermænd den dag i dag. Han kommer for eksempel ikke ind på den kommunalreform, som reducerede antallet af kommuner fra 271 til 98 i 2007, og centraliserede Danmark. Nok havde indenrigsministeren dengang, Lars Løkke Rasmussen, sine egne ideer. Men det var på opdrag fra Fogh. Siden har efterfølgende regeringer nærmest forgæves prøvet at dæmpe konsekvenserne for Udkantsdanmark ved at flytte især uddannelsesinstitutioner og statslige arbejdspladser ud i landet. Eller hvad med skandalerne i skattevæsenet? Den nedsatte Undersøgelseskommissionen om SKAT sidder nu på ottende år og kulegraver, hvad der gik galt helt tilbage fra 2002. Det kan godt være, at vekslende skatteministre havde deres konkrete ansvar presset af sparekrav fra Finansministeriet. Men næppe mange er i tvivl om, at nedskæringer og omstrukturering oprindeligt var initieret af Fogh som regeringschef. På den led minder hans erindringer om socialdemokraten Poul Nyrup Rasmussens mere overfladiske fortælling om sin statsministertid før Fogh i »Kan vi ikke gøre det lidt bedre« fra sidste efterår. De skriver mest om det, de helst vil huskes for. Undladelsessynderne må trække fra i den samlede bedømmelse, men ændrer ikke på, at Foghs personlige fortælling om egen indsats er helt nødvendig læsning for enhver, der interesser sig for dansk politik. Peter Lautrup-Larsen har som tidligere politisk reporter og analytiker mere end 40 års erfaring på Christiansborg At turde Forfatter: Anders Fogh RasmussenSider: 576.Pris: 399,95 kronerForlag: Gyldendal",
        "metadata": {
            "source": "https://www.berlingske.dk/litteratur/alle-politisk-interesserede-boer-laese-anders-fogh-rasmussen-men-han",
            "image_url": null,
            "publication_time": "Fredag d. 02. maj 2025, kl. 12.38",
            "author": null,
            "related_links": [],
            "attachments": []
        }
    }
}