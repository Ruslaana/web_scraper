{
    "version": "1.0",
    "document": {
        "id": "https://www_berlingske_dk/virksomheder/lammende-kritik-fra-vagthund-eus-droem-om-egne-chip-er-helt-afkoblet",
        "title": "Lammende kritik fra vagthund: EUs drøm om egne chip er »helt afkoblet fra virkeligheden«",
        "content": "EUs drøm om, at 20 procent af verdens højteknologiske chip skal produceres i Europa i 2030, er »helt afkoblet fra virkeligheden«. Den svirpende kritik kommer fra Den Europæiske Revisionsret, der vogter over EUs finanser på vegne af skatteyderne. Revisionsretten finder det »meget usandsynligt«, at det vil kunne lykkes at få stablet en så stor produktion af de eftertragtede arbejdsheste i det meste, moderne elektronik på benene, skriver The Guardian. Lige nu boomer efterspørgslen efter chip, som der er brug for inden for forsvarsindustrien, til grøn teknologi ogfrem for alt til kunstig intelligens. Europa-Kommissionen satte sig i 2022 som mål at sætte sig på 20 procent af chipmarkedetved at trække produktion til Europa. De 27 EU-lande erklærede sig i november 2022 klar til at investere 45 milliarder euro eller 334 milliarder kroner i atsætte fart i en europæisk produktion af computer- og mobilchipog dermed gøre EU mindre afhængig af USA og Asien. Chipproduktion er imidlertid en både bekostelig og meget vanskelig affære. Chip kræver en enorm præcision at fremstille. Chip består af mikroplader af silicium, som det tager omkring 90 dage at gøre til en chip. Samtidig er selve produktionen så avanceret og dyr, at der går et år med at udvide, afprøve og finjustere processen, når man udvider fabrikkerne. Det er derfor ikke muligt hurtigt at udvide produktionskapaciteten. Donald Trumps handelskrig med hele verden har ifølge Revisionsretten også medført risikoen for »et kollaps i forsyningskæderne«, hvilket gør EU mere sårbar. »EU bør øjeblikkeligt foretage et virkelighedstjek i sin strategi,« fastslår Annemie Turtelboom, som er ansvarlig for Revisionsrettens rapport. Den fastslår, at EU forsøger at kæmpe sig fremad fra en af de bageste pladser, og at det er uklart, om Europa har de fornødne midler til at komme ordentligt i mål. Behovet for chip vokser nemlig konstant og kan udløse nye problemer for europæiske virksomheder, herunder de europæiske bilproducenter. »I en moderne bil sidder der omkring 1.500 mikrochip. I 2030 vil dette antal være steget til 3.000,« siger Annemie Turtelboom. Det er Kina, USA, Taiwan og Sydkorea, der sidder på chipmarkedet i dag, og de kæmper alle for både at holde trit med efterspørgslen og for at arbejde sig frem i bussen. Kina står således til at overhale Taiwan i 2030 og blive verdens største chipproducent med en global markedsandel på 22 procent, hvor EU da kun synes at kunne nå op på otte procent, altså langt fra målet om 20 procent, fastslår Den Europæiske Revisionsret. Revisionsretten har også tidligere udtrykt sig skeptisk over forEUs ønske om at få gang i en større udvinding af metaller, som indgår i blandt andet chipproduktionen, og dermed mindske afhængigheden af særligt Kina og Asien. ",
        "metadata": {
            "source": "https://www.berlingske.dk/virksomheder/lammende-kritik-fra-vagthund-eus-droem-om-egne-chip-er-helt-afkoblet",
            "image_url": "https://berlingske.bmcdn.dk/media/cache/resolve/image_x_large/image/191/1916626/24941370-chipproduktion-krver-umdelig-prcision-og-er-der.jpg",
            "publication_time": "Onsdag d. 30. april 2025, kl. 18.18",
            "author": "Thomas Breinstrup",
            "related_links": [],
            "attachments": []
        }
    }
}