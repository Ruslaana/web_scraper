{
    "version": "1.0",
    "document": {
        "id": "https://www_berlingske_dk/kommentatorer/toer-regeringen-staa-paa-maal-for-muhammed-tegninger-i",
        "title": "Tør regeringen stå på mål for Muhammed-tegninger i undervisningen?",
        "content": "På årets første dag vil jeg henlede opmærksomheden på en nutidig frihedskamp, som mange lukker øjnene for, men som er for vigtig til at blive forsømt. I Danmark og i andre vestlige lande står vi over for det problem, at dogmatiske muslimer udøver indflydelse på undervisningen ved at kue undervisere til at rette ind efter islamiske normer. Værst står det til med undervisning i Muhammed-tegninger, som kan være decideret livsfarlig at udføre. Det erfarede vi 16. oktober 2020, da den franske skolelærer Samuel Paty blev henrettet. Herhjemme var emnet øverst på dagsordenen i et par uger, mens vi kollektivt bearbejdede chokket. Med lærerforeningerne og moskeerne som iøjnefaldende undtagelser var detindlysende for de fleste, at noget måtte gøresfor at modvirke den islamiske terrors intimiderende indflydelse på undervisningen. Spørgsmålet var hvad. Den mest klarsynede lærerrepræsentant var Religionslærerforeningens formand, John Rydahl.Han påpegede det ømtålelige faktum, at ingen danske forlag har udgivet undervisningsmaterialer om Muhammed-krisen, hvor Jyllands-Postens tegninger indgår. Han argumenterede for, at hvis vi som samfund ønsker, at lærerne skal undervise i noget, der potentielt kan koste dem livet, må staten gå forrest og udvikle noget brugbart materiale til den officielle undervisningsportal emu.dk. Rydahls bold blev grebet af oppositionens undervisningsordførere, som lagde pres på daværende undervisningsminister Pernille Rosenkrantz-Theil ved at stille et todeltbeslutningsforslag. Dels ønskede de at udvikle det efterspurgte undervisningsmateriale til emu.dk, så lærerne ville kunne inddrage tegningerne i deres undervisning på en måde, som var moralsk sanktioneret af det officielle Danmark. Dels ønskede de at opdatere historiekanonen, der indeholder 29 begivenheder, som alle skoleelever bør kende, ved at tilføje Muhammed-krisen som det 30. punkt. På den måde ville lærernes metodefrihed være intakt, men man ville sende et signal om, at det danske samfund giver rygdækning til lærere, som påtager sig at vise deres elever genstanden for en af de vigtigste begivenheder i nyere danmarkshistorie. Imidlertid var ministeren afvisende over for at give lærerne denne håndsrækning. Sagen fik momentum, daPia Olsen Dyhr definitivt meldte sit parti ind i kampen. På SFs landsmøde 11. september 2021stillede hun følgende vigtige spørgsmål: »Hvor meget frihed er vi parate til at afgive for følelsen af sikkerhed? Og hvor sikkert synes vi egentlig det er, hvis en tegning kan betyde, at nogle føler sig berettiget til at slå et andet menneske ihjel? Kan vi tie det faktum ihjel, at undervisning i historie og samfundsfag kan betyde dødstrusler og, som vi så det i Frankrig, føre til et bestialsk drab?« Samtidig erklærede SF sig parat til at stemme for blå bloks beslutningsforslag.  Udsigten til at blive bragt i mindretal fik regeringen op af stolen.Altingets kommentator Erik Holstein forklarede, at Udenrigsministeriet »frygtede en ny krise med den muslimske verden, hvis den danske stat godkendte undervisningsmateriale om Muhammed-krisen (…) Det argument kunne man imidlertid ikke bruge offentligt, for det ville være en indrømmelse af, at den danske stat bøjer sig for trusler.« Regeringen købte sig tid ved først at indkalde alle partiledere tilforhandlinger i Justitsministerietom lærernes selvcensur og ved dernæst at udskyde forhandlingerne med henvisning til krigen i Ukraine. Og således gik det til, at valgperioden sluttede uden afklaring. Nu har vi fået en ny flertalsregering, og det er spændende, om den vil gardere skolen mod uautoriseret islamisk indflydelse. Det er lovende, at vi har fået Mattias Tesfaye som undervisningsminister.Han mener som bekendt, at »når religion og demokrati støder sammen, så er det Gud, der har vigepligt.« Til gengæld vil udenrigsminister Lars Løkke Rasmussen næppe frivilligt indlade sig på at skulle forklare og forsvare en »islamkrænkende« dansk undervisningspolitik over for lande som Pakistan og Saudi-Arabien og dermed risikere at blive ansigtet udadtil påDanmarks »islamofobi«. Men det går simpelthen ikke, hvis vi ikke tør give vores egne skoleelever en fyldestgørende undervisning i vores eget lands historie. Det kan ikke forsvares at lade krænkelses- og voldsparate muslimer i ind- og udland diktere, at vi skal rulle oplysningen tilbage og respektere deres religiøse forbud i danske klasselokaler. Som den amerikanske præsident Ronald Reagan sagde, er friheden aldrig mere end én generation væk fra udryddelse. Derfor appellerer jeg til alle frihedselskende kræfter om i 2023 at bidrage til at kæmpe mod den religiøse formørkelse i skolen og for den demokratiske dannelse af de opvoksende generationer.Der er meget at gøre på den dagsorden. Lad os starte med at afkræve regeringen åbenhed og ærlighed om, hvor den står i forhold til den sprængfarlige brug af Muhammed-tegninger i undervisningen. Godt nytår! Eva Gregersen er cand.polit. ",
        "metadata": {
            "source": "https://www.berlingske.dk/kommentatorer/toer-regeringen-staa-paa-maal-for-muhammed-tegninger-i",
            "image_url": "https://berlingske.bmcdn.dk/media/cache/resolve/image_x_large/image/163/1630941/24303499-pakistan-elections.jpg",
            "publication_time": "Søndag d. 01. januar 2023, kl. 13.00",
            "author": "Eva Gregersen",
            "related_links": [],
            "attachments": []
        }
    }
}