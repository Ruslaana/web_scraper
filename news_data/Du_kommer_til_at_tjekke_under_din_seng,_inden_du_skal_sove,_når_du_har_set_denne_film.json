{
    "version": "1.0",
    "document": {
        "id": "https://www_berlingske_dk/skaerm/du-kommer-til-at-tjekke-under-din-seng-inden-du-skal-sove-naar-du-har-set",
        "title": "Du kommer til at tjekke under din seng, inden du skal sove, når du har set denne film",
        "content": "I al markedsføring af »The Boogeyman« gøres der meget ud af, at det er enStephen King-gyser. Det er ganske vist også en filmatisering af en Stephen King-tekst, men det er værd at bemærke, at der er tale om en novelle på 25 sider, og at der måske er en grund til, at der er flere end 30 Stephen King-romaner og -noveller, der blev filmatiseret inden den her. Hvorom alting er: Chris Messina spiller psykiateren Will Harper, der har mistet sin kone og nu er alene med sine to døtre, Sadie (Sophie Thatcher) og Sawyer (Vivien Lyra Blair). Will får uanmeldt besøg af en mand ved navn Lester Billings (David Dastmalchian), der fortæller om … noget mystisk, der har slået hans børn ihjel. Hvad der så sker, skal ikke afsløres her, men det er ikke rare sager. Der sker fæle ting, når natten falder på i »The Boogeyman«.Fold sammenLæs mereFoto: Disney. Der er masser af håbløst ustabile elinstallationer, dørhængsler, der trænger til olie, og flere andre klassiske gysertrick i »The Boogeyman«, der på mange måder er helt formularisk. Men som til gengæld er effektivt uhyggelig, og det er selvfølgelig også en gyserfilms primære opgave. De bedste gysere får dig til at hoppe i sædet, men har dog også andet og mere på hjerte end det. »The Boogeyman«’s manuskriptforfattere, Scott Beck og Bryan Woods, stod også bag den fremragende»A Quiet Place«, som, bevares, var skideuhyggelig, men som mest af alt var en historie om familiesammenhold og kommunikation. Her er det, som om »historien« – om at håndtere sorg og tab – mere er et appendiks til en formularisk hjemsøgt hus-fortælling. De unge skuespillere Sophie Thatcher og Vivien Lyra Blair imponerer med flotte præstationer i en ellers meget gennemsnitlig film.Fold sammenLæs mereFoto: Disney. Selve hovedpersonen, The Boogeyman, forbliver gennem hele filmen ret anonym og i grunden uinteressant. Det er da ikke typen, man har lyst til at finde under sin seng om natten, men The Boogeyman ville dog stadig få læsterlige klø, hvis den mødte Jason Voorhees, Freddy Krueger, Pennywise eller andre af de helt store gyserikoner i en mørk gyde. Og så virker måden, The Boogeyman kan bekæmpes på, mildt sagt som noget, manuskriptforfatterne lige har fundet på fem minutter inden deadline. Til gengæld løftes filmen af ret glimrende skuespilpræstationer, især af castets yngste medlemmer, 22-årige Sophie Thatcher og kun 11-årige Vivien Lyra Blair, der også kan ses som den unge Leia i Star Wars-serien»Obi-Wan Kenobi«. Så: Hvis du har lyst til et gedigent gys, er »The Boogeyman« udmærket, men så heller ikke noget som helst mere end det. »The Boogeyman«. Gyser, 98 minutter. Instruktion: Rob Savage. Med: Sophie Thatcher, Chris Messina, Vivien Lyra Blair m.fl. Premiere 1. juni i biografer landet over.",
        "metadata": {
            "source": "https://www.berlingske.dk/skaerm/du-kommer-til-at-tjekke-under-din-seng-inden-du-skal-sove-naar-du-har-set",
            "image_url": null,
            "publication_time": "Torsdag d. 01. juni 2023, kl. 08.53",
            "author": null,
            "related_links": [],
            "attachments": []
        }
    }
}