{
    "version": "1.0",
    "document": {
        "id": "https://www_berlingske_dk/indland/snekaos-i-nordsjaelland-saadan-kommer-det-til-at-se-ud-i-weekenden",
        "title": "Snekaos i Nordsjælland: Sådan kommer det til at se ud i weekenden",
        "content": "Fredag har budt på snekaos i Nordsjælland. Biler er endt i grøften, trafikken kører i sneglefart, og der er sort is på vejene. Det store snefald har ført til kaotiske tilstande, hvorfor Falck har måttet mande godt op. Omkring 400 bilister har indtil fredag omkring klokken 17.30 haft behov for at blive trukket fri, efter at flere steder er blevet ramt af sne. Det oplyser Falck og SOS Dansk Autohjælp til Ritzau. TV 2 har også været i kontakt med SOS Dansk Autohjælp, som har meldt travlhed på vejene. Vagtcentralchef Anette Bjørn Juncher fortæller til mediet, at de har rykket ud cirka 2.400 gange det seneste døgn. De forventer fortsat travlhed resten af aftenen, da der både er sne og frostgrader forude. Det store snefald har især påvirket trafikken i Nordsjælland. Fredag aften var der massiv kø på Helsingørmotorvejen fra Kgs. Lyngby til nord for Nivå. Flere biler glider i sneen, hvor vejhjælp er ude og hjælpe de strandede biler videre – men der er fortsat mange, der ikke kan sætte i gang opad bakkerne, lyder det. SOS Dansk Autohjælp melder, at der er sort is på vejene, hvorfor man fortsat skal køre forsigtigt. Frakørsel 10 mod Hørsholm S på Helsingørmotorvejen i retning mod Helsingør er blevet spærret. Flere har forsøgt at køre igennem Hørsholm by i et forsøg på at komme uden om motorvejen, hvilket har ført til massivt pres i den nordsjællandske by. Flere andre steder i landet er der også meldt trafikstop, aflyste toge og uheld. Ifølge Vejdirektoratet kommer vintervejret til at forsatte ind i weekenden. I et opslag på X skriver de, at der forventes byger og fortsat vil være koldt, med temperaturer omkring frysepunktet. »Det betyder risiko for sne- og isglatte veje i hele landet, så vær opmærksom, hvis du skal ud at køre og kør efter forholdene,« skriver de i opslaget.  Vintervejret fortsætter ind i weekenden, hvor der forventes byger og fortsat vil være koldt, med temperaturer omkring frysepunktet.Det betyder risiko for sne- og isglatte veje i hele landet, så vær opmærksom, hvis du skal ud at køre og kør efter forholdene#dktrafikinfo Danmarks Meteorologiske Institut (DMI) skriver også på sin hjemmeside, at der er udsigt til flere sne- og sludbyger først på dagen lørdag. Opdateret: Natten til lørdag klokken 00.30 er Helsingørmotorvejen åben for trafikken igen, skriver Nordsjællands Politi på det sociale medie X. »Men der er fortsat meget glat på hele motorvejen, og flere steder holder der mørklagte køretøjer. Kør forsigtigt,« lyder det.",
        "metadata": {
            "source": "https://www.berlingske.dk/indland/snekaos-i-nordsjaelland-saadan-kommer-det-til-at-se-ud-i-weekenden",
            "image_url": "https://berlingske.bmcdn.dk/media/cache/resolve/image_x_large/image/186/1861195/24838825-billedet-er-ikke-fra-fredag-2211.jpg",
            "publication_time": "Fredag d. 22. november 2024, kl. 20.32",
            "author": "Lisa Maria Bilgrav",
            "related_links": [],
            "attachments": []
        }
    }
}