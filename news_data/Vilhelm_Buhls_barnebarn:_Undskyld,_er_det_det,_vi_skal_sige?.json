{
    "version": "1.0",
    "document": {
        "id": "https://www_berlingske_dk/kommentarer/vilhelm-buhls-barnebarn-undskyld-er-det-det-vi-skal-sige",
        "title": "Vilhelm Buhls barnebarn: Undskyld, er det det, vi skal sige?",
        "content": "IBerlingskes kronik 4. majopfordrer Dansk Folkepartis Søren Espersen og Morten Messerschmidt til, at den nuværende regering undskylder for den politik, som samlingsregeringerne førte under Besættelsen. De mener, at man 9. april 1940 skulle have gjort som i Norge, hvor både kongehuset og regeringen flygtede til England og efterlod nordmændene i en kort og håbløs kamp med store tab af liv til følge og med en nazistisk regering med Quisling som statsminister. Gjorde de nordmændene nogen tjeneste ved det? Kronikørerne er også efter min farfar, tidligere statsminister Vilhelm Buhl. Det er ærgerligt, at Søren Espersen, der skriver i sin egenskab af kommitteret for Hjemmeværnet, ikke kan spørge sin forgænger Frode Jakobsen om, hvordan det var med Vilhelm Buhl. Frode Jakobsen, der døde i 1997, var fra oprettelsen i 1948 og indtil 1971 kommitteret for Hjemmeværnet, som til at begynde med primært bestod af tidligere modstandsfolk, og under Besættelsen var han fra dets oprettelse i september 1943 leder af Frihedsrådet. I den egenskab var han i god kontakt med blandt andre Vilhelm Buhl, der var den fremmeste politiske leder i de år. At Frode Jakobsens respekt for Buhl ikke var ubetydelig, vidner hans mange skrifter og interviews om besættelsestiden om. Han har for eksempel berettet om, hvordan det var Buhl, der fik hul igennem til statskassen, der således finansierede modstandsbevægelsens aktiviteter i de sidste år af Besættelsen (se»De fem lange Aar – Danmark under Besættelsen 1940 - 1945«, side 1519). Det var ikke uden risiko, heller ikke for Buhl, der måtte »gå under jorden« i Besættelsens sidste tid. Kronikørerne nævner selvfølgeligden radiotale, som min farfar holdt som statsminister 2. september 1942, og hvori han opfordrede til at anmelde sabotører til de danske myndigheder. Og enig: Det er stærk kost! For ham var det imidlertid altafgørende at bevare jurisdiktionen på danske hænder, så det ikke var tysk krigsret, der kom til at råde, og det udgjorde sabotagen på det tidspunkt en konkret fare for. Men var det ikke fejt over for englænderne? Tværtimod. På dette stadium var den britiske regering imod sabotage i Danmark, fordi den kunne skade nogle vigtige efterretninger, som briterne fik fra danske officerer om tyske troppe- og især skibsbevægelser. »Desuden krævede den generelle [britiske] strategi – de vigtigste kampe stod da i Nordafrika – ikke handling, men ro i Danmark,« som det hedder i Frank Esmann Jensens bog»Da fornuften sejrede – Det britiske udenrigsministeriums politik over for Danmark under 2. verdenskrig«, 1972. I det hele taget blev langt det meste af det, der skete i dansk politik over for Tyskland, stemt af med Storbritannien. Det samme kan man ikke sige om Christmas Møllers brandtaler i radioen fra London. Han får ros af kronikørerne, men faktum er, at lige så populær han var i den danske befolkning hen imod slutningen af krigen, lige så upopulær var han i den britiske regering. Bør vi også nu sige undskyld for ham? Torsten Buhl er direktør og barnebarn af tidligere statsminister Vilhelm Buhl",
        "metadata": {
            "source": "https://www.berlingske.dk/kommentarer/vilhelm-buhls-barnebarn-undskyld-er-det-det-vi-skal-sige",
            "image_url": "https://berlingske.bmcdn.dk/media/cache/resolve/image_x_large_vertical/image/129/1291000/23416048-histscan-20061106-iho.jpg",
            "publication_time": "Lørdag d. 09. maj 2020, kl. 10.52",
            "author": null,
            "related_links": [],
            "attachments": []
        }
    }
}