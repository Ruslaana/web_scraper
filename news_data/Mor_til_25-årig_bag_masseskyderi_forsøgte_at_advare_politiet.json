{
    "version": "1.0",
    "document": {
        "id": "https://www_berlingske_dk/internationalt/mor-til-25-aarig-bag-masseskyderi-forsoegte-at-advare-politiet",
        "title": "Mor til 25-årig bag masseskyderi forsøgte at advare politiet",
        "content": "Moren til den 25-årige bag masseskyderi i en bank, der kostede fem personer livet i Louisville i den amerikanske delstat Kentucky mandag, havde febrilsk forsøgt at advare myndighederne om sin søns planer. Oplysningerne er kommet frem i forbindelse med, at opkald til alarmcentralen er blevet offentliggjort af politiet i Louisville onsdag. Et af opkaldene kom fra en ansat, der var vidne til angrebet, mens han sad i et videomøde. Midt i strømmen af henvendelser fra paniske bankansatte, kom der, mens skyderiet fandt sted, også et opkald fra en person, der identificerede sig selv som den mistænktes mor. Mellem kaotiske åndedrag fortalte kvinden, at hun var blevet kontaktet af sin søns bofælle, som fortalte at den 25-årige havde efterladt en note. Herpå stod der, at han havde et skydevåben, og at han var på vej til banken. »Han har aldrig skadet nogen, han er en rigtig god dreng,« lød det fra kvinden, hvis navn er sløret i optagelsen. »Vi ejer ikke engang skydevåben, jeg ved ikke hvorfra kan ville have fået et skydevåben,« siger kvinden. Gerningsmanden mødte op i banken Old National Bank med en riffel, hvor det også lykkedes ham at såre en række personer. To betjente er blandt dem, der blev ramt af skud. Det lokale politi har identificeret manden som Connor Sturgeon, som blev fuldtidsansat i banken sidste år. Han døde selv i angrebet, mens han sårede ni personer. Politiet delte opkaldene få timer forinden en mindeceremoni i byen, som i alt kan tælle 40 døde som følge af skud i 2023. Det oplyste borgmester Craig Greenberg ved en efterfølgende mindeceremoni for ofrene. /ritzau/Reuters ",
        "metadata": {
            "source": "https://www.berlingske.dk/internationalt/mor-til-25-aarig-bag-masseskyderi-forsoegte-at-advare-politiet",
            "image_url": "https://berlingske.bmcdn.dk/media/cache/resolve/image_x_large/image/166/1665822/24399475-shooting-at-louisville-kentuc.jpeg",
            "publication_time": "Torsdag d. 13. april 2023, kl. 02.46",
            "author": null,
            "related_links": [],
            "attachments": []
        }
    }
}