{
    "version": "1.0",
    "document": {
        "id": "https://www_berlingske_dk/virksomheder/ekspert-i-byggeriet-af-lavprisbutikker",
        "title": "Ekspert i byggeriet af lavprisbutikker",
        "content": "Aarhusdrengen Morten Lykke har helt siden studieårene på den lokale handelshøjskole haft med ejendomme at gøre, men det beror på lidt af et tilfælde. »Jeg havde haft studiejob i finanssektoren og blev spurgt, om jeg ville begynde hos IBI,« fortæller han. Tilbuddet lokkede, for IBI, oprindeligt Ikast Byggeindustri, var blevet en stor skandinavisk ejendomsudvikler med mange butiksprojekter.  Det første halve år skulle Lykke lige skrive hovedopgaven på cand.merc.jur.-studiet, og så var jobbet på fuld tid – og snart efter lå det i Sverige, fordi datterselskabet hinsidan havde probemer. Fire år, heraf tre som direktør, blev det til med base i Stockholm og med projekter fra Lund i syd til Haparanda i nord. Så gik turen tilbage til Jylland, nu med overordnet ansvar for butiksprojekter i hele Skandinavien. FAKTABlå bog: Morten LykkeAlder:46 år.Uddannelse:1990-1999: Cand.merc.jur. fra Handelshøjskolen i Århus.Karriere:Siden juli 2010: Direktør og storaktionær i Innovater.2009-2010: Driver selskabet ML Invest.2006-2008: Skandinavisk direktør for butikssegmentet i Sjælsø Gruppen.1998-2006: Projektudvikler, sverigeschef, direktør og partner i IBI.Privat:Bor med sin hustru i lejlighed på Aarhus Havn. Er lystfisker og spiller gerne squashog golf (med handicap 14).FOLD UD Alder:46 år. Uddannelse:1990-1999: Cand.merc.jur. fra Handelshøjskolen i Århus. Karriere:Siden juli 2010: Direktør og storaktionær i Innovater.2009-2010: Driver selskabet ML Invest.2006-2008: Skandinavisk direktør for butikssegmentet i Sjælsø Gruppen.1998-2006: Projektudvikler, sverigeschef, direktør og partner i IBI. Privat:Bor med sin hustru i lejlighed på Aarhus Havn. Er lystfisker og spiller gerne squashog golf (med handicap 14). I mellemtiden var Morten Lykke blevet medejer af IBI, og i 2006 blev firmaet overtaget af den dengang børsnoterede og fremstormende Sjælsø Gruppe, som gerne vil ind på markedet for butiksprojekter og samtidig have fat i opgaver i nabolandene. Morten Lykke fortsatte i samme funktion hos den nye ejer, men stoppede i Sjælsø ved udgangen af 2008 og rørte en stund ikke meget på sig erhvervsmæssigt. I 2010 udløb en konkurrenceklausul, og han blev medejer af Innovater med blot en lille håndfuld medarbejdere. De første år havde Aarhusfirmaet fokus på nichen med de vækstivrige lavpriskæder, altså dagligvarebutikker som Netto og Fakta, jævnligt suppleret med opgaver for lavprisbyggemarkedet jem & fix. »Dengang var der ikke så mange andre, der havde fokus på lavpriskæderne, som ellers vandt terræn og var meget aggressive under finanskrisen. I dag er kæderne mere selektive og påpasselige med at etablere sig, hvis der i forvejen ligger konkurrenter i en bydel,« siger Morten Lykke. Med årligt 10-15 projekter, ofte i prisklassen op til 20-25 millioner kroner, var der gang i butikken, og Innovater voksede gradvis, gik i gang med lidt større, blandede projekter og etablerede kontor i København, fordi opgaverne i hovedstadsregionen og Østdanmark fylder mere og mere. Det indebærer en del rejsedage for Morten Lykke, som dog bor bekvemt i lejlighed på Aarhus Havn, tæt på både Innovater-hovedkontoret i Smilets By og på færgen til Sjællands Odde, hvorfra der er blot en times kørsel til hovedstaden. Foreløbig har han og hustruen ingen børn, så der er lidt tid til blandt andet at spille squash og golf og dyrke lystfiskeri. Formuen fik en solid saltvandsindsprøjtning, da Sjælsø overtog IBI, men en del af betalingen faldt i Sjælsø-aktier, som først dykkede i kurs og blev helt værdiløse ved krakket i sommeren 2013. »Jeg blev ikke super-super rig, for jeg beholdt alle Sjælsø-aktierne. Så jeg kunne ikke holde op med at arbejde, men omvendt behøver jeg måske ikke at arbejde, til jeg bliver tres. Så det er lysten, der driver værket, og det er fascinerende at overtage et trist, lukket posthus eller en gammel forladt ejendom og så komme igen et par år efter og se, at man har forvandlet det til et lille lokalcenter med butikker og måske boliger.«",
        "metadata": {
            "source": "https://www.berlingske.dk/virksomheder/ekspert-i-byggeriet-af-lavprisbutikker",
            "image_url": "https://berlingske.bmcdn.dk/media/cache/resolve/image_x_large/image/21/212817/9394513-morten-lykke.jpg",
            "publication_time": "Tirsdag d. 23. juni 2015, kl. 19.30",
            "author": "Nils-Ole Heggland",
            "related_links": [],
            "attachments": []
        }
    }
}