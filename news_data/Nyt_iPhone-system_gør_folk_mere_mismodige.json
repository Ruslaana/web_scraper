{
    "version": "1.0",
    "document": {
        "id": "https://www_berlingske_dk/videnskab/nyt-iphone-system-goer-folk-mere-mismodige",
        "title": "Nyt iPhone-system gør folk mere mismodige",
        "content": "Selv om Apple mandag stolt kunne fortælle, at hele 15 procent af iPhone-brugerne allerede havde opdateret deres mobiler til den seneste version af iPhone-systemet iOS, er der nu dukket en håndfuld malurt op i Apples bæger. En af netop frigivet rundspørge blandt over 15.000 iPhone-ejere viser nemlig et dyk i tilfredshedsbarometeret blandt dem, der har opdateret deres mobiler. Det er ganske usædvanligt - for normalt stiger iPhone-ejernes tilfredshed med deres mobil, når de får nye funktioner at lege med. Men ifølgeTechcrunch, der har fået fat i de nye tilfredshedstal, er iPhone-brugerne, der bruger iOS6, mere utilfredse end dem, der ikke har opdateret telefonen endnu. iOS6 har fået en hård fødsel, fordi det kort efter lanceringen viste sig, at Apple havde sjusket med den nye kort-app, der ellers var systemets store slagnummer. Apple Maps erstatter den gammelkendte, men meget skrabede Google Maps-app, og skulle have givet iPhone-ejerne en hel bunke nye funktioner, blandt andet 3D-bykort og stemmestyret navigation. Gik sport i fejl Apples kort var dog så fejlbehæftede, at de for mange mennesker er helt ubrugelige, og det blev hurtigt en viral sport at finde sjove fejl og bommerter fra Apples side og offentliggøre dem på Facebook, Twitter eller andre af nettets mange debatfora. Blandt de mange fejl kan nævnes, at Sveriges næststørste by, Göteborg, er helt slettet fra landkortet. Kort-miseren er dog ikke den eneste - der rapporteres også om fejl i Siri, en sær fejl der består i, at iOS6-opgraderede iPhones ikke kan logge på visse trådløse net, nogle kan ikke synkronisere deres indhold længere, og enkelte brugere har fået sære fejl, når de forsøger at bruge den nye Passbook-funktion. Opdateringen er stadig ny, og det er derfor uvist hvor mange af disse fejl, der kan tilskrives fejl i softwaren, og hvor mange, der kan tilskrives fejl hos brugeren selv. Meningsmålingen er dugfrisk og foretaget af analysefirmaet On Device, der også lavede en tilsvarende analyse sidste gang Apple opdaterede systemet. Da Apple opdaterede fra iOS 4 til iOS 5, sprang brugernes tilfredshed fra 6,93 point til 7,75 point på en tilfredshedsskala fra 1-10. Efter opdateringen til iOS 6 er brugernes tilfredshed faldet til 7,65 point. Berlingskes tech-redaktion er nu på Facebook.Følg os her",
        "metadata": {
            "source": "https://www.berlingske.dk/videnskab/nyt-iphone-system-goer-folk-mere-mismodige",
            "image_url": "https://berlingske.bmcdn.dk/media/cache/resolve/image_x_large/image/29/296438/5640493-italybroadband.jpg",
            "publication_time": "Torsdag d. 27. september 2012, kl. 09.44",
            "author": "Mads Allingstrup",
            "related_links": [],
            "attachments": []
        }
    }
}