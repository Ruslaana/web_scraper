{
    "version": "1.0",
    "document": {
        "id": "https://www_berlingske_dk/virksomheder/canadisk-pensionsfond-har-solgt-alle-sine-iss-aktier",
        "title": "Canadisk pensionsfond har solgt alle sine ISS-aktier",
        "content": "Aktierne er solgt til en pris på 241 kr. per aktie, fremgår det af data fra Bloomberg News. Efter transaktionen bliver ISS-aktien på børsen i København handlet til 243,50 kr. svarende til et fald på 3,3 pct. i forhold til mandagens slutkurs for aktien.- I 2014 blev ISS med succes noteret på Nasdaq-børsen i København, og efter denne proces reducerede vi vores aktiepost en smule, efterfulgt af et større salg af aktier i 2015. Selv om vi er overbevist om, at ISS vil fortsætte med at forbedre resultaterne, har vi besluttet, at det nu er det rigtige tidspunkt for os at sælge vores resterende aktier i ISS, udtaler leder af OTPP's London-kontor Jo Taylor i en e-mail. Da ISS gik på børsen i marts 2014 med en startkurs på 160 kr., ejede OTPP 24,65 pct. af aktierne i selskabet svarende til en ejerandel på 13,28 pct., men siden blev ejerandelen nedbragt ad flere omgange, og nu har pensionskassen altså solgt de sidste aktier.OTPP har dansk investeringsdirektør i form af Bjarne Graven Larsen, som tidligere var finansdirektør for Novo Nordisks pengetank Novo A/S. Den canadiske pensionskasse vedligeholder og investerer 311.000 læreres pension i den canadiske provins Ontario. I forbindelse med aktiesalget har ISS erhvervet 456.431 aktier til beholdningen af egne aktier til det formål at afdække ISS' forpligtelser under dets aktiebaserede incitamentsprogram.Som konsekvens af købet af aktier til egenbeholdningen stopper ISS sit igangværende aktietilbagekøbsprogram. Efter opkøbet ejer ISS knap 2,4 mio. egne aktier svarende til 1,29 pct. af kapitalen./ritzau/FINANS",
        "metadata": {
            "source": "https://www.berlingske.dk/virksomheder/canadisk-pensionsfond-har-solgt-alle-sine-iss-aktier",
            "image_url": "https://berlingske.bmcdn.dk/media/cache/resolve/image_x_large/image/18/189369/12654211-iss-fordobler-sit-overskud-i-vanskeligt-r.jpg",
            "publication_time": "Tirsdag d. 15. marts 2016, kl. 10.40",
            "author": null,
            "related_links": [],
            "attachments": []
        }
    }
}