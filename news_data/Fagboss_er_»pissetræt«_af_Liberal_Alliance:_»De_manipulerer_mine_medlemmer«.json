{
    "version": "1.0",
    "document": {
        "id": "https://www_berlingske_dk/oekonomi/fagboss-er-pissetraet-af-liberal-alliance-de-manipulerer-mine-medlemmer",
        "title": "Fagboss er »pissetræt« af Liberal Alliance: »De manipulerer mine medlemmer«",
        "content": "Klicheen er efterhånden fortærsket, fordi venstrefløjen finder den frem, hver gang Liberal Alliance skal have en over nakken. Det er jakkesæt, dyre ure og hurtige biler. Det er samfundets rigeste, der ikke vil bidrage til fællesskabet. Men spørger man partiet selv, er det ingenlunde tilfældet. Liberal Alliances planer om skattelettelser vil nemlig også komme håndværkeren, den ufaglærte og 3Feren til gode, lyder fortællingen. Alle arbejdende danskere vil således få flere penge mellem hænderne, hvis partiet får magt, som de har agt, lover formand Alex Vanopslagh. Men det er i virkeligheden »spin«, der har til formål at føre vælgerne bag lyset. Det mener formanden for 3F, Henning Overgaard, der føler sig nødsaget til at advare sine 260.000 medlemmer mod partiet og dets politik. »Jeg er pissetræt af, at Liberal Alliance appellerer til mine medlemmer ved at fremstille deres planer som en gavebod,« siger han. Hvorfor er det et problem, hvis jeres medlemmer stemmer på Liberal Alliance? »Alle partier må henvende sig til alle vælgere. Problemet er, at Liberal Alliance manipulerer mine medlemmer til at tro, at noget er godt for dem, når det stik modsatte er tilfældet.« Henning Overgaard er med egne ord »søn af en aktivistisk havnearbejder og en omsorgsfuld fiskepige« fra Esbjerg. Han har været formand for 3F siden foråret 2022.Fold sammenLæs mereFoto: Mathias Svold. Anledningen til Henning Overgaards angreb på partiet er en ny analyse, som 3F har lavet i samarbejde med Arbejderbevægelsens Erhvervsråd. Her har man regnet på, hvad Liberal Alliances samlede politik vil betyde for 3F-medlemmernes pengepung. Umiddelbart står de nemlig til at få en årlig skattelempelse på 3.600 kroner, hvilket Henning Overgaard anerkender kan lyde fristende. Men han minder samtidig om de store konsekvenser ved forslagene om at afskaffe beskæftigelsestillægget og forkorte dagpengeperioden, som Liberal Alliance ogsåhar foreslået. Føres planerne ud i livet, står en 3Fer ifølge analysen samlet set til attabe1.100 kroner om året. »Det har selvfølgelig en pris for vores medlemmer, at Liberal Alliance vil forringe deres rettigheder markant,« siger Henning Overgaard. Alex Vanopslagh fik ret i sin forudsigelse om, at Socialdemokratiet ville kritisere Liberal Alliances økonomiske plan. Socialdemokratiets kampagnefolk døbte den »Liberal Alliances Rolex-reform«.Fold sammenLæs mereFoto: Mads Claus Rasmussen/Ritzau Scanpix. Beregningen bygger dog på den noget usikre antagelse, at 3Ferne erstatter den forkortede dagpengeperiode med den samme private forsikring til en anslået værdi på 4.800 kroner om året efter skat. Derfor mener cheføkonomen i den borgerlig-liberale tænketank CEPOS, Mia Amalie Holstein, at konklusionen er trukket for hårdt op. »Det er meget usikkert, om alle medlemmer af 3F vil købe den samme forsikring, hvis man forkorter dagpengeperioden,« siger hun. Mia Amalie Holstein fremhæver, at beskæftigelsen er rekordhøj, mens ledigheden er lav, hvorfor hun vurderer det som sandsynligt, at ikke alle ønsker at betale markedsprisen for at være sikret to års ledighedsforsikring. »Af den årsag kan beløbet i analysen være noget overvurderet,« konkluderer cheføkonomen. Henning Overgaard afviser, at tallene skulle være usikre eller misvisende. »Man er jo nødt til at købe sikkerhedsnettet selv, hvis det bliver afskaffet som en rettighed,« argumenterer 3F-formanden. Det er vel ikke sikkert, at dine medlemmer er enige i det? »Mine medlemmer arbejder i konjunkturfølsomme brancher, hvor det er afgørende, at der er et offentligt finansieret dagpengesystem, som holder hånden under dem, når de bliver fyret med kort varsel. Det er altså ikkenice to have, det erneed to have.« Henning Overgaard sad i tre år i Esbjerg Byråd for Enhedslisten, inden han i 2018 meldte sig ind i Socialdemokratiet.Fold sammenLæs mereFoto: Mathias Svold. Hvor mange 3F-medlemmer gjorde sidste år brug af hele dagpengeperioden? »I finanskrisen var der 14.500 langtidsledige 3Fere – det er ti gange så mange som i dag. De var røget helt ud af systemet, hvis dagpengeperioden kun havde været et år,« siger Henning Overgaard. Men vi skal tilbage til finanskrisen for at finde et tidspunkt, hvor det var vigtigt for dine medlemmer at have en toårig dagpengeperiode? »Nej. Det er vigtigt hver eneste dag. Hver eneste dag. Det er tryghed.« 3F-formanden er langtfra den første, der er gået til angreb på Liberal Alliance, efter Alex Vanopslagh fremlagde sin økonomiske plan i et stort interview hosBørsen. Det er også faldet Socialdemokratiet og Fagbevægelsens Hovedorganisation (FH) for brystet, at partiet vil lette skatten for 47 milliarder kroner, spare milliarder på offentlig administration og finansiere de stigende udgifter til forsvaret ved at skære i dagpengerettighederne. Finansminister Nicolai Wammen (S) har kaldt Alex Vanopslagh for en»omvendt Robin Hood«, mens Morten Skov Christiansen har sagt, at LA-formanden tydeligvis ikke er klar til at sidde med»ved voksenbordet«. Og nu langer Henning Overgaard ud efter partiet, der i de fleste meningsmålinger står til at blive det største blandt de borgerlige. 3Fs medlemmer bør prioritere rettigheder over skattelettelser, mener Henning Overgaard.Fold sammenLæs mereFoto: Mathias Svold. 3F-formanden forsikrer dog, at der ikke er tale om et koordineret angreb. »Folk må spekulere, som de har lyst. Jeg råber op, når mine medlemmer bliver lovet noget, der ikke holder. Uanset hvilket parti løfterne kommer fra,« siger han. Det er nemt at kritisere andres forslag til at finansiere de stigende forsvarsudgifter. Hvordan mener du, at man skal finde pengene? »Vi har aldrig haft så mange penge i den danske statskasse som nu. Hvis vi ikke skal bruge den formue til et så vigtigt formål, hvornår skal vi så?« Hvad hvis det ikke er nok? »Så kan vi måske bede finansministeren om at åbne et par skuffer mere. Der plejer at dukke en masse milliarder op. Der er et kæmpe råderum, som efter alt at dømme vil blive endnu større,« siger Henning Overgaard. Berlingske har forelagt kritikken for Liberal Alliances finansordfører, Ole Birk Olesen, der ikke er overrasket over, at endnu en magtfuld person i fagbevægelsen har tilsluttet sig koret af kritikere. Alligevel undrer han sig over, at 3F tilsyneladende ikke ønsker sine medlemmer det bedste. »Hver gang vi foreslår, at danske arbejdere skal betale mindre i skat, går fagbevægelsen til angreb i stedet for at glæde sig over, at vi vil lade deres medlemmer få mere udbetalt,« siger Ole Birk Olesen. Han undrer sig også over analysen, som Henning Overgaard er blevet sendt i byen med. Det er nemlig kun ni procent af dagpengemodtagerne, der ikke er kommet i arbejde inden for 12 måneder. »De resterende 91 procent har jo ikke behov for at købe ekstra lønsikring,« siger han. Finansordføreren påpeger desuden, at Liberal Alliance i sin plan har afsat mere end 20 milliarder kroner til at gøre de første 5.000 kroner på lønsedlen skattefrie hver måned for alle danskere. Et forslag, der giver den største relative gevinst til dem med de laveste indkomster. Derfor er han overbevist om, at Henning Overgaards advarsel kommer ud af en reel frygt for, at mange 3F-medlemmer kunne finde på at stemme på Liberal Alliance ved næste valg. »Der er jo mange arbejdere, som ikke stemmer rødt. Men det kan fagbevægelsen ikke lide. Det virker til, at de helst vil have deres medlemmer til at stemme på Socialdemokratiet,« siger Ole Birk Olesen. Ole Birk Olesen tager angrebet fra 3F meget roligt. Det er ikke første gang, at fagbevægelsen har anklaget ham og Liberal Alliance for at være de riges parti.Fold sammenLæs mereFoto: Linda Kastrup.",
        "metadata": {
            "source": "https://www.berlingske.dk/oekonomi/fagboss-er-pissetraet-af-liberal-alliance-de-manipulerer-mine-medlemmer",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915921/24940114-henning-overgaard-er-formand-for-3f.jpg",
            "publication_time": "Tirsdag d. 29. april 2025, kl. 21.17",
            "author": "Kalle Kehlet",
            "related_links": [],
            "attachments": []
        }
    }
}