{
    "version": "1.0",
    "document": {
        "id": "https://www_berlingske_dk/skaerm/stjerneinstruktoer-sviner-superheltefilm-med-flere-bandeord-end-vi-normalt",
        "title": "Stjerneinstruktør sviner superheltefilm med flere bandeord, end vi normalt ville bruge på Berlingske",
        "content": "Manden bag »Alien«, »Bladerunner« og »Gladiator«, filminstruktøren Ridley Scott, genstarter nu en diskussion, som hans instruktørkollegaMartin Scorsese kom med for et par år siden: Superheltefilm er noget bras. Men medens Martin Scorsese sagde om film som»Avengers: Endgame«, at de var mere som forlystelser end som film, er Ridley Scott gået anderledes slagkraftigt til værks i et interview med det amerikanske branchemedieDeadline. I interviewet bliver Scott spurgt til sin kommende film, »Kitbag«, hvor Joaquin Phoenix skal spille hovedrollen som Napoléon Bonaparte. Scott mener ikke, at man kan nøjes med at vise store militærslag i en film om Napoléon. »De bedste film er karakterdrevne,« siger Ridley Scott, og kommer dermed i tanker om de mange superheltefilm, som siden »Iron Man« i 2008 har domineret biograferne. »Vi kan godt tale om superheltefilmene efter det her, hvis du vil, fordi jeg kommer til at gå til den. Jeg går fucking til den. De er fucking lortekedelige,« siger Ridley Scott med flere bandeord, end vi normalt ville bringe i Berlingske. Intervieweren spørger dernæst, hvad Ridley Scotts hovedanke mod superheltefilmene er. »Deres manuskripter er bare virkelig ikke fucking gode. Jeg synes, jeg har lavet tre superheltefilm med gode manuskripter. »Alien« med Sigourney Weaver, fucking »Gladiator« og »Blade Runner« med Harrison Ford. Det er superheltefilm, så hvorfor har de nuværende superheltefilm ikke gode historier? Undskyld, jeg kørte lidt af sporet der, men jeg mener, helt ærligt …« slutter Scott sin svada. Svadaen har fået en del opmærksomhed på sociale medier, hvor Marvel-fans forsvarer deres favoritfilm, mens andre forsvarer Ridley Scotts pointer. I den første kategori kan nævnes Scott Weinberg, der har en filmpodcast, og som til sine 85.000 følgere ironisk pointerer, at Ridley Scotts film ikke altid har været lige vellykkede: »Dårlige manuskripter,« siger instruktøren bag »Legend«, »Robin Hood«og »Prometheus«.  \"bad scripts,\" says the director of Legend, Robin Hood, and Prometheushttps://t.co/7NhR5Xwagi Martin Scorsese kaldte som nævnt Marvel-filmene for forlystelser snarere end film. Det fik filminstruktøren James Gunn, der blandt andet stod bag superheltefilmen»Guardians of the Galaxy«, til at komme med et modsvar. »Det virker forfærdeligt kynisk, at han blev ved med at kritisere Marvel, og at det var den eneste årsag til, at han fik presseomtale for sin film. Og derfor blev han bare ved med at kritisere Marvel, så omtalen af hans film kunne fortsætte«, sagde Gunn tilInsiderom Scorsese. Som nævnt, faldt Ridley Scotts udtalelser da også netop oven i promoveringen af hans egen nye film, »House of Gucci«, der får dansk premiere i slutningen af måneden. ",
        "metadata": {
            "source": "https://www.berlingske.dk/skaerm/stjerneinstruktoer-sviner-superheltefilm-med-flere-bandeord-end-vi-normalt",
            "image_url": "https://berlingske.bmcdn.dk/media/cache/resolve/image_x_large/image/148/1486279/23926228-italy-cinema-venice-film-festival-mostra.jpg",
            "publication_time": "Tirsdag d. 16. november 2021, kl. 15.45",
            "author": "Joachim Talbro Paulsen",
            "related_links": [],
            "attachments": []
        }
    }
}