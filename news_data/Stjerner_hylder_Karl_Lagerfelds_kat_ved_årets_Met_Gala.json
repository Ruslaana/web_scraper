{
    "version": "1.0",
    "document": {
        "id": "https://www_berlingske_dk/kultur/stjerner-hylder-karl-lagerfelds-kat-ved-aarets-met-gala",
        "title": "Stjerner hylder Karl Lagerfelds kat ved årets Met Gala",
        "content": "En enorm hvid, blåøjet burmesisk kat bevægede sig op ad trinene på Metropolitan Museum of Art i New York City ved årets Met Gala natten til tirsdag dansk tid. Katten var en hyldest til afdøde Karl Lagerfelds legendariske kat, Choupette. Personen inde i katten var den amerikanske skuespiller Jared Leto. Met Gala finder sted hvert år i maj og er et velgørenhedsarrangement, der markerer åbningen af museets årlige modeudstilling. Dette års udstilling har navnet »Karl Lagerfeld: A Line of Beauty«. Gæsterne til årets Met Gala var således blevet bedt om at klæde sig på »til ære for Karl«. Udstillingen hylder den tyske designer Karl Lagerfeld, der var kreativ direktør for store modehuse som Chanel og Fendi. Jared Leto var ikke den eneste, der mandag aften lokal tid valgte at hylde Lagerfelds kat. Den amerikanske rapper og sanger Doja Cat bar en kunstig kattenæse, katteører og lange kattelignende negle. Det var dog ikke kun kattekostumer på den cremefarvede løber i New York. Mange kendisser havde valgt at iføre sig vintage Chanel-kjoler, perlekæder og kamelia-blomster, der er Chanels officielle blomst. Der manglede heller ikke skinnende juveler. Sangeren Dua Lipa var iført en kjole fra en Chanel haute couture-kollektion fra efteråret 1992 og en diamanthalskæde fra Tiffany. Det er modemagasinet Vogues chefredaktør, Anna Wintour, der planlægger og står for at invitere gæsterne til den meget eksklusive begivenhed. Wintour havde i år blandt andet valgt den britisk-ghanesiske skuespiller og manuskriptforfatter Michaela Coel som medvært. Hun bar en halvgennemsigtig kjole fra mærket Schiaparelli, der var besat med 130.000 krystaller. Karl Lagerfeld døde i 2019 i en alder af 85 år. /ritzau/Reuters ",
        "metadata": {
            "source": "https://www.berlingske.dk/kultur/stjerner-hylder-karl-lagerfelds-kat-ved-aarets-met-gala",
            "image_url": "https://berlingske.bmcdn.dk/media/cache/resolve/image_x_large/image/167/1672276/24416889-met-gala---20230502054014715_o.jpeg",
            "publication_time": "Tirsdag d. 02. maj 2023, kl. 05.49",
            "author": null,
            "related_links": [],
            "attachments": []
        }
    }
}