{
    "version": "1.0",
    "document": {
        "id": "https://www_berlingske_dk/kultur/hold-venligst-internettet-ude-af-min-friskpressede-juice",
        "title": "Hold venligst internettet ude af min friskpressede juice!",
        "content": "Hvorfor fikse noget, der ikke er i stykker? Det var det første, jeg tænkte, da jeg hørte om Juicero: En maskine til koldpresset juice, som er født i Silicon Valley. Og med meget andet, der kommer fra teknologiguldgravernes paradis, skal man være varsom med den udelte begejstring. Helt kort fortalt, så er Juicero en juicepresser formedelst 400 dollar, der presser små pakker med friskhakket og skyllet frugt og grønt, der står mellem i fem og otte dollar stykket. Pakkerne bliver leveret hver uge, og når de presses af Juicero-maskinen, får man et frisk glas juice.  Juicero er koblet på nettet, kan scanne QR-koder, og designet er selvfølgelig toplækkert og futuristisk. Det rammer lige ned i en bølge af sundhedssøgende tech-evangelister, der har penge nok til at gøre livet let og enkelt for dem selv. »Perfected by Earth. Pressed by Us.« Sådan skriver Juicero på deres site. Højstemt og selvhøjtideligt. Det samme gælder Juiceros grundlægger, Doug Evans. Han har kaldt sig selv for juicens Steve Jobs (!), og fremhævet at hans Juicero-maskine presser med så meget kraft, at den kan »løfte to Teslaer.«  Presseomtalen har været stor, og det skyldes i høj grad, at Juicero har fået 120 millioner dollar i venture-kapital, blandt andet af Googles venture-afdeling. »Men han har jo ikke noget på!« skreg internettet så mod slutningen af sidste uge i et forløsende fællesråb mod den evige søgen efter at genopfinde og forny ting, der måske ikke helt har brug for det. Som for eksempel en juicepresser koblet til internettet. Årsagen var, at erhvervsmediet Bloomberg havde prøvet at presse juicepakkerne – med hænderne. De satte maskinen til side og benyttede i stedet slet og ret knofedt, og resultatet var slående: Det var lige så hurtigt, i nogle tilfælde endda endnu hurtigere, blot at presse de små pakker med frugt og grønt med hænderne. To investorer kom ud af busken og beskrev, hvordan de på et tidligt stadie havde set en 3D-rendering af Juicero- maskinen, men aldrig et fysisk eksemplar, og at den færdige model var mere klodset og markant større end lovet.  Og så blev historien samlet op på tværs af nettet, både af nye og etablerede medier. Den store fortælling gik hurtigt fra en vis skadefryd over en person, der havde sammenlignet sig med Apples grundlægger, til en mere generel afstandstagen fra Silicon Valleys trang til at forbinde snart sagt alle husholdningsredskaber med internettet. Hybris i sin reneste form. The Internet of Things er noget af det hotteste, man kan beskæftige sig med i disse år. Internet i køleskabet, internet i hoveddøren, internet i elpærerne. Nogle steder vil det sikkert gøre en stor forskel for mange. Men indtil videre lader det til, at vi har fundet grænsen for nu: Hold venligst internettet ude af min friskpressede juice. ",
        "metadata": {
            "source": "https://www.berlingske.dk/kultur/hold-venligst-internettet-ude-af-min-friskpressede-juice",
            "image_url": "https://berlingske.bmcdn.dk/media/cache/resolve/image_x_large/image/3/33561/17068702-to-go-with-afp-story-by-leila-macor-lifestyle-food-us-health-ju.jpg",
            "publication_time": "Onsdag d. 26. april 2017, kl. 13.32",
            "author": null,
            "related_links": [],
            "attachments": []
        }
    }
}