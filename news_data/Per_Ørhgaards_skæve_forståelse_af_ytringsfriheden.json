{
    "version": "1.0",
    "document": {
        "id": "https://www_berlingske_dk/kommentatorer/per-oerhgaards-skaeve-forstaaelse-af-ytringsfriheden",
        "title": "Per Ørhgaards skæve forståelse af ytringsfriheden",
        "content": "»I realiteten er Jacob Mchangama fortaler for den stærkeres ret. Det er PEN ikke.« Sådansvarer Dansk PENs præsident Per Øhrgaardpå minkritik af hans linjei forhold til ytringsfrihedens grænser. Med så skæv en forståelse af ytringsfrihedens natur og historie, er det ikke overraskende, at Øhrgaard og PEN gang på gang farer vild i debatten. For ytringsfriheden er sandsynligvis den stærkeste drivkraft for lighed, som menneskeheden nogensinde har udviklet. Den er forskellen på et politisk system, hvor en kritisk bemærkning eller en vittighed om politiske eller religiøse autoriteter medfører inkvisition, gulag eller guillotine, og på et politisk system, hvor selv den mest magtfulde leder, må finde sig i sådanne ytringer fra den mest magtesløse borger. Ytringsfriheden har været helt central for opgøret med religiøs fundamentalisme, ophævelsen af slaveri, kampen mod kolonialisme, indførelsen og udbredelsen af demokratiet, kvinders rettigheder, LGBT-bevægelsens anerkendelse og den amerikanske borgerrettighedsbevægelses opgør med Sydens racediskrimination. Den amerikanske slaverimodstander Frederick Douglas – der blev født som slave – har udtrykt det bedre end nogen anden: »retten til at tale frit er meget dyrebar, særligt for den undertrykte.« Frederick Douglass (1817-1895) talte for ytringsfrihed. Fordi det er et værdifuldt værktøj for undertrykte.Fold sammenLæs mere Alligevel mener Øhrgaard ikke, at retten til at krænke er vigtigere end retten til ikke at blive krænket. Men dermed overser Øhrgaard, at krænkelsen af herskende dogmer og befolkningsgrupper har været helt afgørende for at forankre værdier som lighed og demokrati. Og historien er som bekendt ikke slut. Yahya Hassan er et godt eksempel. Da han i 2013 bragede igennem lydmuren, blev han hyldet af hele den danske elite. Men blandt mange indvandrere og efterkommere blev Hassans hårde anklager om kriminalitet, vold og socialt bedrageri blandt ghettoens »perkere« og hans litterære pissen på islam, Muhammed og Koranen opfattet som dybt krænkende angreb på en bestemt befolkningsgruppe. Hassan blev både politianmeldt og udsat for trusler, der førte til politibeskyttelse og i sidste ende medvirkede til et tragisk kollaps og en alt for tidlig død. Misbrugte Yahya Hassan sin ytringsfrihed? Ja, hvis man skal følge Per Øhrgaards logik.Fold sammenLæs mereFoto: Kim Haugaard. Ud fra Øhrgaards principper kan man dog ikke sige noget sikkert om, hvorvidt Hassan »misbrugte« ytringsfriheden. For hvis retten til ikke at blive krænket er vigtigere end retten til at krænke, så forbrød Hassan sig systematisk mod Øhrgaards ytringsfrihedsideal. Mere grundlæggende hænger tolerancen af krænkende ytringer sammen med tolerance over for minoriteter. IJustitias Free Speech Index, der rangerer befolkningerne i 33 lande efter deres opbakning til ytringsfriheden, scorer de skandinaviske lande højest, mens lande som Pakistan, Kenya, Indonesien og Tyrkiet ligger i bunden. I Danmark mener store flertal, at ytringsfriheden indebærer retten til at krænke minoriteter og religion, mens store flertal i Pakistan, Indonesien og Tyrkiet afviser en sådan forståelse af ytringsfriheden. Men det er i Pakistan, ikke Danmark, at religiøse minoriteter bliver forfulgt, fængslet og myrdet, det er i Kenya, ikke Danmark, at etniske stridigheder har ført til omfattende politisk vold. Ytringsfriheden er med andre ord ikke sin egen værste fjende, men derimod et vigtigt våben i kampen mod de fanatikere, der afviser demokratiets mest basale idealer. Jacob Mchangama er direktør i tænketanken Justitia",
        "metadata": {
            "source": "https://www.berlingske.dk/kommentatorer/per-oerhgaards-skaeve-forstaaelse-af-ytringsfriheden",
            "image_url": "https://berlingske.bmcdn.dk/media/cache/resolve/image_x_large/image/145/1458247/23843080-.jpg",
            "publication_time": "Fredag d. 27. august 2021, kl. 18.00",
            "author": "Jacob Mchangama",
            "related_links": [],
            "attachments": []
        }
    }
}