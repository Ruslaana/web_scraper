{
    "version": "1.0",
    "document": {
        "id": "https://www_berlingske_dk/politik/det-er-et-destillat-af-nogle-af-de-vaerste-sider-ved-magten",
        "title": "»Det er et destillat af nogle af de værste sider ved magten«",
        "content": "Ekstra Bladets journalist vil gerne have Knud Brix til at læse et bestemt digt op fra TV 2-reporterens nye digtsamling. Avisen vil optage en video med ham, mens han læser digtet op. Knud Brix tager sit eksemplar af digtsamlingen, der officielt udkommer torsdag, frem. Han læser højt. »Formanden er fuld igenden ene af hans to springere skiderpå tæppet foran hjørnekontoretden kigger op på mig med et skyldigt blik betjenten bruger den gule mødeindkaldelse som fejeblad alle hunde og forlig har fædreselv hvis de er undfanget med vold jeg tipper Ekstra Bladet om det med lortenjeg er også hævet over reglerne« Digtet er et blandt flere, som den mangeårige Christiansborg-journalist og TV 2-ansatte onsdag formiddag læste op for både pressefolk og et par enkelte politikere ved præsentation af digtsamlingen 'Natfolden'på Christiansborg. En digtsamling, som Brix mere eller mindre bevidst har skrevet på gennem fem-seks år i forbindelse med sit arbejde som politisk journalist.  Det begyndte som smånoter på en blok, da han arbejdede på Jyllands-Posten, og blev siden til længere brudstykker noteret ned på iPhone'en, når der var tid til det ved siden af arbejdet. Og efter en snak med forfatteren Daniel Dencik blev det til en digtsamling, da Dencik mente, at der blandt noterne var indhold til en digtsamling. I pressemeddelelsen, som forlaget bag, Kronstork, sendte ud forud for pressemødet, hed det, at »selvom digtsamlingens inventar og begivenheder måske virker genkendelige, er den skrevet som fiktion«: »Samtidig er det et forsøg på at sætte fokus på, hvad der sker med et menneske, der hen over en årrække bevæger sig rundt i magtens korridorer. Natfolden er således en opmåling af forfatterens tiltagende kynisme, en optegnelse over hans menneskelige udvikling.«  Knud Brix understreger flere gange, at personerne i digtsamlingen er fiktive, ligesom handlingen er det. Det gælder også digtet, som Ekstra Bladet bad ham om at læse op. I etinterview i Politiken onsdagafviste han, at der kan sættes lighedstegn mellem digtsamlingens 'formanden' og statsminister Lars Løkke Rasmussen (V), som ellers indtil for nyligt havde to hunde, og som er blevet anklaget for et afslappet forhold til alkohol. Det afviser han igen, da Ekstra Bladet spørger ind til det på pressemødet: »'Formanden' er et samsurium af stemmer. Hvis du læser det sådan, så læser du det ligesom en svovlprædikant læser Koranen eller en mullah læser det gamle testamente,« siger Knud Brix og uddyber: »Det er ikke min mening at trække bukserne af nogen her. Det har jeg nok af i hverdagen ved at stille kritiske spørgsmål.«  Netop de kritiske spørgsmål og konfronterende liveinterview er Knud Brix kendt for på Christiansborg, hvor han har arbejdet de seneste 11 år. Siden 2012 har han været politisk reporter på TV 2 og TV 2 News, og inden da var han politisk journalist på den hedengangne Nyhedsavisen samt Ekstra Bladet og Jyllands-Posten. Hans måske mest omtalteinterview fandt sted i maj 2013, hvor han gik til Venstre-formand Lars Løkke Rasmussen, som forklarede forskellen på at skifte holdning og skifte standpunkt.  Knud Brix medgiver da også, at han ville gå hårdt til sig selv omkring digtsamlingens mulige sammenfald med virkeligheden, hvis han skulle interviewe bogens forfatter. »Selvfølgelig ville jeg det.« Er du tilfreds med de svar, du har givet? »Ja, fordi det er ærligt.« Men kan du fortænke nogen i det, hvis de for eksempel læser om 'Formanden' og tænker på Lars Løkke? Det er ikke mange formænd, som har haft to hunde med herinde. »Det kan jeg bestemt ikke. Og jeg kan heller ikke forhindre nogen i det. Jeg har skubbet en båd ud på et hav, og jeg ved ikke helt nødvendigvis, hvor den sejler hen, fordi jeg ikke kan bestemme, hvordan folk læser den,« siger Knud Brix og uddyber: »Jeg kan bare sige, at det er et destillat af nogle af de værste sider ved magten, og hvordan du kan ændre dig som både person og politiker. Det har formanden i bogen gjort. Han er udfordret af, hvad han var engang, og hvad han er nu.«  Digtsamlingen kredser også om det magtspil og den kynisme, man kan opleve på Christiansborg. Selvom Knud Brix med egne ord elsker Christiansborg, har han valgt at fokusere på magtens skyggesider. »Det her er ikke repræsentativ for dansk journalistisk eller for dansk politik. Det skal guderne vide. Det kan være, der er nogen, der vil bruge det til at sige, 'hvad sagde vi, I er rådne alle sammen'. Det vil jeg selvfølgelig være ked af,« siger han og forklarer, at han ikke vil veje digtenes mørke op ved at føje positive sider af det politiske liv til siderne: »Der er noget smukt i det forlorne og i det mørke og i det brutale.«  Hvis man samler de seneste mange års politiske litteratur i en bunke, ville den hovedsagligt bestå af biografier eller fortællinger om bestemte politiske perioder. De skønlitterære værker ville være mere svære at støve op. I den genre ville man finde for eksempel 'Kongekabale' af Niels Krause-Kjær, ligesom nogle måske ville placere 'Den Hemmelige Socialdemokrat', hvis forfatter fortsat ikke er trådt frem, der. Med sin digtsamling går Knud Brix i en helt anden retning. Den anonyme tilgang hos Den Hemmelige Socialdemokrat fungerede ikke for ham. »Tanken har strejfet mig, men jeg synes, den havde en ansvarsfri position, hvor den sagde; 'Det her er sandhed, men I må ikke se, hvem jeg er''.« »Jeg har lavet den her bog. Det er fiktion. Den handler om vores fælles arbejdsplads. Men jeg står ved det. Jeg gemmer mig ikke bag noget her. Det er ikke et angreb på nogen. Det er et forsøg på at lave noget poesi ud af nogle sprækker, hvor der normalt ikke kommer noget.«  Digtsamlingen beskriver, hvordan journalisten bliver mere kynisk i løbet af sin tid på Christiansborg. Det er en udvikling, Brix har kunnet mærke på sig selv. En udvikling, som også har betydet, at han nogle gange i forbindelse med interview med politikere efterfølgende har tænkt på, om han var mere optaget af 'tage benene' på politikeren eller høre hvad vedkommende sagde. »Jeg har nogle gange taget mig selv i, at 'der gik du for langt'. Jeg er på ingen måde ufejlbarlig, og jeg er tit i tvivl om, hvorvidt det her nu er det rigtige. Moral og etik er elastiske størrelser. Du bliver udsat for så mange sager herinde, så mange mærkelig ting.«  Er du blevet mere kynisk? »Ja, det er jeg. Det er noget, du mærker kommer snigende.« Er det usundt at være herinde? »Nej, det er bare et hårdt miljø. Der findes en god portion kynisme og brutalitet i politik og journalistik, men den der balance kan tippe, så du bliver for kynisk, for hård og for ligeglad. Jeg kan godt se mig selv i øjnene som journalist, men jeg kan også mærke, at efter 10 år er jeg noget mindre naiv end jeg var, da jeg kom herind, og måske noget mere kynisk.  Skal du fortsætte herinde for altid? »Nej, det tror jeg bestemt ikke,« siger Knud Brix og uddyber: »Jeg håber da, jeg har nogle gode år i mig som Christiansborg-reporter. Det følger en kurve. Først skal du lære, hvad der foregår herinde, så får du kilder, så bliver du god, og på et tidspunkt knækker det. Jeg ønsker ikke på et tidspunkt at sidde og være en skygge af, hvad jeg engang var. Det kan godt være, jeg har modstandskraften til at være herinde i 30 år. Det er bare meget, meget få mennesker, jeg har set, som har kunnet gøre det.« ",
        "metadata": {
            "source": "https://www.berlingske.dk/politik/det-er-et-destillat-af-nogle-af-de-vaerste-sider-ved-magten",
            "image_url": "https://berlingske.bmcdn.dk/media/cache/resolve/image_x_large/image/0/6908/17208410-brix.jpg",
            "publication_time": "Onsdag d. 10. maj 2017, kl. 19.21",
            "author": "Thomas Søgaard Rohde",
            "related_links": [],
            "attachments": []
        }
    }
}