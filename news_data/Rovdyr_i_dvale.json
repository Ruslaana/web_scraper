{
    "version": "1.0",
    "document": {
        "id": "https://www_berlingske_dk/musikanmeldelser/rovdyr-i-dvale",
        "title": "Rovdyr i dvale",
        "content": "Jeg elskede Suede som ingen andre. De var soundtracket til min rejse fra provinsen til København. Til genopdagelsen af den store og dramatiske popmusik. De var bindeleddet tilbage til mine helte David Bowie og The Smiths, som også var deres. Suedes sange handlede om alt det, der hører ungdommen til: romantik, excesser, dæmoner, smerte, spænding, svigt, eufori og ej at forglemme treenigheden sex, drugs & rock'n'roll. Allerede på singledebuten »The Drowners« (1992) var der en fantastisk nerve i musikken. Man kunne skære sig på Suede, de var farlige og båret frem af uafrystelige hitmelodier. I Brett Anderson havde de en forsanger med en guddommelig stemme. Han hvinede og skreg med sin ærkebritiske dialekt. På en scene var han uden sidestykke, hans karisma og fornemmelse for publikum var ganske utrolig. Utæmmet, determineret og flasket op på en drøm om at blive popstjerne i det farverige rampelys, der var selve modpolen til hans opvækst i en grå og resigneret forstad, Heywards Heath. Anderson var drevet af noget større, og han lagde ikke skjul på det: »Skide være med klichéen, jeg har altid vidst, at mit talent og min intelligens var nok til, at jeg kunne drømme stort. Altid!« lød det bramfrit fra hovedpersonen selv. Derfor var Anderson også lige den ekstremt ekstroverte skikkelse, der manglede på den internationale musikscene efter år med stillestående, skosnudebeskuende sangere i front for tidens mest populære navne. For de mest dedikerede var Brett Lewis Anderson (f. 1967) ligefrem den naturlige arvtager til den trone, David Bowie havde bygget til sig selv af lige dele geniale sange og jagten på det næste sus, livet kunne tilbyde ham op igennem halvfjerdserne. Mindre kunne også gøre det, for Anderson var bare en star, derom kunne ingen være i tvivl. Slet ikke Andersons danske kolleger som Love Shops Jens Unmack og Mikael Simpson og den senere Moi Caprice-sanger Michael Møller for blot at nævne nogle få. I Københavns gadebillede gik tusinder klædt helt i sorte, stramme gevandter efter Andersons forbillede. I Århus forholdt det sig kke anderledes. Selv i Aalborg ... På kollegieværelset fandt Suedes selvbetitlede debutalbum næsten egenhændigt plads under nålen og vej ud igennem højttalerne: »Because we're young/because we're gone/We'll take the tide's electric mind, oh yeah, oh yeah/We'ere so young...« brægede Brett Anderson i åbningsnummeret »So Young«, der sammen med »Animal Nitrate«, »The Drowners« og Metal Mickey« fortalte om hverdag og skikkelser fra Andersons egen gråsorte dagbog og historie. Musikalsk var melodierne enkle, men prætentiøst arrangeret og båret af medkomponist Bernard Butlers følsomme og besnærrende guitartoner. Butler spillede på sin guitar, som var den lige dele trykluftbor, poesifjer og tådansende primaballerina. Volumenknappen sneg sig i bund, og den første gennemspilning var næppe ovre, før det stod at læse, at Suede var toppen af poppen, nummer et på den britiske hitliste og deres bandhistorie præget af det klassiske »os mod dem«-mantra var penslet ud i musikskrifter som NME og Melody Maker. På den dyrebare pladereol forekom det således helt naturligt at stille »Suede« ved siden af værker skabt af legendariske, britiske sangskriverduoer: Jagger/Richards, Lennon/McCartney, Morrissey/Marr. Nede af kollegiegangen genlød de fleste værelser stadig af hård, amerikansk grungerock: Nirvana, Soundgarden, Pearl Jam, Alice In Chains. Men for første gang i årevis spillede et britisk band ikke fallit i den sammenligning. Og pludselig skete det helt store skifte. Blur blev rigtig gode, Oasis kom til, grungebølgens es, Nirvanas Kurt Cobain, begik selvmord, og britisk kunst og populærkultur set, hørt og læst over en bred kam havde både timing og talent nok til igen at overtage verdensherredømmet. Og det i en grad der ikke var set siden tressernes British Invasion og Swinging London. Brett Anderson stod midt i det hele. Selv om han med ét var blæst op med anerkendende priser, kommerciel selvtillid og rygklap nok fra London, København og Paris til at nedlægge en flok afrikanske elefanter, drev ikke mindst angsten for at det hele kunne være slut i morgen ham til at gå bersærkergang i kvinder og et helt apotek af illegale stoffer fra syretrips over kokain og heroin til tjæresort tjald. Mere, mere, mere. Det huede ikke Bernard Butler, hvis natur var anderledes fokuseret på kunsten. I hvor høj grad kan man høre på efterfølgeren »Dog Man Star« (1994), der nok lød umiskendeligt af Suede men samtidig af så meget mere. Den rummede singler til radio og hitlister, men mestendels var den at regne for et værk, en helhed, der symbolsk startede med den dirrende»Introducing The Band« til den storladne og i overvejende grad selvbiografiske afslutningsballade »Still Life«, hvorpå Anderson ledsaget af klassiske strygere synger: »This still life is all I ever do/There by the window quietly killed for you/In the glass house my insect life/Crawling the walls under electric lights (...) But its still, still life...« Det er tarveligt at fremhæve enkeltnumre på det der skulle blive en af halvfemsernes nøgleplader. Men lyt engang til Bernard Butlers stjernestund på »The Asphalt World«. Et højspændt drama på mere mere end ni minutter, hvor en rørende melodi løftes op imod himlen af en underspillet, men alligevel altdominerende guitar. Det er som om, Anderson synger og Butler sender svar tilbage via de seks strenge. Da Bernard Butler havde indspillet den sidste tone af albummet, stormede han ud af studiet og vendte aldrig tilbage. Sammenstødene med Brett Anderson havde været for mange og begges egoer for store. Dermed troede såvel eksperter som fans, at Suede var færdige. Brett Anderson troede i første omgang det samme. Men en 17-årig amatørguitarist ved navn Richard Oakes blev hentet ind, og til alles store overraskelse formåede han at dreje Suede i en helt ny, simpel og effektiv glampop-retning sammen med endnu et nyt medlem, keyboardspilleren Neil Codling. Resultatet sendte ikke færre end fem singler fra »Coming Up« ind på den engelske hitliste. Suede havde aldrig været større. Det var også her, at danskerne for alvor samlede sig omkring Suede og skrålede med på »Trash«, »She«, »Saturday Night« og de andre. Demografisk set blev Danmark Suedes bedste land. Hvorfor det blev sådan, havde Brett Anderson denne forklaring på: »Du kan godt sige, at Danmark er vores anden hjemmebane (...) jeg har altid ment, at det er fascinationen af sex og depression, der har gjort Suede så populære i Skandinavien, specielt i Danmark.« Kommercielt var der ingen forandring at spore, da Suede efter massiv turnévirksomhed og et skift i producerstolen fra Ed Buller til Steve Osbourne udsendte »Head Music« i '99. Men de store hits manglede, og kunstnerisk set var albummet en ørkenvandring. Heldigvis spillede Suede en stribe helt magiske koncerter i Danmark det år, hvilket bevirkede, at selv die-hard fans kunne slå pladen hen som en engangsforeteelse. Det var det bare ikke. Tre år efter måtte Suede endegyldigt sande, at ingen er større end sit sidste hit. Deres femte album »A New Morning« (2002) vendte op og ned på et næsten ti år langt succesridt. Suede havde mistet nerven. »A New Morning« var et blødt og overvejende positivt album. I processen havde en nu stoffri Brett Anderson forliget sig med sine dæmoner, eller de var, som han forklarede, at betragte som »et rovdyr i dvale«. Han tilføjede: »Og der bliver den foreløbig. Mange mennesker blev fascineret af Suedes søgen efter ekstremerne, det er jeg klar over. Men jeg kan ikke bruge det til noget. Jeg er simpelthen ikke villig til at lægge mig ned i en Suedeformet kiste for andres skyld.« Det forstår man. Men et år efter udgivelsen kastede Suede håndklædet i ringen. »A New Morning« blev på sæt og vis alligevel Andersons død. Lige siden har sangeren og sangskriveren forøgt sig på anden vis. Først genforenet med Bernard Butler som The Tears. Dernæst som solist. Uden held. Sidste års »Slow Attack« nåede i sin bedste salgsuge plads nummer 174 på den engelske hitliste. I januar lod Brett Anderson sig så overtale til at genforene Suede til en velgørenhedskoncert i Londons Royal Albert Hall til fordel for kræftramte teenagere. Nag blev glemt, og kemien var så god, at de fem har valgt at spille yderligere koncerter. Den ene nu på lørdag kl. 22.30 på Skanderborg Festival, hvor Suedes meritter fra de tre første plader stadig er nok til at give dem status af at være festivalens absolutte hovednavn. En sidste nat med kliken.",
        "metadata": {
            "source": "https://www.berlingske.dk/musikanmeldelser/rovdyr-i-dvale",
            "image_url": "https://berlingske.bmcdn.dk/media/cache/resolve/image_x_large/image/84/844220/2901539-rovdyr-i-dvale.jpg",
            "publication_time": "Torsdag d. 05. august 2010, kl. 21.30",
            "author": "Thomas Søie Hansen",
            "related_links": [],
            "attachments": []
        }
    }
}