{
    "version": "1.0",
    "document": {
        "id": "https://www_berlingske_dk/virksomheder/irland-giver-ogsaa-coloplast-produkt-en-pause",
        "title": "Irland giver også Coloplast-produkt en pause",
        "content": "Irland slutter sig nu til de lande, der ser kritisk på brugen af transvaginale net til patienter med blandt andet stressinkontinens og nedsunket underliv. Det er det irske sundhedsministerium, der har bedt landets sundhedsvæsen om at stoppe brugen af de transvaginale net, indtil der er taget skridt hen imod en mere sikker brug af det omdiskuterede produkt, der har været kendt for alvorlige bivirkninger hos nogle patienter. Der er dog ikke tale om et totalforbud mod nettene, som blandt andet produceres af danske Coloplast, da de kan være eneste mulighed for visse patienter, erkender ministeriet. Mere alvorligt ser man på produktet i Storbritannien, der tidligere i måneden valgte at suspendere al brug af transvaginale net indtil marts 2019. Sidste år standsede de australske sundhedsmyndigheder delvist brugen af produkterne, og i december kom det frem, at New Zealand helt har gennemført et stop for brugen af nettene til behandling af nedsunket underliv. I USA er der blevet anlagt mere end 100.000 søgsmål, der omhandler transvaginale net, blandt andet mod Johnson & Johnson og Boston Scientific. Også Coloplast har måttet sætte mere end 5 mia. kr. til side til erstatninger i forbindelse med søgsmålene. /ritzau/FINANS",
        "metadata": {
            "source": "https://www.berlingske.dk/virksomheder/irland-giver-ogsaa-coloplast-produkt-en-pause",
            "image_url": "https://berlingske.bmcdn.dk/media/cache/resolve/image_x_large/image/51/518027/21587396-oklpi.jpg",
            "publication_time": "Onsdag d. 25. juli 2018, kl. 12.54",
            "author": null,
            "related_links": [],
            "attachments": []
        }
    }
}