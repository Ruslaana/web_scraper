{
    "version": "1.0",
    "document": {
        "id": "https://www_berlingske_dk/skaerm/saa-har-man-set-det-med-en-toer-der-er-bedre-end-den-foerste-film",
        "title": "Så har man set det med. En toer, der er bedre end den første film",
        "content": "Hvis ikke det var, fordi den er en toer, og fordi den i øvrigt var i produktion længe, skulle man tro, at denne films premiere var planlagt på en usædvanlig snedig måde. Det er kun få dage siden, USAs sundhedsminister,Robert F. KennedyJr., lovede at fikse det, han kalder en »autismeepidemi«. Det skete i en tale, hvor han i samme festlige anledning fik stigmatiseret en hel befolkningsgruppe ved at sige, at børn med autisme »aldrig vil betale skat, aldrig vil få et job, aldrig spille baseball, aldrig skrive et digt, aldrig gå på date. Mange af dem vil aldrig kunne gå på toilettet selv.« Pudsigt nok har hovedkarakteren i »The Accountant 2«, Christian Wolff (Ben Affleck), autisme. OG et job. Bevares, ikke noget som sådan lovligt job, men et job. Han er nemlig ekstremt god til tal og komplekse problemstillinger og ernærer sig som bogholder for mafiabander, karteller, yakuzagrupper og andre kriminelle. I øvrigt er han også vældig god til at uddele øretæver, hvis det skal være. Cynthia Addai-Robinson spiller en chef i Finansministeriet, der forsøger at gøre tingene ordentligt og efter bogen. Det lykkes ikke skidegodt.Fold sammenLæs mereFoto: Warner Warrick Page. Og det skal det i høj grad. Filmen starter med, at Christians gamle kontakt, vicedirektøren i afdelingen for Financial Crimes i Finansministeriet, Ray King (J.K. Simmons), bliver myrdet. Han var faktisk gået på pension og arbejdede som privatdetektiv. Han var på en sag om en familie fra El Salvador, der er forsvundet i USA. Den får han af gode grunde ikke opklaret, men inden han dør, når han at skrive »Kontakt Revisoren« på sin arm. Hans afløser, Marybeth Medina (Cynthia Addai-Robinson), får fat i Christian, som lover at hjælpe. Christian tilkalder sin bror, Braxton (Jon Bernthal), som han ikke har set i otte år og har et … ikke så nært forhold til. Braxton ernærer sig i øvrigt som lejemorder. Den yderste umage trio giver sig så i kast med at optrevle sagen, der involverer en anden gådefuld lejemorder og noget menneskesmugling og et fælt kartel og den slags. Nogle gange med hjælp fra en flok teenagere med autisme, som er utroligt ferme til at hacke computere. Plottet er måske nok mere opfindsomt end sandsynligt, men underholdende er det bestemt. I det hele taget er »The Accountant 2« faktisk en bedre film end etteren, ikke mindst fordi der er skruet mærkbart op for humoren. Uden at man decideret klasker sig på lårene, er der fine elementer afbuddy comedyi forholdet mellem den på mange måder geniale, men socialt akavede Christian og den brovtende alfahan Braxton. Det er ni år siden, »The Accountant« havde premiere, og selvom ikke specielt mange har sukket efter en toer, er den faktisk slet ikke dum.Fold sammenLæs mereFoto: Warner Warrick Page. Hvis man er meget emsig, kan man sige, at Jon Bernthal spiller præcis den samme rolle, som han har gjort i alle serier og film, han har medvirket i, men han er også god til den rolle, og det klæder Ben Affleck, som ikke som sådan er kendt for at være sjov, med en mere komisk rolle. Blandingen mellem en komedie om to meget forskellige brødre og nogle ret brutale actionscener lykkes ikke altid lige godt, så tonen er lidt ujævn, men i afdelingen for ikkeintellektuelt udfordrende ramasjang, er »The Accountant 2« faktisk ganske glimrende. Og selvom den ikke ændrer på Hollywood-myten om, at ALLE med autisme er vildt gode til computere og matematik, virker det, som om den i det mindste forsøger at give et nuanceret portræt af en person med autisme. I hvert fald mere nuanceret end Robert F. Kennedy Jr. »The Accountant 2«. Actionthriller, 124 minutter. Instruktion: Gavin O’Connor. Med: Ben Affleck, Jon Bernthal, Cynthia Addai-Robinson med flere. Premiere 24. april i biografer landet over.",
        "metadata": {
            "source": "https://www.berlingske.dk/skaerm/saa-har-man-set-det-med-en-toer-der-er-bedre-end-den-foerste-film",
            "image_url": null,
            "publication_time": "Torsdag d. 24. april 2025, kl. 11.26",
            "author": null,
            "related_links": [],
            "attachments": []
        }
    }
}