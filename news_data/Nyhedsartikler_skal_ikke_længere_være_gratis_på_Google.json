{
    "version": "1.0",
    "document": {
        "id": "https://www_berlingske_dk/virksomheder/nyhedsartikler-skal-ikke-laengere-vaere-gratis-paa-google",
        "title": "Nyhedsartikler skal ikke længere være gratis på Google",
        "content": "Google ændrer i denne uge den såkaldte »første klik er gratis«-politik, som har plaget nyhedsmedier, der kæmper med at tiltrække abonnenter online. Det skriver the Wall Street Journal. »Vi anerkender, at den digitale transition ikke har været nem for medierne. Tallene er meget klare. Hvis nyhedsmedierne ikke er succesfulde, kan vi heller ikke være succesfulde,« siger Philipp Schindler, Googles direktør på området, til the Wall Street Journal.  I godt et årti har Google krævet, at nyhedsmedier giver læserne gratis adgang til artikler, som dukker op på Googles søgemaskine. Nyhedsbranchen har i flere år langet ud efter Google, der er blevet beskyldt for at spænde ben for mediernes forretning. »Frafaldet af det gratis første klik er et vigtigt skridt i retningen mod anerkendelse af journalistikkens værdi. Vi vil holde nøje øje med forandringerne for at være sikker på, at forbrugerne faktisk får adgang til artiklerne online,« siger Robert Thomson, administrerende direktør i News Corp, til avisen.  News Corp ejer the Wall Street Journal, der i 2016 modsatte sig Google ved at forbyde gratis adgang til artikler, der kommer frem i søgemaskinen. Efterfølgende blev artikler fra the Wall Street Journal degraderet i Googles søgeplaceringer, hvilket reducerede trafikken på avisens hjemmeside med 38 pct. Google har også planer om at lancere nye digitale løsninger, der skal hjælpe nyhedsbureauer med at kapre kunder. Blandt andet skal læserne fremover kunne logge ind med deres adgangskode til Google, hvilket skal simplificere abonnementstilmeldinger samt datatrafik, der kan hjælpe nyhedsmedier med at målrette reklamer mod de rette segmenter.  /ritzau/FINANS",
        "metadata": {
            "source": "https://www.berlingske.dk/virksomheder/nyhedsartikler-skal-ikke-laengere-vaere-gratis-paa-google",
            "image_url": "https://berlingske.bmcdn.dk/media/cache/resolve/image_x_large/image/6/62592/18680565-google-eu.jpg",
            "publication_time": "Mandag d. 02. oktober 2017, kl. 09.21",
            "author": null,
            "related_links": [],
            "attachments": []
        }
    }
}