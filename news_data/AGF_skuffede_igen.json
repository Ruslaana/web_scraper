{
    "version": "1.0",
    "document": {
        "id": "https://www_berlingske_dk/sport/agf-skuffede-igen",
        "title": "AGF skuffede igen",
        "content": "AGF skulle torsdag aften revanchere det smertelige 0-2 nederlag til Viborg sidste søndag, d aarhusianerne gæstede HB Køge. Men aarhusianerne formåede endnu engang ikke at score, og kampen endte 0-0. I en tam første halvleg sad AGF mest på spillet, og den første chance tilfaldt AGFs Mate Vatsadze, men den 25-årige georgier placerede bolden for yderligt, og bolden røg et par centimeter forbi stolpen. Vatsadze var også manden bag AGFs anden store chance i halvlegen, men igen var georgieren uskarp og sendte bolden over mål.  HB Køge var hurtige i omstillingerne, og i halvlegens sidste minut var de tæt på at tilspille sig en stor chance. Men den afgørende aflevering blev for dårlig, så Stefan Rasmussen kunne nå ud i feltet og afværge situationen. I anden halvleg kom HB Køge bedst ud, og efter 50 minutter var Sylvester Seeger-Hansen tæt på, men igen stod Stefan Rasmussen rigtigt placeret.  Efter 59 minutter sendte AGF rutinerede Martin Jørgensen på banen, og allerede minuttet efter var den tidligere landsholdsanfører tæt på at få en perfekt start, men Jørgensens lob blev for upræcist og røg forbi mål. I 73' minut var brasilianske Bruninho tæt på at sende køgegenserne foran, men igen var Stefan Rasmussen på plads i målet og fik afværget til hjørnespark. Efter 78 minutter viste Danny Olsen, hvorfor han af mange regnes som en af de største profiler i 1. Division. Med en følt ydersideaflevering sendte han bolden ind i feltet til en fremstormende Mate Vatsadze, men bolden ville ikke som georgieren torsdag, og Køges målmand Frederik Due diskede op med en flot parade.  Og bare to minutter efter var Vatsadze igen på spil. Han sled sig igennem HB Køge-forsvaret og hamrede til bolden, der drønede over mål. Der var optræk til flere chancer for begge mandskaber i slutningen af kampen, men scoringerne udeblev, og AGF og HB Køge endte med ét point hver.",
        "metadata": {
            "source": "https://www.berlingske.dk/sport/agf-skuffede-igen",
            "image_url": "https://berlingske.bmcdn.dk/media/cache/resolve/image_x_large/image/81/817489/7570227-agf.jpeg",
            "publication_time": "Torsdag d. 14. august 2014, kl. 20.59",
            "author": null,
            "related_links": [],
            "attachments": []
        }
    }
}