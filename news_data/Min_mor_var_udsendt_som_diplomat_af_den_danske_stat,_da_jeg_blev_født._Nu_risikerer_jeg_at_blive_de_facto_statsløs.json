{
    "version": "1.0",
    "document": {
        "id": "https://www_berlingske_dk/kronikker/min-mor-var-udsendt-som-diplomat-af-den-danske-stat-da-jeg-blev-foedt-nu",
        "title": "Min mor var udsendt som diplomat af den danske stat, da jeg blev født. Nu risikerer jeg at blive de facto statsløs",
        "content": "Jeg har gjort mange ting i mit liv, som kunne kaldes syndige: spist kage til morgenmad, snydt i UNO og måske engang sendt en lidt for spids kommentar i en gruppechat. Men den største synd? Det er åbenbart, at jeg (Madeleine) blev født i udlandet, da min mor (Anette) var udsendt som diplomat af den danske stat. For i denne uge fylder jeg 22 år, og pludselig risikerer jeg at skulle igennem et bureaukratisk og omstændeligt helvede for at bevise, at jeg overhovedet er dansk nok til at eje et dansk pas. Ja, du læste rigtigt. Fordi min mor udførte sit arbejde for Danmark i udlandet, da jeg kom til verden, risikerer jeg nu at miste mit danske pas i en periode og dermed blive de facto statsløs. Man skulle tro, det var en joke, men det er det desværre ikke. Selvom jeg er vokset op i Danmark, har gennemført både folkeskolens afgangseksamen og en studentereksamen, været forkvinde for Danske Gymnasieelevers Sammenslutning, sidder i bestyrelsen for Dansk Ungdoms Fællesråd og har lagt og lægger utallige timer i både frivilligt og betalt arbejde, betyder den danske lovgivning i praksis, at jeg skal anmode om og betale for et bevis for at vise, jeg er dansk nok. Mit danske pas ernemlig kun gældende, til jeg fylder 22, og skal jeg være helt sikker på at få et nyt, er det nødvendigt for mig at søge om et bevis for bevarelse af mit danske statsborgerskab. Min bror har derimod ikke det problem, fordi han blev født i Danmark mellem to af min mors udstationeringer. Absurditeten fortsætter. I Danmark får vi konstant e-post fra offentlige myndigheder om for eksempel organdonation, affaldssortering, prepping – men lige det faktum, at man kan risikere at miste sit pas, hvis man ikke ansøger om et bevis for sit statsborgerskab, inden man bliver 22 år,får hverken ens forældre eller en selv besked om. I min familie fandt vi ud af det ved et rent tilfælde. Det står heller ikke klart beskrevet på Udlændige- og Integrationsministeriets hjemmeside.Der står der faktisk, at jeg i min situation slet ikke skal søge. Men deres sagsbehandlere erkender ogDanes Worldwide kan også bekræfte, at det er klogt at gøre,da man ikke kan være sikker på, at myndighederne vil udstede et pas til énuden dette bevis. Behandlingstiden på det bevis sigesifølge ministerietat være 13-15 måneder, men vi kender flere som først har fået svar efter to år, hvilket skaber usikkerhed og potentielle konsekvenser for mig. Men hvorfor skal jeg bruge tid – og potentielt flere tusinde kroner på dette (pga. de voldsomme dokumentationskrav), hvis jeg alligevel ikke er én, man kan tage et statsborgerskab fra? Jeg har nemlig kun ét statsborgerskab, og det strider mod de internationale menneskerettigheder og i øvrigt Udlændige og Integrationsministeriets egne retningslinjer at fratage en person dets statsborgerskab, hvis det vil gøre denne person statsløs. Så hvorfor skal jeg overhovedet igennem denne proces? Og hvorfor skal staten bruge masser af sagsbehandlingstid og penge på at procesbehandle noget, som er oplagt fra starten? Her kan man vel sige, at der er tale om en meget lavthængende frugt, hvis man skulle finde et besparelsesområde, hvor både staten og den enkelte kan spare tid og penge. Hvis regeringen ønsker en »stram, ansvarlig og konsekvent« udlændingepolitik, kan man spørge, om det virkelig er ansvarligt at spilde skatteborgernes penge på den måde? Min historie er desværre langt fra enestående. Det er en del af jobbet for diplomater, at de bliver udsendt af staten. De har faktisk slet ikke et valg. Men det er ikke kun statsudsendte diplomaters børn, der falder i denne »fælde«. Det gør også børn af danske erhvervsfolk, der er blevet udsendt af store danske virksomheder og under deres udsendelse har været så »letsindige« at få et barn. Danmarks økonomi er drevet af international handel og stærke internationale relationer. Derfor er det også afgørende, at danskere får international erfaring og er fysisk til stede i udlandet. Diplomater skal skabe og styrke de danske relationer og promovere Danmark, og de udsendte erhvervsfolk skaber ligeledes værdifulde relationer og hjælper med at vækste deres virksomheder, der styrker ikke bare deres tilstedeværelse i udlandet, men også i Danmark. Alle vender hjem med betydningsfulde erfaringer for både den danske stat og erhvervsliv. Derfor virker det uhensigtsmæssigt og demotiverende, at disse danske statsborgere, som arbejder for Danmark, straffes med, at deres børn skal igennem denne kafkaske proces – hvis børnene er født under forældrenes udsendelser. I dag betyder den danske indfødsretslov i praksis, at de børn bliver en slags andenrangsstatsborgere, bare fordi deres forældre har valgt eller er blevet udpeget til at arbejde for Danmark ude i verden. Hvor er samfundsværdien eller meningen i dette? Så længe loven ikke ændres, er incitamentet til udstationering begrænsende og diskriminerende. Vi tænker ikke, at det er regeringens intention, at man som dansker med ønske om at arbejde for Danmark i udlandet skal vælge udstationeringer fra, hvis man ønsker børn eller ikke ønsker at stille sine børn i denne bureaukratiske og frustrerende situation. Men dét er realiteten i dag. Så kære regering – indtænk venligst samfundsværdien i jeres indfødsretslovgivning, som i dag har konsekvenser langt ud over, hvad det betyder for den enkelte ansøger. Det har også konsekvenser for Danmarks økonomi (skatteborgerpenge) og vores konkurrenceevne. Jeg har nu søgt om bevis for bevarelse af mit statsborgerskab og har modtaget kvittering for det. Nu er det bare at håbe, at alt det arbejde viser sig unødvendigt – og i værste fald at ventetiden indtil da ikke betyder for mange udelukkelser af mine rettigheder i samfundet. Madeleine Steenberg Williams er studerende på CBS samt fhv. forkvinde for Danske Gymnasieelevers Sammenslutning, og Anette Steenberg er administrerende direktør og tidligere diplomat ",
        "metadata": {
            "source": "https://www.berlingske.dk/kronikker/min-mor-var-udsendt-som-diplomat-af-den-danske-stat-da-jeg-blev-foedt-nu",
            "image_url": "https://berlingske.bmcdn.dk/media/cache/resolve/image_x_large/image/189/1890065/24891300-i-denne-uge-fylder-jeg-22-r-og-pludselig-risike.jpg",
            "publication_time": "Søndag d. 16. februar 2025, kl. 21.59",
            "author": null,
            "related_links": [],
            "attachments": []
        }
    }
}