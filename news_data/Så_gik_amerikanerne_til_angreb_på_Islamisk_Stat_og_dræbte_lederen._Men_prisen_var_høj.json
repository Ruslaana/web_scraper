{
    "version": "1.0",
    "document": {
        "id": "https://www_berlingske_dk/globalt/saa-gik-amerikanerne-til-angreb-paa-islamisk-stat-og-draebte-lederen-men",
        "title": "Så gik amerikanerne til angreb på Islamisk Stat og dræbte lederen. Men prisen var høj",
        "content": "Den 45-årige Islamisk Stat-leder, Abu Ibrahim al-Hashimi al-Qurashi, var i modsætning til sin forgænger, Abu Bakr al-Baghdadi, en relativt ukendt person i offentligheden. Men farlig var han, som den amerikanske præsident, Joe Biden, sagde under sin pressekonference, hvor han fortalte, at en specialstyrkeoperation med deltagelse af andre amerikanske enheder havde held til at slå den nye terrorleder ihjel i den nordvestlige del af Syrien. Qurashi valgte at sprænge sig selv i luften og angiveligt tage dele af sin familie – kvinder og børn – med sig i døden. Han detonerede en bombe – i øvrigt ligesom Baghdadi gjorde det ved en lignende aktion i 2019, da angrebet mod ham gik i gang. Angrebet viser, at Islamisk Stat stadig langtfra er slået. Det var vigtigt at få sat den relativt nye leder ud af spil, for en række nylige terroraktioner viste, at Islamisk Stat var stærkere, end man havde troet. Det område, hvor angrebet fandt sted, anses også i efterretningskredse for at være et knudepunkt, hvor mange forskellige terrorgrupper opererer – i øvrigt et sted, som de tyrkiske styrker også forsøger at kontrollere. En enkelt terrorgruppe, der både kæmper mod Islamisk Stat og mod al-Qaeda i området, befinder sig også i dette knudepunkt. Den hævdes indimellem at hjælpe amerikanerne med aktioner. IfølgeThe Wall Street Journaler den dominerende terrorenhed i området en gruppe ved navn Hayat Tahrir al-Sham, som oprindelig udsprang fra al-Qaeda, men nu kører sit eget løb imod denne organisation og i øvrigt også mod Islamisk Stat og altså måske i noget, der minder om et dobbeltløb med lejlighedsvis støtte til amerikanerne. I området er der også andre grupper, blandt andet medlemmer af den syriske opposition mod landets præsident, Bashar al Assad. Russiske styrker er også ofte i området, så den nordvestlige del af Syrien er blevet en del af magtkampen om kontrollen med Syrien. Især Tyrkiet er aktivt i området for at holde terrorgrupper uden for rækkevidde af landets grænser. Og så også nu med USA i en aktiv rolle. Islamisk Stat er efter Baghdadis død blevet en skygge af sig selv. Men der er efterretningsrapporter om, at Islamisk Stat er på vej op igen og forsøger at erobre nye områder, selv om der er langt til det kalifat, der eksisterede under Baghdadi. Islamisk Stat eksisterer dog stadig mange steder i Mellemøsten og ikke kun i Syrien og Irak, og terroren har siden Islamisk Stats storhedstid for nogle år siden dog været koncentreret i Mellemøsten. Der har også været efterretningsrapporter fremme om, at Islamisk Stat havde ambitionen om at starte nye terroraktioner i Vesten ved hjælp af lokale tilhængere, og det har også fået USA til for alvor at koncentrere sig om at rette et dødbringende angreb mod al-Qurashi. Han stod bag mange angreb og forsøg på for nylig at befri en række Islamisk Stat-fanger, der befandt sig i de lejre, som blev bevogtet af kurderne. Han stod også bag massakrerne mod yazidierne – et religiøst folk, som er blevet forfulgt af muslimer i århundreder. Mindst 5.000 blev dræbt i en massakre af Islamisk Stat, og mange kvinder blev taget som sexslaver. Angrebet har været længe undervejs, sagde Biden i sin korte redegørelse, og angrebet forløb langtfra problemløst. Seks børn mistede livet foruden en række andre civile, og amerikanerne kom i ildkamp med Islamisk Stat i området og mistede en helikopter under aktionen. Især de civile tab vil blive undersøgt i den kommende tid og komme under et kritisk lys, fordi amerikanerne har forsøgt at udarbejde nye retningslinjer for netop at undgå civile tab.",
        "metadata": {
            "source": "https://www.berlingske.dk/globalt/saa-gik-amerikanerne-til-angreb-paa-islamisk-stat-og-draebte-lederen-men",
            "image_url": null,
            "publication_time": "Torsdag d. 03. februar 2022, kl. 20.44",
            "author": "Kristian Mouritzen",
            "related_links": [],
            "attachments": []
        }
    }
}