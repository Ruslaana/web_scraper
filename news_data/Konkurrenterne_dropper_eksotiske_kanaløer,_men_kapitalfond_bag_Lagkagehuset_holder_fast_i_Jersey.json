{
    "version": "1.0",
    "document": {
        "id": "https://www_berlingske_dk/business/konkurrenterne-dropper-eksotiske-kanaloeer-men-kapitalfond-bag",
        "title": "Konkurrenterne dropper eksotiske kanaløer, men kapitalfond bag Lagkagehuset holder fast i Jersey",
        "content": "Først smed Nordens største kapitalfond, EQT, håndklædet i ringen. Sidenhen opgav endnu en førende fond, svenske Altor, ligeledes at kæmpe mod den udbredte opfattelse, at det er suspekt at placere fondene på de britiske kanaløer, som af nogle opfattes som skattely. Både EQT og Altor er efterfølgende gåetonshorei blandt andet Sverige, Holland, Storbritannien og Luxembourg. En tredje, højprofileret svensk kapitalfond, Nordic Capital, som blandt andet ejer Lagkagehuset, vil fortsat placere fonde på kanaløerne, men besluttede sidste år fremover at tilbyde sine investorer at investere gennem Luxembourg som et alternativ i tillæg til Jersey. Der blev for nylig pustet nyt liv i debatten om skattely af TV 2. Det skyldes, at TV-stationen bragte en liste over virksomheder, der havde fået del i dansk coronanødhjælp og samtidig – ifølge kanalens eksperter – benyttede sig af konstruktioner, der kunne bruges til at undgå at betale skat. På listen var blandt andet Lagkagehuset,som over for Berlingske har afvist, at man spekulerer i skat. Kapitalfonden EQT droppede placeringen på kanaløerne allerede i 2012efter pres fra en kritisk opinion i såvel Sverige som Danmark. Dengang forklarede EQTs ledende partner i Danmark, Morten Hummelmose, Berlingske om årsagen: »Vi må konstatere, at vores og mange andre kapitalfondes fondsstrukturer på Guernsey har været et tilbagevendende debattema i offentligheden. Når vi inden længe begynder at lancere onshore-fonde i stedet, er det vores håb, at debatten i højere grad kommer til at handle om udviklingen i de virksomheder, vi ejer,« sagde han. Siden er Altor, som blandt andet er kendt for ejerskabet af den konkursramte olievirksomhed O.W. Bunker, gået samme vej som EQT: »Under finanskrisen begyndte det at være svært for folk at forstå, hvorfor vi organiserede os på Jersey. Vi gjorde os store anstrengelser for at forklare hvorfor, men vi indså, at vi ikke kunne aflive den sejlivede myte om skatteunddragelse. Derfor skiftede vi til Sverige,« forklarerSøren Johansen, der er partner i Altor til Finans. Lagkagehusets ejer, Nordic Capital, vil som nævnt fortsat placere nye fonde på Jersey, men tilbyder fremover altså også investorer at investere gennem Luxembourg som en alternativ mulighed i tillæg til Jersey: »Den geografiske beliggenhed er ikke afgørende for Nordic Capital. Det handler om stabilitet og forudsigelighed. Nordic Capitals fonde investerer i virksomheder for at skabe langsigtet vækst og værdi. Det tager tid – vi har en langsigtet investeringshorisont på mere end ti år. Investorer er derfor dybt afhængige af stabilitet og forudsigelighed,« forklarer Nordic Capitals COO, Klas Tikkanen, i en e-mail. »Nordic Capitals fonde er i dag domicileret på Jersey og vil fremover også blive tilbudt gennem EU-landet Luxembourg. Formålet er at sikre, at investorer – typisk institutionelle investorer fra forskellige lande – bliver korrekt beskattet i de lande, hvor de er skattepligtige, og dermed ikke bliver underlagt dobbeltbeskatning. Begge lande samarbejder fuldt ud med EU og tilbyder et politisk, økonomisk og finansielt stabilt og reguleret miljø med transparente forhold. Det er vigtigt at understrege, at Nordic Capitals investorer bliver beskattet af deres gevinster i deres respektive hjemlande,« skriver han. Ifølge Altor, som altså nu er skiftet til Sverige, bliver kapitalfondenes investorer beskattet nøjagtig, som hvis fonden havde haft hjemsted på Jersey. Det skyldes, at Sverige har accepteret, at investorerne kun beskattes af gevinsterne i deres hjemland. Men hvorfor så have adresse på Jersey? »Det er et spørgsmål om stabilitet og forudsigelighed. Reglerne om dobbeltbeskatning er begge steder baseret på EU-direktiver, så det skyldes ikke indholdet af reglerne. Derimod handler det om politisk og lovgivningsmæssig usikkerhed, fordi der i Skandinavien ofte sker politiske skift med tilhørende ændret lovgivning til følge. Det er ikke muligt at tiltrække internationale investorer, hvis ikke der er en stabil situation om, hvilke regler der gælder. Indtil videre har vi ikke følt os tilpas sikre omkring den svenske langsigtede politiske stabilitet og forudsigelighed, men vi fortsætter med at evaluere forskellige muligheder. Nordic Capital er grundlagt i Norden, og vi ser det som en styrke, at Norden kan tiltrække international kapital, der skal investeres i vækst,« skriver COO Klas Tikkanen fra Nordic Capital. En af Danmarks førende eksperter i kapitalfonde, CBS-lektor Robert Spliid, forklarer om årsagen til, at kapitalfonde griber skattelydebatten forskelligt an: »EQT har tætte forbindelser til Wallenberg-familien, som i Sverige har en status som Mærsk i Danmark. Nordic Capital er ikke så højt profileret og behøver ikke i samme grad at tage hensyn til den offentlige opinion.« FAKTADiskussionen om skattelyI de seneste uger er der på ny kommet fokus på skattely.Det skyldes, at TV 2 har bragt en liste med virksomheder, der ifølge kanalens eksperter havde benyttet sig af konstruktioner, der kunne bruges til at undgå at betale skat.Efterfølgende er flere af virksomhederne gået i rette med den affødte debat, hvor især venstrefløjen er kommet med hårde angreb på virksomhederne.På listen optrådte Lagkagehuset, Synoptik, Sportsmaster, Babysam, Gate Gourmet, Euro Cater og BC Hospitality Group.Lagkagehuset har over for Berlingske afvist, at man spekulerer i skat.FOLD UD I de seneste uger er der på ny kommet fokus på skattely. Det skyldes, at TV 2 har bragt en liste med virksomheder, der ifølge kanalens eksperter havde benyttet sig af konstruktioner, der kunne bruges til at undgå at betale skat. Efterfølgende er flere af virksomhederne gået i rette med den affødte debat, hvor især venstrefløjen er kommet med hårde angreb på virksomhederne. På listen optrådte Lagkagehuset, Synoptik, Sportsmaster, Babysam, Gate Gourmet, Euro Cater og BC Hospitality Group. Lagkagehuset har over for Berlingske afvist, at man spekulerer i skat. »Skattelyene har et renoméproblem – også selv om der ikke er noget at komme efter. Det hjælper dem ikke ret meget, som vi har set i Lagkagehuset, fordi de hele tiden er i vælten, og fordi folk hele tiden mistænkeliggør deres motiver,« siger Robert Spliid. Selv om Nordic Capital generelt er mindre kendt i offentligheden end EQT, har kapitalfondens styrtende rige grundlægger, Robert Andreen, i årevis skabt overskrifter i svenske medier på grund af sin skattesag mod de svenske myndigheder. Sidste år tabte Robert Andreen i Förvaltningsrätten til Skatteverket og fik dermed udstedten ekstra skatteregning på en halv milliard svenske kroner. Ifølge det svenske erhvervsmedie Dagens Industri går striden på, hvorvidt hans personlige gevinst af Nordic Capitals investeringer skal beskattes højt som lønindkomst eller lavt som kapitalafkast. Foreløbig står det 1-0 til Skatteverket, men Robert Andreen har ikke opgivet kampen og har anket dommen til højere instans, oplyser hans advokat, Niklas Hagbard, fra Mannheimer Swartling Advokatbyrå til Berlingske. Robert Spliid udgav i 2007 bogen »Kapitalfonde – rå pengemagt eller aktivt ejerskab«, og allerede på dette tidspunkt var Robert Andreen yderst velhavende. Ifølge bogen havde 50 partnere i EQT, Nordic Capital og en tredje kapitalfond, Industri Kapital, dengang tilsammen tjent over 25 milliarder svenske kroner. Heraf stod Robert Andreen alene for to milliarder svenske kroner. (Rettelse: I en tidligere version af artiklen fremgik det ikke, at Nordic Capital fremover vil tilbyde investorer at investere gennem Luxembourg som et alternativ til Jersey. Berlingske beklager fejlen.)",
        "metadata": {
            "source": "https://www.berlingske.dk/business/konkurrenterne-dropper-eksotiske-kanaloeer-men-kapitalfond-bag",
            "image_url": "https://berlingske.bmcdn.dk/media/cache/resolve/image_x_large/image/130/1300732/23438640-jeve-aypmya35-j8.jpg",
            "publication_time": "Mandag d. 08. juni 2020, kl. 18.05",
            "author": "Birgitte Erhardtsen",
            "related_links": [],
            "attachments": []
        }
    }
}