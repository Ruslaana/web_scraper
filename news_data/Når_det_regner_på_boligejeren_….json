{
    "version": "1.0",
    "document": {
        "id": "https://www_berlingske_dk/kommentarer/naar-det-regner-paa-boligejeren-___",
        "title": "Når det regner på boligejeren …",
        "content": "De sidste par uger har der ikke manglet forslag til, hvordan man kan dæmpe stigningerne på boligmarkedet. Forslagene er lige så forudsigelige som reaktionen på stigningerne: højere udbetalingskrav, avancebeskatning og begrænsning af rentefradrag er nævnt. Der er også blevet fremstillet en mærkværdig forestilling om, at når boligejere oplever værdistigninger, så sker det i en form for lukket fællesskab – en slags rigmandsklub – hvor der sidder få, som bliver meget rige, og som dermed udløser en skævvridning i samfundet, med stor ulighed til følge. Men der er jo ikke tale om en rigmandsklub med et lukket kredsløb. Faktum er derimod, at der er over 1,5 millioner boligejere i Danmark, at det er helt almindelige danske familier som dig og mig, og at boligejerne ikke bare bliver rige, og vi alle dermed bliver ulige, men at de tværtimod er en ekstrem vigtig dynamo i forhold til vækst og velstand for alle danskere. Heldigvis ved alle økonomer, og de fleste danskere også, at når det regner på boligejeren, så drypper det på håndværkeren. Og byggemarkedet. Og skattefar. Røde politikere kan dog bedre lide at fortælle historien om de rige og asociale. Finansminister Wammen skal dog have ros for ikke at klappe i den takt. Hvor jeg bor, en stille villavej i Hellerup nord for København, møder jeg hver dag et hav af håndværkere. Faktisk er det i perioder svært at komme til og fra arbejde pga. de mange kassevogne i form af VVSere, murere og tømrere, som alle hver især er i fuld gang med at udføre opgaver for boligejerne på vejen. For det er jo sådan det fungerer; når man som boligejer opnår en friværdi i boligen, så frigiver man samtidig midler, der gør, at man kan realisere sine drømme om en udestue, en ny indkørsel, et nyt badeværelse eller endda et haveprojekt med et lille springvand.  Håndværkerne lider derfor bestemt ingen nød lige nu, og det er et sundt bevis på, at boligejernes værdistigninger kommer tilbage i samfundet i et vist omfang. Spørg enhver med et byggeprojekt. Lige nu er det umuligt at få materialer, beder man om et tilbud på et badeværelse, skal du være heldig, hvis de svarer. Har du en lille opgave på en-to timer kan du godt droppe at få dem ud, og timeprisen afspejler også at de ikke er sultne efter opgaver. Håndværkerne er således ganske almindelige danskere, der lige nu nyder godt af, at boligmarkedet er i god form, og når deres ordrebog er fuld, så medfører det beskæftigelse i fagene, betaling af skat og moms, omsætning hos leverandører, byggemarkeder mv. Sådan hænger det økonomiske kredsløb altså nu engang sammen. Forbedringer af boliger skaber værdistigninger. Værdistigninger medfører øget provenu fra boligbeskatning. Og det skaber vækst og velstand. Så husk på, at når din nabo kommer i arbejde, fordi nogen skal have bygget en carport, så er det ikke kommet af ingenting. Det kommer af et økonomisk kredsløb som i dets rette konstruktion kan drive vækst og velstand for alle danskere. PS: Er der nogen der kender en dygtig VVSer? Kasper Heumann Kristensen er økonomidirektør og spidskandidat for Liberal Alliance i Gentofte",
        "metadata": {
            "source": "https://www.berlingske.dk/kommentarer/naar-det-regner-paa-boligejeren-...",
            "image_url": "https://berlingske.bmcdn.dk/media/cache/resolve/image_x_large_vertical/image/142/1428075/23761948-hndvrker.jpg",
            "publication_time": "Onsdag d. 02. juni 2021, kl. 11.00",
            "author": null,
            "related_links": [],
            "attachments": []
        }
    }
}