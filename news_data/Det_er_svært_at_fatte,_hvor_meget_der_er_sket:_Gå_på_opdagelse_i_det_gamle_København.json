{
    "version": "1.0",
    "document": {
        "id": "https://www_berlingske_dk/arkitektur/det-er-svaert-at-fatte-hvor-meget-der-er-sket-gaa-paa-opdagelse-i-det",
        "title": "Det er svært at fatte, hvor meget der er sket: Gå på opdagelse i det gamle København",
        "content": "At København er en både smuk og spændende by, det ved enhver. En gammel by, der har været et handelscentrum siden middelalderen, og som stadig i hver eneste gade bærer spor fra gamle dage. Tegn, man kan tyde, hvis man ved, hvor man skal kigge. Byen er blevet foreviget på billeder i hundredvis af år: Vores byvåben med de tre tårne stammer fra 1275, og der findes desuden massevis af gamle træsnit, kobberstik, tegninger, malerier og fotografier, der fastholder byens udseende, sådan at vi i dag stadig kan blive mindet om, hvordan for eksempel Holmen så ud, da den stadig var lukket for civile. Eller hvordan H.C. Andersens Boulevard så ud, da den stadig hed Vestre Boulevard, og Glyptoteket var en helt ny bygning? Vi er ovenikøbet så heldige, at Det Kongelige Bibliotek har digitaliseret en stor bunke af disse gamle fotografier, blandt andet 170.000 gamle glasnegativer, der har tilhørt den berømte hoffotograf Peter Elfelt (1866-1931), som ofte bevægede sig rundt i middelalderbyen og fotograferede gader, pladser og stræder.  De mange Elfelt-scanninger er tilgængelige for enhver, og det har den unge fotograf Christian H. Nielsen (f. 1997) benyttet sig af til et projekt, der nu har affødt bogen »København før og nu«. Nielsens projekt er at genfotografere de gamle billeder, han har kunnet finde både i Det Kongelige Biblioteks samlinger og i sin egen families eje. Christian H. Nielsens familie har boet i København i hundredvis af år, for eksempel var hans fem gange tipoldefar ingen ringere end brandmajor og hofbygmester Anders Kirkerup, som (med hjælp fra Nicolai Abildgaard) tegnede Det Kinesiske Lysthus i Frederiksberg Have. Christian H. Nielsen er gået til opgaven med en detektivs nidkærhed og har sat sig for ikke bare at genskabe de gamle billeder sådan cirka o.k., men virkelig at finde præcis det sted, fotografen har stået, den korrekte højde over gadeniveau og den korrekte brændvidde på kameralinsen, sådan at vinklerne, forsvindingspunktet og beskæringen passer nøjagtigt med forlægget. Resultatet er blevet en festlig bladrebog med masser af sjove billeder at gå på opdagelse i.  Det overraskende er, at Elfelts København fra for 100 år siden egentlig er så genkendeligt, som det er. Der er masser af billeder i bogen, hvor den største forandring er, at det moderne billede er i farver. Skorstensrøg og mærkeligt tøj afslører tidsforskellen, men husene og gadeforløbene står fuldstændig intakte og bekræfter, at en by er en træg organisme, der ganske vist forandrer sig hele tiden, men som i gennemsnit forandrer sig temmelig langsomt. Samtidig er der billeder som det nævnte fra Vestre Boulevard eller fra Aborreparken, hvor Palads og banegraven ligger i dag: Her er forandringerne markante, og man fascineres over den udvikling, der er sket. Næsten alle billederne er fra Indre By og de klassiske brokvarterer. Det er logisk nok, for længere ude fandtes der ikke megen by dengang i det 20. århundredes begyndelse. Amager var stadig præget af åbne marker, og de nyere kvarterer på kanten af byen som for eksempel Nordvest var endnu ikke blevet udviklet.  Den snævre geografi gør bogen meget overskuelig. At bladre gennem »København før og nu« er som at gå en tur i Indre By og hele tiden have mulighed for at kigge tilbage i tiden og se, hvordan der så ud på dét gadehjørne eller på dén plads i 1905. Som fotografier lider de moderne billeder under det overordnede koncepts spændetrøje. De er tydeligvis blevet til udelukkende med genskabelsen af det gamle motiv for øje og ikke for at lave et godt billede. Til forskel kan man på de gamle fotos se, hvordan Elfelt hele tiden arbejder med komposition og belysning i sine billeder: En markant menneskefigur i forgrunden, stor kontrast, gode gråtoner og en finkornet detaljering hen over billedet.  De kvaliteter har de moderne billeder sjældent. Belysningen virker ofte tilfældig, og der er ikke arbejdet med at skabe dybde i motiverne ved for eksempel at sørge for, at der både er forgrund, mellemgrund og baggrund i kompositionerne. De nye fotos virker som snapshots sammenlignet med de 100 år gamle præcisionskompositioner, og det er lidt en skam. På den anden side er Elfelts og hans kollegers billeder så fascinerende, at man godt kan leve med, at de nye billeder ikke har samme kvalitet. Bogen er under alle omstændigheder virkelig godt selskab, og selv om de medfølgende tekster ikke på nogen måde går i dybden med det, man ser på billederne, lærer man bare med blikket og ved at bladre bogen langsomt igennem en masse om Københavns udvikling. Foto: Multivers. København før og nu Forfatter:Christian H. NielsenSider:320.Pris:399,95Forlag:Multivers",
        "metadata": {
            "source": "https://www.berlingske.dk/arkitektur/det-er-svaert-at-fatte-hvor-meget-der-er-sket-gaa-paa-opdagelse-i-det",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911148/24930811-carl-jacobsen-var-lidt-sur-over-at-den-eneste-gru.jpg",
            "publication_time": "Mandag d. 14. april 2025, kl. 13.49",
            "author": "Holger Dahl",
            "related_links": [],
            "attachments": []
        }
    }
}