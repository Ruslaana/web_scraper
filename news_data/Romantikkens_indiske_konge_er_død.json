{
    "version": "1.0",
    "document": {
        "id": "https://www_berlingske_dk/kultur/romantikkens-indiske-konge-er-doed",
        "title": "Romantikkens indiske konge er død",
        "content": "Bollywood har søndag eftermiddag mistet en af sine enere. »Romantikkens konge«, filmskaberen Yash Chopra, har som 80-årig tabt kampen til denguefeber. - Jeg kan ikke tro nyheden. Manden, der udødeliggjorde kærligheden, Hr. Chopra, er her ikke længere, skriver skuespilleren Akshay Kumar ifølge Reuters på Twitter. Chopras karriere nåede at sprede sig over fem årtier, hvor han lavede en række af den indiske filmhistories bedst sælgende dramaer, deriblandt »Deewar«, »Kabhi Kabhie« og »Chandni«. Hans stil var flamboyant og selv for indere var mange produktioner eksotisk. De schweiziske alper blev i så høj grad synonym med hans produktion, at den schweiziske turistindustri har tilbudt guidede ture til steder, hvor de mest berømte scener er indspillet. Så sent som sidste måned blev Yash Chopras 80-års fødselsdag fejret ved et arrangement, hvor Chopra selv fortalte om sin vej ind i den gigantiske filmindustri i Bollywood. Og selvom det hele begyndte med en ung mand, der kom til Mumbai med instruktørdrømme og 200 sølle rupees i lommen, har han drevet det vidt. Det er nemlig ikke kun kunstnerisk Yash Chopra er blevet et navn. Han har også haft succes som forretningsmand. Efter en stribe succeser som instruktør etablerede han filmselskabet Yash Raj Film. Selskabet er siden blevet et af Bollywoods største og annoncerede i november et nyt eventyr i Hollywood. Stjerner som Nicole Kidman og Jason Bateman allerede har skrevet under på kontrakter med de indiske filmfolk. Yash Chopra efterlader sig sin hustru og to sønner.",
        "metadata": {
            "source": "https://www.berlingske.dk/kultur/romantikkens-indiske-konge-er-doed",
            "image_url": "https://berlingske.bmcdn.dk/media/cache/resolve/image_x_large_vertical/image/59/599137/5738048-india-bollywood-film-chopra-files.jpg",
            "publication_time": "Mandag d. 22. oktober 2012, kl. 11.43",
            "author": "Emil Kragh-Schwarz",
            "related_links": [],
            "attachments": []
        }
    }
}