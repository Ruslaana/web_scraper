{
    "version": "1.0",
    "document": {
        "id": "https://www_berlingske_dk/arkitektur/det-ligner-det-mest-umulige-i-verden-men-holger-dahl-er-ved-at-daane-af",
        "title": "Det ligner det mest umulige i verden. Men Holger Dahl er ved at dåne af fryd over dette besynderlige miks",
        "content": "Få steder i verden er så fine som Frederiksstaden. Det er gennemført! Området mellem Bredgade, Sankt Annæ Plads, Toldbodgade og Esplanaden er et stykke overlegen 1700-tals byplanlægning, udlagt og bebygget for at hædre den enevældige konge. Med sigtelinjer, rette vinkler, klar struktur og monumentalitet, og naturligvis med selve Amalienborg som sit naturlige, barokke centrum. En fryd for københavnere og byens mange gæster. Det kan derfor virke overraskende, at et stykke millimeterpapirsmodernisme kan passes ind i helheden og gøre den mere interessant, end den ville være uden. Men det kan faktisk lade sig gøre, sådan som man dagligt kan se det ske i Bredgade nummer 40. Huset, der blev tegnet af arkitekten Svenn Eske Kristensen, og som blev bygget mellem 1954 og 1958, er nabo til selveste Bernstorffs Palæ fra 1750erne, og selvom det er præcis så funktionalistisk, som 1950erne krævede det, så fungerer det fornemt i Frederiksstaden, netop fordi det er formgivet med en meget fin og økonomisk sans for, hvad der kan fungere lige her. Bernstorffs Palæ og Svenn Eske Kristensens Baltica-bygning taler helt fint sammen hen over en tidskløft på 200 år.Fold sammenLæs mereFoto: Niels Ahlmann Olesen. En »mellembygning« kaldte Svenn Eske Kristensen den selv, og det er præcis, hvad den ligner: en pause, der kun bliver bemærket for sin stilfærdighed. Bernstorffs Palæ, som i sin tid blev tegnet af Johann Gottfried Rosenberg, består af tre markante »huse« med mere afdæmpede mellembygninger, og ved at følge den samme takt sørgede Kristensen for, at huset helt fra starten blev en del af Bredgades samlede billede. Den diskrete, regelmæssige og spritmoderne bygning blev tegnet til forsikringsselskabet Baltica, som på det tidspunkt ejede Bernstorffs Palæ og manglede kontorarbejdspladser til sine mange ansatte. Svenn Eske Kristensen, der levede fra 1905 til år 2000, var en meget brugt arkitekt i 1950erne. Hans navn er ikke almindelig kendt i dag, men midt i det 20. århundrede var han ikke til at komme udenom. Han tegnede for eksempel Finansministeriets bygning på Slotsholmen, den bygning, der kaldes »Tjæreborg«, han var med til at tegne Dronningegården og tegnede en masse bygninger for Carlsberg – blandt andet den nu så sørgeligt nedrevne glassilo, der i mange år stod som et vartegn for hele bryggeriområdet. Kantinen med sine trælameller og de cylindriske ovenlys er blevet genskabt, næsten som den var i 1958.Fold sammenLæs mereFoto: Niels Ahlmann Olesen. Svenn Eske Kristensen fik Bredgade-opgaven i 1947, men først 11 år senere stod den nye bygning færdig, og det var godt, at Kristensen gav sig god tid, for ikke bare facaden, men hele bygningen var og er et fint, musikalsk mesterværk, formgivet med Svenn Eske Kristensens så typiske sans for den rette blanding mellem stenhård modernisme i det overordnede greb og en præcis menneskelig poesi i detaljeringen. Man ser den samme formvilje udfolde sig i Kristensens »Lagerkælder 3« til Carlsberg for eksempel. Det er den bygning, der i dag er Hotel Ottilia, den med guldparabolerne på facaden. Bygningen var egentlig bare, som navnet siger, en lagerbygning, men det lykkedes Svenn Eske Kristensen at overtale bryggeriet til at tilføje de skønne guldspejle, sådan at bygningen kunne få en sanselig og historiefortællende dimension. Svenn Eske Kristensens Baltica-hus i Bredgade har ikke noget enkeltelement, der er så spektakulært som guldskiverne, men den samme bevidsthed er til stede – for eksempel i den flotte kunstudsmykning, som billedkunstneren Gunnar Aagaard Andersen lavede til bygningens lysgård, og i den sikre brug af kobber, egetræ, stedsstøbt beton og glasbyggesten. Et fint miks af industrielle byggematerialer og ældgamle, »håndvenlige« overflader. Udefra er kantinen som en lille modernistisk længe med kobberbeklædt saddeltag og store, rytmisk opdelte glaspartier.Fold sammenLæs mereFoto: Niels Ahlmann Olesen. I mange år havde den fine bygning fået lov til at sande til i dårlige beslutninger og ufølsomme »forbedringer«, og det var for et par år siden umuligt at se, hvilken lille perle bygningen i virkeligheden er. Den ulykke er der netop blevet rådet bod på. I dag er det Jeudan, der ejer Bredgade 40, og de bad i 2019 Elgaard Architecture, som er specialister i historisk arkitektur, om at stå for en gennemgribende renovering af Svenn Eske Kristensens værk, sådan at bygningen i fremtiden kunne bruges af flere lejere. Det arbejde er afsluttet nu. Bygningen, der egentlig er en hel femetagers længe, som strækker sig østpå mod havnen fra Bredgade og danner den sydlige væg i gårdrummet bag Bernstorffs Palæ, er støbt på stedet i en helt simpel søjle-dragerkonstruktion. Oprindelig var stueetagen en åben loggia, men for at skabe mere plads og bedre rum har Elgaard Architecture lukket den og dermed skabt en lys forbindelsesgang mellem receptionsområdet og kantinen, som helt i tråd med Kristensens indfølende forståelse for stedet blev lagt som en forlængelse af nogle lave staldbygninger langs gårdhavens østside ind mod Amalienborg. Det, at kantinen er en hel separat bygning, kan så retfærdiggøre, at dens udtryk adskiller sig markant fra resten af bygningen, og at overgangen mellem kontorbygning og kantine ikke er markeret eller formidlet på nogen måde. Kantinen er blevet genskabt, næsten som den så ud i 1958: med saddeltag, stor, gavmild rumhøjde, med 24 cylindriske ovenlys og foret med trælameller. Et »cigarkasserum« af den slags, funktionalismens arkitekter elskede, og et rum, man øjeblikkelig føler sig godt tilpas i. Elgaard Architecture har fjernet kubikmeter på kubikmeter af ligegyldigt isoleringsmateriale, nedhængte lofter, udluftningskanaler og falske paneler i bygningen for at trænge ind til den oprindelige konstruktion. Det er med omhyggelighed og godt håndværk lykkedes at føre alle de moderne installationer, en nutidig bygning kræver, i kanaler langs gulvet eller i langt mindre rum under lofterne, sådan at man gennem hele bygningen har kunnet blotte den oprindelige søjle-dragerkonstruktion. Det kan lyde som nørderi at tillægge den slags skoleridt en særlig værdi, men den klare forståelse af bygningens struktur og bærende konstruktion – dens tektonik, som det hedder blandt arkitekter – gør, at man langt bedre kan orientere sig i den, at man forstår den. Elgaard Architecture har lukket den åbne loggia, der før udgjorde bygningens stueetage. Det er dog gjort med en sådan sans for tiden, at den nye gang virker fuldstændig autentisk.Fold sammenLæs mereFoto: Niels Ahlmann Olesen. Overgangen mellem Svenn Eske Kristensens længe og Bernstorffs Palæ er usentimental og abrupt, men også det er et element, der fungerer, fordi det er gjort med stil og med historisk forståelse. Projektet har tilføjet en indre trappe og altså omskabt stuens loggia fra et uderum til et inderum, men begge tilføjelser er gjort med så stor sans for tidens arkitektur, at man næsten ikke bemærker tilføjelserne. Endelig er det en stor attraktion, at det fine, japansk inspirerede haveanlæg, som Eywin Langkilde i sin tid formgav, nu er blevet renset og genetableret i al sin herlighed. Et smukt lille kammerspil i brosten, vand og beplantning herinde bag Bernstorffs Palæ. Alt i alt fortjener både arkitekter og bygherre stor ros for projektet, der forbliver lige så diskret som altid set fra Bredgade, men som nu igen folder sig ud i al sin kunstneriske og konstruktive konsekvens, når man kommer indenfor. Lysgården med Gunnar Aagaard Andersens udsmykning står nu næsten som i 1958. Kunstværket trænger til en renovering, som forhåbentlig kommer inden alt for længe.Fold sammenLæs mereFoto: Niels Ahlmann Olesen. Bredgade 40 1260 København K Arkitekt:Svenn Eske Kristensen (1958) og Elgaard Architecture (2024) Landskab:Eywin Langkilde Bygherre:Baltica (1958) og Jeudan (2024)",
        "metadata": {
            "source": "https://www.berlingske.dk/arkitektur/det-ligner-det-mest-umulige-i-verden-men-holger-dahl-er-ved-at-daane-af",
            "image_url": "https://berlingske.bmcdn.dk/media/cache/resolve/image_x_large_vertical/image/179/1796338/24706598-ogs-fra-bredgade-falder-svenn-eske-kristensens-hu.jpg",
            "publication_time": "Lørdag d. 18. maj 2024, kl. 17.04",
            "author": "Holger Dahl",
            "related_links": [],
            "attachments": []
        }
    }
}