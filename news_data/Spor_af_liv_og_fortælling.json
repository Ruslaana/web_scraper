{
    "version": "1.0",
    "document": {
        "id": "https://www_berlingske_dk/kunstanmeldelser/spor-af-liv-og-fortaelling",
        "title": "Spor af liv og fortælling",
        "content": "Med et vellykket dronningeportræt kan man male sig ind i danmarkshistorien. Og det er, hvad Pia Schutzmann gjorde med en fin, sart stregtegning af dronning Ingrid i 1982 og 20 år senere af dronning Margrethe II. I mellemtiden har hun eksperimenteret med materialer og metoder og bevæget sig ind i et abstrakt formsprog. Nivaagaards udstilling med Pia Schutzmann er retrospektiv. Det er på den ene side en ret usammenhængende udstilling, der ved første øjekast kan minde om en sammenslutningsudstillings virvar af forskellige kunstneriske udtryk. På den anden side kan man argumentere for, at det netop er denne blanding og umiddelbare uensartethed, der repræsenterer vejen ind til hendes kunstneriske projekt. Nerven ligger i begreber som tid, struktur, slitage og gentagelse. En interesse som hun forfølger, hvad enten hun tager udgangspunkt i en antik, polsk mursten eller et kasseret stykke skifer. Hvad enten hun ligger på knæ på Manhattan og laver skraveringer af fortovenes overfladestrukturer eller nedfælder ansigtstræk på et lærred. Det, der interesserer hende, er hudens furer, rynker og ar som spor af liv og fortælling. Ligeledes bæres de abstrakte former frem af materialer og strukturer, der rummer mærker og spor af tid og historie. Trods denne sammenhæng mellem det abstrakte og det figurative er portrætterne meget dominerende på udstillingen. Og ind imellem nærmer de sig - om end stilfærdigt - noget næsten karikaturagtigt, og så slår det mig, at hun her i virkeligheden måske mere tegner, end hun maler. Det er, som om hun sirligt har tegnet ansigtet med penslen, mens hun har malet tøjet og baggrunden. Og i hendes bestræbelser på at få det til at ligne, taber hun den indlevelse, der kan ligge i en malers kunstneriske fortolkning. Nogle af ansigterne er stive og livløse, mens resten er frit og malerisk (en undtagelse er fhv. politi-direktør Hanne Bech Hansens ordner og medaljer, der pudsigt nok får en lige så sirlig behandling som ansigtet). Den sammenhæng, som jeg savner her, er derimod til stede i hendes nyeste værker af nøgne trækroner fra Nivaagaards have, hvor hendes dygtige naturalistiske blyantstreg forener sig med det douche bemalede lærred.",
        "metadata": {
            "source": "https://www.berlingske.dk/kunstanmeldelser/spor-af-liv-og-fortaelling",
            "image_url": "https://berlingske.bmcdn.dk/media/cache/resolve/image_x_large/image/67/679397/4894575-spor-af-liv-og-fortlling.jpg",
            "publication_time": "Fredag d. 10. februar 2012, kl. 22.30",
            "author": null,
            "related_links": [],
            "attachments": []
        }
    }
}