{
    "version": "1.0",
    "document": {
        "id": "https://www_berlingske_dk/musik/der-er-lagt-op-til-00er-fest-til-naeste-aars-musik-i-lejet",
        "title": "Der er lagt op til 00er-fest til næste års Musik i Lejet",
        "content": "Festivalen Musik i Lejet, som foregår i Tisvildeleje, afslører nu navnene til næste års festival. Festivalen har ellers været omstridt, og der har været indædte modstandere af den fra mange lokale, som Berlingskebeskrev det isommer. Men festivalen løb af stablen alligevel, og næste år er der også lagt op til lidt af en fest. Flere af navnene lugter af 00erne, men på plakaten er der også kunstnere, hvis gennembrud er af nyere dato – herunder den unge Annika, der for nylig hittede med »Så længe jeg er sexy«. Hovednavnet er således Nik & Jay, hiphopduoen fra Værløse, der brød igennem i 2002 med sangen »Nik & Jay«, der også var at finde på debutalbummet, »Nik & Jay«. Musik i Lejet kalder Nik & Jay for »Danmarks ukronede popkonger« og skriver, at koncerten på stranden bliver »hot, lækker og magisk«. Udover Nik & Jay skal Bikstok, Turboweekend, Tue West, Jada, Lis Sørensen, Lamin, Annika, Yör, Jung, og Patina spille til Musik i Lejet. Bikstok, Tue West og Turboweekend havde også alle deres gennembrud i 00erne. Turboweekends karriere blev således skudt i gang med hittet »Into You« og debutalbummet Night Shift, der udkom i 2007. Tue Wests debutalbum, »Tue West«, med kæmpehittene »Hun er fri (Kvinden og lottokuglerne)« og »En sang om kærlighed«, udkom i 2003. Bikstoks album »Over stok og sten« har 20-års-jubilæum i 2025. Det indeholder blandt andet hittene »Cigar«, »DK's koner« og »Fabrik« på. Jubilæet bringer også Bikstok forbi Store Vega i maj, hvor bandet (foreløbig) spiller to koncerter 23. maj og en ekstrakoncert 31. maj. Ekstrakoncerten blev annonceret, da den første koncert blev udsolgt. Musik i Lejet finder sted 24.–26. juli 2025. Billetterne sættes til salg 1. december 2024 klokken 10 påMusik i Lejetshjemmeside. ",
        "metadata": {
            "source": "https://www.berlingske.dk/musik/der-er-lagt-op-til-00er-fest-til-naeste-aars-musik-i-lejet",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863115/24842675-jada-og-bikstok-er-ogs-blandt-de-navne-som-musik.jpg",
            "publication_time": "Fredag d. 29. november 2024, kl. 12.06",
            "author": "Joachim Talbro Paulsen",
            "related_links": [],
            "attachments": []
        }
    }
}