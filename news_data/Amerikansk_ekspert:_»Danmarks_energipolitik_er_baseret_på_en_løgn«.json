{
    "version": "1.0",
    "document": {
        "id": "https://www_berlingske_dk/videnskab/amerikansk-ekspert-danmarks-energipolitik-er-baseret-paa-en-loegn",
        "title": "Amerikansk ekspert: »Danmarks energipolitik er baseret på en løgn«",
        "content": "»Danmark er igen det grønne foregangsland, vi ønsker at være,« fastslog statsminister Mette Frederiksen (S) i sin seneste nytårstale. Men hvor grønne er vi reelt, når den absolut største del af vores voksende vedvarende energiforbrug har rod i en energiform, der ifølge regeringens egen grønne vagthund,Klimarådet, »i mange tilfælde udlede(r) mere CO₂ pr. produceret energienhed end kul«. En fremtrædende amerikansk ekspert går over for Berlingske videre og hævder, at det på den baggrund er »vildledende«, at man fra dansk side kalder sig et grønt foregangsland. Yderligere mener hun, at »Danmarks energipolitik er baseret på en løgn«. Det er biomasse, vi taler om. Altså Danmarks nærmest støt voksende afbrænding af træpiller, træflis og trærester. Så lad os lige få en række kendsgerninger på plads først. I manges øjne er Danmark en grøn verdensleder, fordi ingen anden nation på kloden producerer mere strøm fra vindmøller i forhold til landets egen størrelse. Det er sandt. Men bag vores grønne image gemmer sig en anden sandhed, nemlig at næsten to tredjedele af vores samlede forbrug af vedvarende energi (både el og varme) har oprindelse i afbrænding af massive mængder biomasse i kraftværker. Til sammenligning er vind – blandt andet ifølge talfra Danmarks Statistik– ansvarlig for mindre end en fjerdedel af vores samlede grønne energiforbrug. Trods vores internationalt enestående satsning på vindmøller, står vind- og solkraft stadig kun bag cirka en tredjedel af det samlede danske forbrug af vedvarende energi. Biomasse er langt større.Fold sammenLæs mereFoto: Paul Ellis/AFP/Ritzau Scanpix. Man kan også sige det på den måde, at lige godt en fjerdedel af hele Danmarks energiforbrug i 2022 kom fra afbrænding af træ i forskellige former. Biomasse er ganske enkelt brændslet, der i vid udstrækning har erstattet fordums kul. Samtidig er Danmark en af Europas absolut største importører af fast træmasse til afbrænding i kraftværker, ogifølge Energistyrelsenstammer mere end tre fjerdedele af vores forbrug af træpiller og træflis fra udlandet, herunder Baltikum, Sverige, Tyskland og Nordamerika. Træ indeholder enorme mængder kulstof, så det siger sig selv, at der bliver udledt tilsvarende enorme mængder CO₂, når man brænder det af. Ja, i mange tilfælde kan den direkte udledning pr. energienhed væreendnu højereend fra det mest storudledende fossile brændsel, kul. I 2019 beregnede Danmarks Statistikklimaaftrykketfra den daværende danske afbrænding på området. Konklusionen lød, at man i klimaregnskabsåret 2018 ville skulle lægge hele 19 millioner ton CO₂ oven i vores daværende officielle nationale udledninger, hvis man også inddrog de umiddelbare udledninger fra vores afbrænding af biomasse. 19 millioner ton svarer nogenlunde til detindenlandske klimaaftrykfra 2,5 millioner danskere eller cirka 40 procent af befolkningen. Alligevel betegner FNs klimakonvention, som alle lande indrapporterer deres indenlandske udledninger til, afbrænding af biomasse som klimaneutral, så længe biomassen er udstyret med et godkendt bæredygtighedsstempel. Man kan med andre ord hævde, at Danmark og talrige andre lande knytter sig til et stykke papir – et internationalt dokument – når man opgør afbrændingen som klimaneutral. Træ og træflis på kajen ved Randers Kraftvarmeværk. Tre fjerdedele af de omfattende mængder træflis og træpiller, der fyres af på danske kraftværker, er importeret.Fold sammenLæs mereFoto: Bo Amstrup/Ritzau Scanpix. Men hvad med virkeligheden? Når man brænder træmasse af, kommer der en øjeblikkelig CO₂-udledning. Det sker i en situation, hvor det i høj grad haster med at nedbringe udledningerne. Ifølge FNs klimapanel IPCC bør verden stort set halvere de nuværende årlige udledninger frem mod 2030 for at holde kloden på sporet af en nogenlunde sikker temperaturstigning på omkring 1,5 grader i forhold til ved industrialderens start. Hvis man i stedet for at brænde træmasse af lod den samme masse ligge og rådne ude i skoven, ville der være en forsinkelse i udledningen. Dele af træets kulstof vil langsomt blive optaget i jorden til gavn for mikroorganismer og naturrigdom, mens den resterende del langsomt vil finde vej til atmosfæren som klimagasser. Alligevelargumenterer mange forskere for, at klimaregnskabet ved biomasseafbrænding rent faktisk kan blive klimaneutralt – endda forholdsvis hurtigt. Man skal bare sørge for udelukkende at afbrænde resttræ og sikre, at der hele tiden plantes nye CO₂-opsugende træer til erstatning for de fældede. Eksempelvis skriver den norske energiforsker og ekspert i biomasse Asbjørn Torvanger følgende til Berlingske: »Biomasse til energi er klimavenlig, hvis biomassen er baseret på affald, som ikke kan bruges til andre formål, eller som er produceret fra skov eller andre planter på en bæredygtig måde.« Han tilføjer, at det i den forbindelse er afgørende, at skovdriften værner om biodiversiteten, og at man sikrer, at skovarealet ikke reduceres. Det er den internationalt hyppigt citerede amerikanske biomasseekspert, økolog og aktivist Mary S. Booth ikke just enig i. I en større e-mailkorrespondance over Atlanten spørger vi hende, om den danske regering med rette kan kalde sig et grønt foregangsland. »Det er vildledende. Årsagen til, at jeres udledninger falder, er blandt andet, at intet af CO2en fra afbrænding af træ og andre former for biomasse bliver talt med – det anskues kun som et nul. Men faktisk øger afbrænding af træ den atmosfæriske forurening af kulstof,« siger hun og tilføjer, at afbrænding af biomasse udleder CO₂ hurtigt, mens genvækst af CO₂-opsugende træer tager meget længere tid. »Så jo mere træ, vi brænder af, desto værre bliver klimakrisen.« Danske energiproducenter siger, at de helt i overensstemmelse med EUs regler udelukkende anvender bæredygtig biomasse, og at den udledte CO₂ hurtigt genoptages i ny skov. Er det ikke sandt? »Det har ingen betydning for klimapåvirkningen, at man kalder biomasse for bæredygtig. Intet kan komme uden om den kendsgerning, at afbrænding af træ udleder CO₂ hurtigere, end træer kan vokse op og genlagre det.« Ville det efter din opfattelse være mindre slemt, hvis vi i stedet for biomasse afbrændte kul eller gas? »Afbrænding af skovbiomasse udleder mere CO₂ end kul eller gas, så hvis målet er at reducere udledninger, er træafbrænding ikke måden at gøre det på. Det er i endnu højere grad sandt, når fældning af skov til biomasse ødelægger uerstattelige økosystemer.« Mary S. Booth fortsætter: »Forklaringen på, at folk accepterer at erstatte fossile brændsler med træ, er, at de har fået en løgn stukket i hovedet. Hvis folk kendte sandheden om biomasse, ville de skubbe hårdere på for renere energiløsninger.« Ifølgeen dansk undersøgelse(fra Københavns Universitet,red.)har næsten halvdelen af alle danskere aldrig hørt om hård biomasse, selv om det udgør hjørnestenen i vores vedvarende energiforsyning. Hvad er din kommentar til det? »Det ville næppe være et problem, hvis der fandtes beslutningstagere, som ville promovere en vedvarende energipolitik, der er baseret på videnskab frem for på accept af en vildledende løgn om, at biomasse er klimavenlig. Vi har i høj grad brug for, at offentligheden vågner op. Danmarks energipolitik er baseret på en løgn.« Amerikaneren får opbakning fra Anne-Sofie Sadolin Henningsen, rådgiver i miljøorganisationen Verdens Skove. Hun vurderer, at Danmark afbrænder cirka fire gange mere biomasse, end der er bæredygtigt grundlag for. Og hun mener, at regeringens målsætning om 70 procent reduktion af drivhusgasser i 2030 i forhold til 1990 hviler på et falsk grundlag. Som hun siger: »Realiteten er, at vores 70-procentsmål slet ikke er et 70-procentsmål, fordi det udleder CO₂ at brænde træ af. Vi vil klart anbefale politikerne at få udfaset det meste biomasse, for det er ikke CO₂-neutralt, og det er virkelig skidt for biodiversiteten.« Hun understreger dog, at der altid være mindre mængder resttræ, som det giver mening at brænde af, især resttræ fra tømmerproducenter. Vi spørger Anders Frandsen, der er direktør for interesseorganisationen Dansk Skovforening, om danskerne er blevet bundet en løgn på ærmet om biomasse? »Det er de bestemt ikke. FN besluttede i 1996, at brugen af biomasse under visse forudsætninger er CO₂-neutral, og derfor indgår det i de tiltag, man kan tage i anvendelse for at reducere sine CO₂-udslip. Logikken er jo, at når man planter nyt efter fældning, så opsuger de nye træer den udledte CO₂,« siger han. Han forklarer videre, at da det i Danmark stod klart, at vi skulle væk fra fossile brændsler, og at atomkraft som følge af en folketingsbeslutning var en umulighed, var det oplagt at gribe fat i biomasse som et grønt alternativ – ikke mindst som et centralt »batteri«, der kan tage over, når vinden og solen svigter. Direktøren medgiver, at det danske forbrug af biomasse er stort, men på sigt er det hans forventning, at det reduceres i takt med udbygningen af blandt andet sol og vind. Som han siger: »Hvis alle andre gjorde som os, ville der ikke være biomasse nok i verden. Men andre lande har jo valgt andre løsninger.« Men samtidig understreger Anders Frandsen, at biomasse er afgørende for, at Danmark når sine CO₂-reduktionsmål i 2030 og 2050, og han fastslår, at ikke bare danskproduceret biomasse, men også importeret af slagsen lever op til skrappe bæredygtighedskrav. »Alternativet til biomasse vil være en tilbagevenden til kul og andre fossile brændsler. Biomasse har i dag grundlæggende en status som CO₂-neutralt. Det er jo ikke en definition, man har trukket i en automat, men noget, man er blevet enige om internationalt.« Knytter I jer i Dansk Skovforening mere til et FN-dokument end til virkeligheden? »Det synes jeg ikke. Du har jo en mekanisme, hvor der optages CO₂, fordi der hele tiden bliver plantet nyt. Biomasseforbruget i Danmark er baseret på skovens restprodukter, når der produceres træ. Det bliver til en masse gavnlige produkter, der blandt andet kan erstatte ikke-fornybare ressourcer som stål og beton, som begge har et stort klimaaftryk.« Endelig peger skovforeningschefen på, at biomasse kan få en yderligere nøglerolle i fremtiden med de store både danske og internationale satsninger på fangst og lagring af CO₂. I Danmark bruger man især trærester fra blandt andet skovbund til at fyre med i biomassekraftværker. Det er bæredygtigt og CO₂-neutralt, hævder Dansk Skovforening.Fold sammenLæs mereFoto: Andreas Beck/Ritzau Scanpix. Hvis man fanger CO₂ fra røggassen på et dansk biomassekraftværk og dernæst lagrer den, opnår man i princippet deciderede minusudledninger. Det vil sige, at man kan trække den indfangede kuldioxid fra i det danske klimaregnskab. Af samme årsag er der fra dansk side lagt op til en større satsning på CO₂-fangst fra især biomassekraftværker i de kommende år – så omfattende, at tiltagende fangst og lagring af drivhusgassen er en central forudsætning for at nå Danmarks klimamål i 2030. Ifølge Mary S. Booth er det imidlertid alt andet end en farbar vej at gå: »Fangst og lagring af CO₂ fra afbrænding af biomasse kommer ikke til at levere negative udledninger. Den overordnede konsekvens af at forfølge denne fantasi vil blive ødelæggelse af endnu mere skov i verden. Beslutningstagerne er nødt til at vågne op fra denne farlige vildfarelse.« Norske Asbjørn Torvanger er væsentlig mindre skeptisk. Han understreger, at fangst og lagring af CO₂ kræver store investeringer, og at det er en energislugende teknologi. Men samtidig siger han, at »det er en god klimaløsning, så længe biomassen er produceret bæredygtigt, og værdikæden fra biomasse til energi til fangst og lagring er effektiv nok«. Den dybe ro i fordums skove er afbrudt af ikke bare motorsave, men også af dybe uenigheder om deres rolle i fremtidens energisamfund.  Biomass is the SCAM that we all fell forBiomass is not carbon neutral, sustainable or greenLet's debunk the myth of biomass as a climate friendly energy source, and explore why even 'green' countries like Denmark may not be as eco-friendly as they seem.A thread(1/17)pic.twitter.com/Nj41wOzwvM ",
        "metadata": {
            "source": "https://www.berlingske.dk/videnskab/amerikansk-ekspert-danmarks-energipolitik-er-baseret-paa-en-loegn",
            "image_url": "https://berlingske.bmcdn.dk/media/cache/resolve/image_x_large/image/170/1705390/24501552-topshot-switzerland-environment-forests-climate-music.jpg",
            "publication_time": "Lørdag d. 19. august 2023, kl. 16.37",
            "author": "Lars Henrik Aagaard",
            "related_links": [],
            "attachments": []
        }
    }
}