{
    "version": "1.0",
    "document": {
        "id": "https://www_berlingske_dk/kommentarer/danmark-boer-foelge-frankrig-forbyd-mink",
        "title": "Danmark bør følge Frankrig: Forbyd mink!",
        "content": "Ofte beskylder vi – og med rette – de sydeuropæiske lande for at halte langt efter Skandinavien, når det gælder niveauet for dyrevelfærd. Men nu er Frankrig kommet med et meget dyrevenligt initiativ, som måske varsler om en ændring af landets holdning. Man har i Frankrig forbudt minkavl og dyr i cirkus – inklusive delfinarier med delfiner, marsvin og spækhuggere. Herhjemme fik vi for nogle år siden et forbud mod elefanter, zebraer og søløver i cirkus, men man må stadig holde havpattedyr i fangenskab, som det praktiseres på Fjord & Bælt i Kerteminde, lige som minkavl stadig er tilladt. Regeringen skal i løbet af 2022 beslutte, om minkavl herhjemme skal have lov til at fortsætte, eller om man én gang for alle skal lukke erhvervet, også når coronatiden er forbi. Jeg skal ikke tage stilling til, om det var klogt eller uklogt at nedslagte samtlige mink sidste år pga. pandemien, men jeg er slet ikke i tvivl om, at et total stop bør indføres pga. dyrevelfærdsmæssige problemer. Frankrig har nu – sammen med mange andre EU-lande – besluttet sig for et forbud. Ikke pga. coronavirus, men fordi det ikke er acceptabelt at holde dyr i små bure. For en måned siden udsendte Det Dyreetiske Råd enudtalelse om minkproduktion i Danmark, og her konkluderer Rådet blandt andet: »Det Dyreetiske Råd finder, at gode udfoldelsesmuligheder er en afgørende forudsætning for, at dyrenes velfærd kan tilgodeses. Meget restriktive former for dyrehold kan derfor ikke anses for tidssvarende og dyrevelfærdsmæssigt forsvarlige med den nuværende viden om dyrs adfærdsmæssige behov. Rådet vurderer derfor samlet set, at hold af mink i de eksisterende bure ikke er acceptabel.« I Rådet sidder der repræsentanter fra landbrugserhvervet, Forbrugerrådet Tænk og dyreværnsorganisationerne, og derfor skal man hæfte sig ved, at det er et enigt råd, der ikke mener, at man kan fortsætte med at producere minkskind, når dyrene sidder i små bure. Tiden arbejder heldigvis for dyrene. Vi mennesker er blevet mere og mere opmærksomme på, hvad det er, der sker, når masseproduktion af mad og tøj foregår med levende dyr som udgangspunkt. Og tiden arbejder imod at have dyr i bure. Folk vil simpelt ikke finde sig i, at»levende og sansende væsener«(citat fra Dyrevelfærdsloven) bliver behandlet på den måde. For nylig indsamlede europæiske dyreværnsforeninger mere end 1,4 millioner underskrifter mod dyr i bure gennem kampagnen»End the Cage Age«. EU kræver en million underskrifter for, at et borgerinitiativ skal få videre konsekvenser. Derfor tvinges EU-kommissionen nu til at komme med et initiativ om en EU-lovgivning, som på sigt skal forbyde dyr i bure. Mit råd til den danske regering er: Gør lige som Frankrig – kom EU-kommissioner i forkøbet og forbyd minkavl. Gør det nu, hvor alle mink er væk, og hvor minkavlerne har fået kompensation. Per Mollerup er formand for Dyrenes Venner og medlem af Det Dyreetiske Råd",
        "metadata": {
            "source": "https://www.berlingske.dk/kommentarer/danmark-boer-foelge-frankrig-forbyd-mink",
            "image_url": "https://berlingske.bmcdn.dk/media/cache/resolve/image_x_large/image/148/1488687/23932716-.jpg",
            "publication_time": "Onsdag d. 24. november 2021, kl. 11.00",
            "author": null,
            "related_links": [],
            "attachments": []
        }
    }
}