{
    "version": "1.0",
    "document": {
        "id": "https://www_berlingske_dk/boeger/bog-om-kirsten-lehfeldt-hende-vil-man-gerne-tilbringe-en-aften-med-et-par",
        "title": "Bog om Kirsten Lehfeldt: Hende vil man gerne tilbringe en aften med et par flasker vin eller 384 sider med",
        "content": "Vi synes, vi kender Kirsten Lehfeldt så godt. Det er jo hende, der sammen medSøs Egelindnærmest revolutionerede dansk kvindekomik – eller var det ligefrem dem, der opfandt den? Dengang for efterhånden 30 år siden, hvor vi slet ikke havde vænnet blikket til, at kvinder kunne være uforfængelige, frække og uartige. Og sjove. Kan man forestille sig en dagens Ditte & Louise uden Søs & Kirsten? Næppe. Sammen har de gennem årene fået det bedste ud af hinanden – med fælles fodslag i det midtjyske hængedynd, de begge er rundet af – den ene er fra Silkeborg, den anden, Kirsten, fra Skanderborg. Hemmeligheden? De kender de kvinder – og mænd! – som de har afluret med sikker sans for menneskeligheden bag alle de mange tykke briller, udstående tænder og røvsprækker i bukserne. Kirsten Lehfeldt er også hende, der – navnlig i de unge år – forlod sig på andet end den komik, hun efterhånden har overgivet sig mere og mere til – hvorfor skulle hun ikke også det? – men som altid har befundet sig godt der, hvor humor og alvor møder hinanden. Tænk på filmgennembrudet medHelle Ryslinge-filmen »Flamberede hjerter«. Tænk på de mange reklamer, hvor hun, trods alt, altid har insisteret på også at have det skægge med sig, at spille komedie og ikke bare låne sit glatte ansigt ud.  Jacob Wendt Jensen har nu skrevet en biografi om Kirsten Lehfeldt. Han har ikke bare fået sit emne i tale, så vi hen ad vejen faktisk føler, vi lærer den Kirsten Lehfeldt at kende, som vitroede, vi kendte. Han har også banket på hos en lang række af de mennesker, der enten har arbejdet med Lehfeldt eller på anden måde stået hende nær. Forfatteren har valgt dem med omhu, og han har fået dem til at sige både kloge og karakteriserende ting, måske fordi man hele tiden mærker, at han har forstand på det, han skriver om. Vil man havde det rigtige at vide, skal man kunne spørge rigtigt. Han kender til skuespillerfagets udfordringer. Han har set filmene, han har læst op på kilderne. Resultatet er dejligt fyldestgørende, hvad enten det er den private Kirsten Lehfeldt eller skuespilleren af samme navn, man er interesseret i.  Hvordan er hun så? En varm kvinde, der elsker at have familien om sig. En festabe og en grinebider, men også spirituel, empatisk og omsorgsfuld. Hun handler, når det gælder – ikke mindst, når andre har brug for det. En arbejdshest, der kender sit eget værd, men som også har været doven og haft brug for at koble af med rideture i det fri. Favnende, men ikke ukritisk – hun er ikke bange for at sige noget. Selektiv, men ikke for fin til at tjene penge. Livsklog, men ikke intellektuel – det overlader hun til den mangeårige ægtemand, kollegaenStig Hoffmeyer. InstruktørenEmmet Feigenberg, der har arbejdet med Kirsten Lehfeldt i en lang række sammenhænge siger det så glimrende og fremstiller hende nærmest som den Pippi Langstrømpe, hun i øvrigt også har spillet: »Nogle skuespillere gemmer lidt på, hvad de kan, og man skal skubbe dem i deres retning, men det er sørme ikke nødvendigt med Kirsten. Du får det hele at se. Hun fedter ikke med det, og hun er ikke bange af sig.« (...) »Hvis noget er ved at blive kedeligt, skal hun nok sørge for, at der sker noget, om det så er under prøverne på et teaterstykke eller bare i mødet mellem to mennesker.«  Den vilje er også til stede i bogen om hendes liv. Hende vil man gerne tilbringe en aften med et par flasker vin eller 384 sider med. Kirsten Lehfeldt Forfatter: Jacob Wendt Jensen.Sider:384.Pris:300 kr.Forlag:Gyldendal.   ",
        "metadata": {
            "source": "https://www.berlingske.dk/boeger/bog-om-kirsten-lehfeldt-hende-vil-man-gerne-tilbringe-en-aften-med-et-par",
            "image_url": "https://berlingske.bmcdn.dk/media/cache/resolve/image_x_large/image/119/1192892/23103090-bmr.jpg",
            "publication_time": "Søndag d. 01. september 2019, kl. 20.00",
            "author": "Jakob Steen Olsen",
            "related_links": [],
            "attachments": []
        }
    }
}