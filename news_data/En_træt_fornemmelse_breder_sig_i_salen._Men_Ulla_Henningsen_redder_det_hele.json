{
    "version": "1.0",
    "document": {
        "id": "https://www_berlingske_dk/scene/en-traet-fornemmelse-breder-sig-i-salen-men-ulla-henningsen-redder-det-hele",
        "title": "En træt fornemmelse breder sig i salen. Men Ulla Henningsen redder det hele",
        "content": "Se påUlla Henningsen. Hun suger opmærksomheden til sig. Længe siger hun ikke meget i rollen som den ældre kvinde, der i den amerikanske komedie »Nye tider« på Folketeatret beslutter sig for at forlade sin mand trods deres lange ægteskab og høje alder. Lytter bare overbærende til manden, der nu ikke siger meget, men nærmest melder sig ud. Til børnene, der er chokerede over hendes tilsyneladende urokkelige beslutning. Betragter reaktionerne på den lavine, hun sætter i gang med den lakoniske sætning hen over endnu et rutinepræget måltid med den mangeårige ægtemand: »Jeg vil skilles.« Med løftede øjenbryn og et sfinx-agtigt smil om læberne registrerer hun, hvad man siger til hende og råber ad hende. For siden, når der går hul på hendes tilbageholdte hemmeligheder og den sammensparede frustration, at give los for både den stille erkendelse af at have spildt sit liv og for en hidtil uset lidenskabelighed. De er gået trummerum i den hjemme hos det ældre amerikanske ægtepar (Ulla Henningsen og Waage Sandø).Fold sammenLæs mereFoto: Gudmund Thai. Ulla Henningsen er enestående god i rollen som den stille amerikanske husmor – bibliotekar! – der chokerer hele familien med sit ønske om at bryde op og gå videre i livet alene. Til trods for alle formaningerne og bebrejdelserne fra de to voksne sønner, der iler til ældreboligen for at forhindre katastrofen. Til trods for den ægtemand, der reagerer ved ikke at kæmpe, selv om han er slået ud. Ulla Henningsen med den stærke, kvindelige udstråling spiller sin skabelon af en figur på et kæmpe register: På en både rastløs og resigneret energi, med en smerte under den tilsyneladende overbærende, fast besluttede facade. Hun fylder den med en kompleksitet, en menneskelig erfaring, men bevarer samtidig dens inderste hemmeligheder. Hun tænker, men hvad er det, hun tænker? Og får derfor os til at tænke og interessere os for hende. Hun erstatter tomheden med en spændende uudgrundelighed, hvor forfatteren egentlig bare kommer til kort. Hun gør, med andre ord, den amerikanske komedie meget bedre, mere interessant, end den er. Og det gælder sådan set alle de øvrige medvirkende. De er bedre end materialet. Er det ikke, som om Folketeatrets sidste tilbud i sæsonen er lidt af en teaterkonstruktion? Føles den ægte hele vejen igennem? Er den befolket med rigtige levende mennesker, selv om den genre vil have, at vi skal tro det? Men alligevel: Foregiver den ikke at være noget, den ikke rigtig kan leve op til? Er den ikke, hvis man skraber lidt i overfalden, en temmelig gennemsnitlig og forudsigelig boulevardkomedie, hvis form har kendt bedre tider? Har den ikke lidt svært ved at være alt det, den gerne vil være. En slags sitcom til scenebrug på den ene side, ladet med håndfaste replikker. Et klogt og alvorsstemt skæbne- og familiedrama på den anden? Eller sagt på en anden måde: Er den ikke snarere lidt af et kludetæppe, rimpet sammen til lejligheden, end et egentligt ordentligt sammentømret stykke? En ikke helt gennembagt ophobning af ikke gennemført persontegning, fikse ideer og pludselige indfald, »chokerende«, småfrække vittigheder, selvfølgelige scener og muntre replikker? Men med en træt fornemmelse af gammelkendte, for længst slidte stier over sig, også når den slår over i sit håbefulde og velmente budskab om, at det aldrig er for sent at få noget ud af livet. På Folketeatret er dens forsonende træk Kasper Wiltons dygtigt tempofyldte iscenesættelse, hans sidste, inden han nu takker af som chef for Folketeatret. Han sørger for, at vi kommer frelst igennem historien, jævner ud og fylder ud. Og spillet er som sagt glimrende: Waage Sandø spiller sin opgivende ægtemand på en herlig barnagtig gammelmandstrods, en stædighed, der dækker over manglen på ord. Sonja Oppenhagen tager stikkene hjem som den ordinære nabokone, der dukker op og viser sig at være ganske sød, inden hun forsvinder igen. Sonja Oppenhagen i dreven stil som nabokonen og - måske - elskerinden, som også dukker op i sofaen.Fold sammenLæs mereFoto: Gudmund Thai. Og som børnene, der kæmper med deres eget, er Kasper Leisner og Kim Hammelsvang alt, hvad man kan forlange af dem. Kasper Leisner pendler mellem overbærende bedrevidenhed og stressreaktioner som den hårdtarbejdende, praktisk indstillede advokatsøn med barn på vej – Marie Sandø Jondal tager et par gode ture som hans  lidt skrappe terapeutkone, der støtter sin svigermor. Og Kim Hammelsvang har fundet en velfungerende småhysterisk tone som den småneurotiske, homoseksuelle, følelsesforskansede mordreng, der har svært ved at elske andre, selv om vi ser ham prøve at lukke unge engangsknald (det ny talent Adam Schmidt) ind. Den yngre generation har sit at slås med, samtidig med at den skal forsøge at forstå forældrenes bevæggrunde. Her Kim Hammelsvang, Kasper Leisner og Marie Sandø Joindal.Fold sammenLæs mereFoto: Gudmund Thai Gudmund Thai. Det er stjernebesætningen skyld, at man trods alt hygger sig i selskab med denne familie. Det er også den eneste grund til at spille det, at det rummer et par muligheder for et par ældre skuespillere, der forstår at gribe dem. Men den har ikke har meget nyt og særligt at fortælle os, trods den pikante handling, der peger på den nye generation af ældre, der lever længere og vil have noget ud af de sidste år. »Nye tider«? Ikke noget, der ligner. Manuskript: Bess Wohl. Oversættelse: Henrik Lykkegaard. Iscenesættelse: Kasper Wilton. Scenografi: Camilla Bjørnvad. Folketeatret, Store Scene. Til 5. maj.",
        "metadata": {
            "source": "https://www.berlingske.dk/scene/en-traet-fornemmelse-breder-sig-i-salen-men-ulla-henningsen-redder-det-hele",
            "image_url": "https://berlingske.bmcdn.dk/media/cache/resolve/image_x_large_vertical/image/178/1786046/24683869-ulla-henningsen-kan-kunsten-at-interessere-p-en-s.jpg",
            "publication_time": "Torsdag d. 18. april 2024, kl. 13.13",
            "author": "Jakob Steen Olsen",
            "related_links": [],
            "attachments": []
        }
    }
}