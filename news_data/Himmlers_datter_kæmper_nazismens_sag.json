{
    "version": "1.0",
    "document": {
        "id": "https://www_berlingske_dk/samfund/himmlers-datter-kaemper-nazismens-sag",
        "title": "Himmlers datter kæmper nazismens sag",
        "content": "På en række fotografier fra Anden Verdenskrig ses den berygtede SS-leder Heinrich Himmler med en lille pige. Hun hed Gudrun og var hans elskede datter. Himmler selv havde ansvaret for jødeudryddelser og KZ-lejre og var naziregimets mest blodbesudlede frontfigur. Hans datter Gudrun lever endnu og er 81 år gammel. På trods af sin høje alder er Gudrun stadig aktiv med at tale sin fars og nazismens sag. Og hun er stadig aktiv for at hjælpe de sidste nazistiske forbrydere med at undgå deres straf. Hun er med i organisationen Stille Hilfe, hvis opgave er at yde hjælp til forfulgte nazister. Organisationen blev stiftet i 1951 og bestod af tidligere SS-folk. Den britiske avis Daily Mail skriver, at hun er blevet leder af Stille Hilfe og er blevet et forbillede i nynazistiske kredse. Avisen citerer en naziforsker Andrea Roepke, for at udtale: \"Stille Hilfe er aktiv ikke blot med at hjælpe de gamle nazister, men samler også penge ind til nynazistiske grupper.\" Gudrun Burwitz bor i dag i München og er for tiden aktiv for at forhindre den tidligere SSer Klaas Carel Faber (89 år) i at blive udleveret til sit fødeland Tyskland. Faber tjente i SS under besættelsen af Holland, hvor han er anklaget for at have myrdet jøder med koldt blod. En anden af hendes klienter er danskeren Søren Kam. Kam er nu 90 år gammel og Tyskland har nægtet at udlevere ham til Danmark, hvor han bl.a. beskyldes for at have myrdet redaktør Carl Henrik Clemmensen. Han mistænkes også for at have været aktiv under jødeforfølgelserne i Danmark. Danmark har længe søgt at få ham udleveret, men af uforklarlige årsager har Tyskland nægtet. Sagen har været nævnt i den pågående ordduel mellem Pia Kjærsgaard (DF) og tyske repræsentanter. Når man fra Danmark undrer sig over den tyske værgen mod udlevering er det fordi, at Søren Kam til en britisk TV-udsendelse åbent har indrømmet sin skyld. Til Daily Mail, der har fået et interview med den ellers sky Gudrun Burwitz, siger hun: \"Jeg taler aldrig om mit arbejde (...) Jeg gør bare, hvad jeg kan.\"",
        "metadata": {
            "source": "https://www.berlingske.dk/samfund/himmlers-datter-kaemper-nazismens-sag",
            "image_url": "https://berlingske.bmcdn.dk/media/cache/resolve/image_x_large_vertical/image/13/132695/4295288-.jpg",
            "publication_time": "Onsdag d. 22. juni 2011, kl. 14.57",
            "author": "Bent Blüdnikow",
            "related_links": [],
            "attachments": []
        }
    }
}