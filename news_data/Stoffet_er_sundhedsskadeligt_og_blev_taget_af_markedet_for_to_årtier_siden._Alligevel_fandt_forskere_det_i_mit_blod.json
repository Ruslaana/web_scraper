{
    "version": "1.0",
    "document": {
        "id": "https://www_berlingske_dk/vores-liv/stoffet-er-sundhedsskadeligt-og-blev-taget-af-markedet-for-to-aartier",
        "title": "Stoffet er sundhedsskadeligt og blev taget af markedet for to årtier siden. Alligevel fandt forskere det i mit blod",
        "content": "Da jeg var barn, var det sommerens helt store højdepunkt, når brandvæsnet en gang årligt lagde vejen forbi byens friluftsbad og for en eftermiddag forvandlede den grønne græsplæne til et snelandskab af brandskum. Ligesom alle andre børn i byen blev jeg hvert år blæst bagover af brandmændenes evne til at kunne ændre årstiderne, og i akut ekstase ville jeg kaste mig i det hvide skum. Hvad jeg – og mange andre – ikke vidste, var, at brandskum dengang indeholdt kemikaliet PFOS, som flere forskningsstudier siden har påvist bidrager til blandt andet forhøjet kolesterol, kræft, svækket immunsystem og tidlig overgangsalder. I 2011 blev det derfor forbudt at producere brandskum med PFOS i EU, og siden 2019 har det været ulovligt helt at fremstille, markedsføre og anvende produkter, der indeholder stoffet. PFOS burde altså i princippet være fortid. Alligevel var det netop, hvad forskere fandt i mit blod, da jeg for to måneder siden tog til Lunds universitet i Sverige for at blive testet for hormonforstyrrende stoffer. Og det var ikke alt, hvad de fandt. Hamideh Rastkhani er forsker i biomedicin på Lunds universitet og har undersøgt min blodprøve samt en urinprøve, jeg aflagde.Fold sammenLæs mereFoto: Nicoline Kjems-Krognos. Faktisk bonede mit blod ud for yderligere seks andre hormonforstyrrende PFAS-stoffer samt et sprøjtemiddel ved navnchlorothalonil, som mistænkes for at være kræftfremkaldende, og som allerede blev taget af det danske marked for 25 år siden, da jeg var bare et år gammel. Hold da op, tænker du måske. Det lyder alvorligt. Det har jeg spurgt forsker i sundhed og hormonforstyrrende stoffer Sandra Søgaard Tøttenborg, om det er. Hun har en forklaring på, hvordan jeg kan have indtaget stofferne, og hvorfor du formentlig bærer rundt på de samme. FAKTAMine testresultaterPå Lunds universitet blev jeg testet for 12 forskellige PFAS-stoffer og et enkelt pesticid, som er hormonforstyrrende.Da resultaterne kom tilbage, indeholdt mit blod disse otte kemikalier:PFHpAPFOAPFNAPFDAPFHxSPFHpSTotal-PFOSChlorothalonilLangt størstedelen af de PFAS-stoffer, jeg er testet positiv for, kommer oprindeligt fra kemikalieindustrien og bliver brugt i alt fra kosmetik til tøj og madindpakning.Chlorothalonil er et sprøjtemiddel og blev forbudt herhjemme i 2000.FOLD UD På Lunds universitet blev jeg testet for 12 forskellige PFAS-stoffer og et enkelt pesticid, som er hormonforstyrrende. Da resultaterne kom tilbage, indeholdt mit blod disse otte kemikalier: Langt størstedelen af de PFAS-stoffer, jeg er testet positiv for, kommer oprindeligt fra kemikalieindustrien og bliver brugt i alt fra kosmetik til tøj og madindpakning. Chlorothalonil er et sprøjtemiddel og blev forbudt herhjemme i 2000. Inden vi dykker yderligere ned i mine resultater, er der dog noget, vi skal have på plads. For hvad er hormonforstyrrende stoffer egentlig? »Hormonforstyrrende stoffer er kemikalier, som enten efterligner eller blokerer de hormoner, kroppen selv danner,« siger Sandra Søgaard Tøttenborg. Sandra Søgaard Tøttenborg er forsker på Arbejds- og Miljømedicinsk Afdeling på Bispebjerg og Frederiksberg Hospital.Fold sammenLæs mereFoto: Mathias Svold. Fordi hele vores krop er afhængig af, at vores hormoner er i balance, kan en ændring af vores hormoner faktisk medføre sundhedsmæssige konsekvenser, både for os og for vores afkom. På Arbejds- og Miljømedicinsk Afdeling på Bispebjerg og Frederiksberg Hospital, hvor Sandra Søgaard Tøttenborg arbejder, undersøger man særligt de negative effekter, PFAS-stoffer, eller fluorstoffer, kan have på vores helbred. Mange af stoffernes mistænkte effekter mangler der stadig tydelig evidens for. »Men indtil videre ved vi, at PFAS både kan sættes i forbindelse med nedsat fødselsvægt, forhøjet kolesteroltal, forhøjet blodtryk og nyrekræft,« siger Sandra Søgaard Tøttenborg. På individniveau skaber det sjældent problemer. Men på samfundsplan kan stofferne forværre vores overordnede helbred. Nu tilbage til mine resultater. Da jeg fik resultaterne fra min blodprøve tilbage, blev jeg forbavset over, at det var netop PFOS, som jeg havde den højeste koncentration af. Hormonforstyrrende stoffer binder sig til blod. Derfor kan man ud fra det aflæse, hvilke kemikalier vi bærer rundt på.Fold sammenLæs mereFoto: Nicoline Kjems-Krognos. Ifølge Sandra Søgaard Tøttenborg kan jeg dog have fået PFOS mange andre steder fra end fra brandskummet, jeg legede i som barn. »Rigtig mange af de hormonforstyrrende stoffer, vi indtager i vores liv, kommer fra industrielle produkter, som ophober sig i naturen og vores vandsystemer, og som vi i sidste ende indtager gennem vores kost,« siger hun. Langt størstedelen af de hormonforstyrrende stoffer, jeg bærer rundt på, har jeg altså formentlig indtaget gennem min kost og ikke gennem brandskum. En anden måde, jeg kan være blevet udsat for stofferne på, er ifølge Sandra Søgaard Tøttenborg gennem de ting, jeg bruger til daglig, herunder tøj, makeup, elektronik, maling og møbler. Faktisk er der ifølge hende flere steder end ikke, hvor vi kan blive påvirket af stofferne. Derfor bør vi indstille os på, at vi alle bærer rundt på stofferne. Og det behøver heller ikke at være skadeligt. Så længe man ikke har for mange af dem. Kigger man på niveauet af de hormonforstyrrende stoffer, jeg er testet positiv for, så er der ikke grund til at være urolig, mener Sandra Søgaard Tøttenborg. »Du ligger totalt normalt, når vi sammenligner dig med andre kvinder, der er blevet testet inden for de sidste år. Faktisk ligger du en smule lavere for PFOS og PFOA, som er to af de stoffer, man har reguleret meget på,« siger hun. Ifølge en dansk undersøgelse fra 2023 har niveauet af både PFOS og PFOA været faldende siden slut-90erne, fordi der siden da gradvist er blevet indført lovgivning, som forbyder stofferne.  »Havde du været en kvinde i slut-90erne, så havde dine værdier formentlig været 11 gange højere. Så det går rimeligt godt, selvom vi ikke er i mål,« siger hun. En anden årsag til, at mine koncentrationer af stofferne er relativt lave, mener hun også har at gøre med min alder. »Det er jo sådan, at mange af de her PFAS-stoffer har svært ved at blive udskilt. Man taler også om, at stofferne har en lang halveringstid, det vil sige den tid, det tager, før halvdelen af stoffet er ude af kroppen.« Siden årtusindskiftet er hormonforstyrrende stoffer blevet mere reguleret. Men producenter finder ifølge Sandra Søgaard Tøttenborg konstant på nye, som forskere ikke kender.Fold sammenLæs mereFoto: Nicoline Kjems-Krognos. Hormonforstyrrende stoffer binder sig til blod, og derfor kan man kun udskille dem gennem ens urin, afføring og for kvinder også gennem deres menstruation. Kvinder udskiller af den årsag også flere hormonforstyrrende stoffer end mænd, og derfor ligger deres værdier ifølge Sandra Søgaard Tøttenborg ofte lidt lavere end mænds. Men fordi mange PFAS-stoffer tager meget lang tid at få ud af kroppen, vil vi alle sammen optage flere af stofferne, end vi kan nå at udskille i løbet af et helt liv. »Og derfor stiger niveauet af stofferne også med alderen,« siger hun. Det spørgsmål synes nærliggende at stille på det her tidspunkt. Desværre er der ifølge Sandra Søgaard Tøttenborg ikke forfærdelig meget, vi som forbrugere kan kontrollere i forhold til, hvad vi bliver eksponeret for. Uafhængige forskere tilbyder ikke normalt, at man kan få testet sine hormonforstyrrende stoffer. Berlingske har fået lov til artiklens formål.Fold sammenLæs mereFoto: Nicoline Kjems-Krognos. »Det kan være rigtig svært at mindske sin udsættelse for PFAS, fordi stofferne er alle steder. Men man kan selvfølgelig være opmærksom på, hvad man bruger af forskellige produkter,« siger hun. Hun anbefaler Forbrugerrådet Tænks app Kemiluppen, hvor man kan scanne varer og se, om produkterne boner ud for nogle af evighedsstofferne. Derfra mener hun dog, at det er myndighedernes og lovgivernes opgave at mindske stofferne så meget som muligt i de produkter, vi anvender til daglig. FAKTAHvad er hormonforstyrrende stoffer?Hormonforstyrrende stoffer er kemikalier, der forstyrrer hormonsystemet ved enten at efterligne eller blokere for de naturlige hormoner i kroppen.Fordi kroppens udvikling og funktioner er afhængige af, at vores hormoner er i balance, kan hormonforstyrrende stoffer have en række sundhedsmæssige konsekvenser.For eksempel mistænkes hormonforstyrrende stoffer både for at bidrage til den stigende forekomst af misdannede kønsorganer, nedsat fertilitet, udvikling af fedme og diabetes og påvirkning af hjernens udvikling.På kritiske tidspunkter under kroppens udvikling, for eksempel forbindelse med fostrets udvikling, i barndommen og i puberteten, er kroppen mere udsat for hormonforstyrrende stoffers effekter end på andre tidspunkter. Derfor er det særlig vigtigt at beskytte gravide og børn mod hormonforstyrrende stoffer.Men mange af kemikalierne findes til daglig i alt fra byggematerialer til tøj, teknologi og madvarer, og derfor er de samtidig svære at undgå.FOLD UD Hormonforstyrrende stoffer er kemikalier, der forstyrrer hormonsystemet ved enten at efterligne eller blokere for de naturlige hormoner i kroppen. Fordi kroppens udvikling og funktioner er afhængige af, at vores hormoner er i balance, kan hormonforstyrrende stoffer have en række sundhedsmæssige konsekvenser. For eksempel mistænkes hormonforstyrrende stoffer både for at bidrage til den stigende forekomst af misdannede kønsorganer, nedsat fertilitet, udvikling af fedme og diabetes og påvirkning af hjernens udvikling. På kritiske tidspunkter under kroppens udvikling, for eksempel forbindelse med fostrets udvikling, i barndommen og i puberteten, er kroppen mere udsat for hormonforstyrrende stoffers effekter end på andre tidspunkter. Derfor er det særlig vigtigt at beskytte gravide og børn mod hormonforstyrrende stoffer. Men mange af kemikalierne findes til daglig i alt fra byggematerialer til tøj, teknologi og madvarer, og derfor er de samtidig svære at undgå.",
        "metadata": {
            "source": "https://www.berlingske.dk/vores-liv/stoffet-er-sundhedsskadeligt-og-blev-taget-af-markedet-for-to-aartier",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911349/24931121-test-for-hormonforstyrrende-stoffer-p-lund-univer.jpg",
            "publication_time": "Fredag d. 18. april 2025, kl. 10.04",
            "author": "Anna Sofie Laue",
            "related_links": [],
            "attachments": []
        }
    }
}