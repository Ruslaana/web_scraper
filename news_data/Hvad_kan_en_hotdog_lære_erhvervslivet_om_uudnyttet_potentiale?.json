{
    "version": "1.0",
    "document": {
        "id": "https://www_berlingske_dk/kommentar/hvad-kan-en-hotdog-laere-erhvervslivet-om-uudnyttet-potentiale",
        "title": "Hvad kan en hotdog lære erhvervslivet om uudnyttet potentiale?",
        "content": "En kulsort nat i de tidlige 1990ere stod der stadig en pølsevogn og oplyste et hjørne af Sankt Hans Torv på Nørrebro i København. Ind i lysets skær trådte en muskuløs rocker med rygmærke. Da han lagde sine store arme på disken og stak hovedet ind mod åbningen i vinduet, gav det et ryk i hele pølsevognen. »Hvad skulle det være?« spurgte pølsemanden instinktivt. Rockeren svarede med sin baryton: »En hotdog.« »Hvad skal der på?« returnerede pølsemanden rutineret. »Der skal FART PÅ!« Jeg grinede af optrinet. Dengang var det tilladt at grine af næsten alt. I dag er det anderledes. Nu ligger det i tiden at spørge, om pølsemanden følte sig truet eller blev utryg i sit arbejde. Jeg håber naturligvis, at ingen af delene var tilfældet. De, der arbejder i en pølsevogn, er forhåbentligt vant til at møde folk fra hele samfundet. Der er en anden måde at betragte optrinet på: Måske har pølsemanden tænkt, så det knagede, over hvad der virkelig er væsentligt for at lave en god hotdog. Og det er ikke nødvendigvis usundt. Mageligheden sniger sig jo ind på os alle, når ikke vi bliver udfordret. Det erfarede en af mine klienter, »Kenneth«, da han trådte til som øverste direktør for en mellemstor virksomhed. Medlemmerne af hans ledergruppe var hårdtarbejdende og engagerede, men han oplevede ingen insisterende nysgerrighed over for, hvad der faktisk var muligt. Kenneth og jeg diskuterede, hvad han kunne gøre. Valget faldt på at udfordre tre af hans vigtigste direktører. Vi brugte en metode, som jeg har benyttet med andre klienter. Den består i at definere kortsigtede præstationsmål, som tvinger ledere til at tænke og arbejde radikalt anderledes. Det er ikke knald eller fald. Hvert mål sætter en retning, og det afgørende er ikke, om det bliver opnået. Det grundlæggende spørgsmål er, hvad virksomheden skal gøre anderledes for at præstere på et betydeligt bedre niveau. Jeg hjalp Kenneth med at definere et meget ambitiøst 100-dages mål for hver af de tre direktører. Hver anden uge havde den enkelte direktør sammen med sit arbejdsteam en session med mig eller en af mine kollegaer. Vi var der som støtte og hjalp dem med at være kreative. Umiddelbart efter at Kenneth havde præsenteret udfordringerne for ledergruppen, bad direktøren for strategiske partnerskaber om at tale med mig. Da vi var på tomandshånd, meldte han klart ud: »Det her er helt umuligt.« Han uddybede opgivende: »Jeg skal indgå 20 partneraftaler på 100 dage. Vi lavede kun en enkelt aftale hele sidste år.« Jeg spurgte ham, hvad der specielt gjorde det umuligt. Han forklarede, at de skræddersyede deres aftaler til den enkelte partners behov. Det ville være alt for krævende med så mange aftaler på så lidt tid. Han konstaterede indigneret: »Vi ville blive nødt til at bruge en standardaftale.« Med respekt og blød stemme bad jeg ham sætte lidt flere ord på sin bekymring. Uden betænkningstid fortsatte han: »Vi kan ikke mere tilpasse os partneres behov. Vi skal i stedet ud og sælge en standardaftale til dem.« Sarkastisk bemærkede han, at de ville blive tvunget til at lave en form for reklamekampagne. Hans monolog blev til en dialog med sig selv. »Hvordan skal vi finde tiden til overhovedet at mødes med så mange potentielle partnere på så lidt tid?« Han svarede sig selv. Det kunne kun lade sig gøre med et eller andet system for at booke møder. Han fortsatte med sin ordstrøm, men stoppede så brat. Han kiggede mig dybt i øjnene. Alvoren i hans ansigt fortog sig, og vi begyndte begge at smile. At få andre til at tænke anderledes er lettere sagt end gjort. Men nu havde han i det mindste lidt ideer. Nogle uger senere ringede driftsdirektøren til mig. Hun havde også fået en 100-dages udfordring. Hun berettede begejstret, hvordan hendes syn på medarbejderne havde forandret sig. Hun fremhævede to ældre kolleger. De havde begge været i virksomheden i årevis. Deres specialviden var årsagen til, at de kom med i driftsdirektørens arbejdsteam. Det havde slået en gnist, som hun ikke havde set før. De to medarbejdere gik fra at have passet sig selv til at sprudle med ideer og tilbyde deres hjælp til andre. Kuløren i deres kinder var blevet en helt anden. Stemningen forandrede sig i det hele taget på hovedkontoret. Mere energisk. Mindre formel. Efter 100 dage havde virksomheden indgået 18 partnerskabsaftaler. Det var to færre end målet på 20, men Kenneth erklærede utvetydigt, at det var en kæmpe succes. Driftsdirektøren kom helt i mål. Hun og hendes team øgede produktiviteten med mere end 20 procent i et udvalgt område af driften. Med det, som alle havde lært, var det muligt at opnå meget mere i fremtiden. Ånden fra tidligere ville have været dyr og kedelig i længden. Nicolai Tillisch er ledercoach, forfatter og cand.polit.",
        "metadata": {
            "source": "https://www.berlingske.dk/kommentar/hvad-kan-en-hotdog-laere-erhvervslivet-om-uudnyttet-potentiale",
            "image_url": "https://berlingske.bmcdn.dk/media/cache/resolve/image_x_large_vertical/image/185/1851926/24822113-hvis-ledelsen-ikke-lbende-udfordrer-deres-foresti.jpg",
            "publication_time": "Lørdag d. 02. november 2024, kl. 10.21",
            "author": null,
            "related_links": [],
            "attachments": []
        }
    }
}