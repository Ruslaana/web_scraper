{
    "version": "1.0",
    "document": {
        "id": "https://www_berlingske_dk/kultur/the-rumour-said-fire-foelger-forelskelsens-slingrekurs-paa-fine-popsange",
        "title": "The Rumour Said Fire følger forelskelsens slingrekurs på fine popsange",
        "content": "De fire fyre i The Rumour Said Fire må kende lidt til projektion. Det tænker jeg på grund af linjer fra deres tredje album »Crush«. Når forsanger Jesper Lidang synger »she’s the devil in the detail«, lyder det umiddelbart som en beskrivelse (eller bebrejdelse?) af en kvinde, men det kunne ligeså godt være et udsagn om hans eget bands omhyggeligt komponerede poprock. En anklage som »You got a foolish heart« - passer den ikke ligeså godt på gruppens hang til romantisk 80’er-inspireret pop som på deres udkårne?  Samtidig kender The Rumour Said Fire måske også til en anden form for projektion – dén, der stammer fra deres (tidligere) fans. I hvert fald udtaler Lidang håbefuldt i pressemeddelelsen, at bandet nok har fået frasorteret de fans, der troede TRSF »bare skulle være Simon & Garfunkel«. Dem, der stod på ved det første, folkede hit »The Balcony« og stod af, da Rumour skiftede til mindre rustikke udtryk.  »Crush« er nok ikke albummet, der får de fans til at stå på igen. Numrene spænder fra den Smashing Pumpkins-smagende »Avalanche« med skarptskårne guitarer til »Nowhere«, et nummer med et akustisk guitartema så sødt og fjedrende, at jeg får lyst til at guffe en bøtte candy floss og finde den nærmeste hoppeborg.  Produktionen tilføjer en veldoseret glans til sangenes råmaterialer. Det vækker minder mig om The Cures sen-80’er album, men også Michael Bernhorns arbejde med Hole og Mew.Fælles for alle tolv tracks på »Crush« er, at forelskelsens naturlige angst og eufori får lov til at eksistere side om side.  På »TV Personalities« og »Stepping Out« kombinerer TRSF den energiske guitarpop med syrlige linjer om at have »love for the torture« og ryge endnu en cigaret blot for at slette sine tanker og sågar »choke to death«.  Helt overgivet til forelskelse lyder Lidang på »Sooner or Later«, hvor hans luftige stemme fletter sammen med en kvindelig vokalist. Også på balladen »Elevation« slår forsangeren på behageligste vis fast, at han ikke er nogen Ricardo – forventningerne kan ikke skrues ned. Efter at have lyttet til et album så vanedannende og velproduceret som »Crush«, tror jeg også mine forventninger bliver hvor de er. Hvem: The Rumour Said Fire Hvad: »Crush«, A:larm Music.",
        "metadata": {
            "source": "https://www.berlingske.dk/kultur/the-rumour-said-fire-foelger-forelskelsens-slingrekurs-paa-fine-popsange",
            "image_url": "https://berlingske.bmcdn.dk/media/cache/resolve/image_x_large/image/16/169604/17072094-the-rumour-said-fire.jpg",
            "publication_time": "Fredag d. 28. april 2017, kl. 16.30",
            "author": "Pernille Smith Larsen",
            "related_links": [],
            "attachments": []
        }
    }
}