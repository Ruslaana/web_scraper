{
    "version": "1.0",
    "document": {
        "id": "https://www_berlingske_dk/boganmeldelser/fjerboldens-forbandelse",
        "title": "Fjerboldens forbandelse",
        "content": "Blandt de enorme mængder af sportsbiografier, som i en lind strøm tilflyder bogmarkedet, findes der en hel del, der er lige til at smide i makuleringsmaskinen. Enten fordi de dybest set ikke indeholder en historie, der er interessant for andre end sportsmanden selv og den nærmeste familie, eller også fordi de ofte er bestilt arbejde, skabt af en ghostwriter, der blot har sat en mikrofon op foran hovedpersonen, som efterfølgende har redigeret alt det beskidte og grimme væk. Tilbage på bordet ligger så en lille gruppe velskrevne, gennemarbejdede biografier om kendte sportsfolk, der rent faktisk har noget interessant på hjerte. Til denne sidste gruppe hører »Peter Gade - Vinderen har altid ret« om badmintonspilleren, der blev en af de største og mest kendte sportsfolk på dansk grund i nyere tid. Bogens forfatter, den tidligere sportsjournalist Kristine Jægesen Wilkens, har så langtfra været nogen mikrofonholder for Gade, men træder et skridt tilbage og giver via samtaler med hovedpersonen selv og en række af de mennesker, der har været tæt på ham, et nuanceret portræt af en helt unik sportsmand inden for sit felt og en karriere, der har budt på lidt af hvert. Og hovedpersonen selv, ja, han har valgt at åbne op for sit inderste, nu, hvor karrieren er ovre - og det er stærk kost, for, som han selv siger det på et tidspunkt i bogen: »I dag er jeg meget i tvivl om, hvorvidt det er sundt at være sportsudøver på det her niveau - det har i hvert fald ikke altid været sundt for mig.« Nej, det har ikke altid været sundt at være Peter Gade. Et fantastisk og unik idrætsmand, der satte alt - og mere til - ind på sin sport, men måske dybest set ikke havde det sidste kyniske og psykiske momentum, der skulle til for at nå helt til tops, når det virkelig gjaldt. Som havde ærgerrigheden og egoet, der skubbede alt andet til side, men også følelserne, som spillede den sidste afgørende trumf, når han stod lige der foran den afgørende bold. Og som i dag, hvor karrieren er slut, må leve med, at han aldrig vandt den VM- eller OL-guldmedalje, som han brændende ønskede sig mere end noget andet - og også havde fortjent. Forfatteren udruller lige fra start historien om talentet, der var helt åbenbart lige fra barnsben. Om barndomshjemmet, hvor forældrenes ambitioner på deres søns vegne var store, men også om den nordjyske arv med altid at yde sit bedste, men også at holde glæden inden døre og aldrig overfor andre tro, at man er noget. Om ærgerrigheden og kampen for at blive den bedste inden for sit felt, om de venskaber og forhold, der går tabt på vejen mod det eneste afgørende mål, som Peter Gade allerede som 14-årig har sat ord på overfor sin træner: At blive kendt som Den Hvide Mand i Østen med sit aggressive og fantastiske badmintonspil. Peter Gade ender som det sidste - en spiller, som asiaterne respekterer mere end nogen anden europæisk badmintonspiller, men mange broer bliver brændt på vejen dertil. Som broen til kollegaen og ekskæresten Camilla Martin, som Peter Gade forlod, for så at se sin bedste ven indtage hans plads. Og broen til den tidligere landstræner, badmintonikonet Morten Frost. Begge har de ikke ønsket at medvirke i bogen. Ærgerligt, for uanset hvor sårede de måtte være, kunne de have forfinet og nuanceret historien. Den ære kunne de godt have vist. I det mindste blot som en anerkendelse af Peter Gades bedrifter i en sportsgren, som de selv har givet deres liv til.",
        "metadata": {
            "source": "https://www.berlingske.dk/boganmeldelser/fjerboldens-forbandelse",
            "image_url": "https://berlingske.bmcdn.dk/media/cache/resolve/image_x_large/image/59/595659/5750274-fjerboldens-forbandelse---1.jpg",
            "publication_time": "Fredag d. 26. oktober 2012, kl. 22.30",
            "author": "Lars Rix",
            "related_links": [],
            "attachments": []
        }
    }
}