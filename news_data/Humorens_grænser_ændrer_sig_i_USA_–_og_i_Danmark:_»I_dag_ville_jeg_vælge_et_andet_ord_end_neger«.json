{
    "version": "1.0",
    "document": {
        "id": "https://www_berlingske_dk/kultur/humorens-graenser-aendrer-sig-i-usa-og-i-danmark-i-dag-ville-jeg-vaelge-et",
        "title": "Humorens grænser ændrer sig i USA – og i Danmark: »I dag ville jeg vælge et andet ord end neger«",
        "content": "Der har i de senere år gradvist dannet sig en stærk konsensus i den amerikanske offentlighed om, atvitser om etniske befolkningsgrupperikke længere er stuerene. Det er baggrunden for, at tv-komikeren Jimmy Fallon sidste år undskyldte for en gang at have optrådt i såkaldtblackface, og i øjeblikket er der et kritisk fokus på vitser om asiater, idetJay Lenoi denne uge har undskyldt for sine vitser om koreanere. »Årsagen til, at kendte komikere i øjeblikket må undskylde for tidligere tiders racestereotype vitser, er ganske enkelt, at de fleste af deres optrædener kan findes frem på internettet, og derfor aldrig rigtig forsvinder,« siger Lene Bull Christiansen, der er lektor på Roskilde Universitets Center for Køn, Magt og Mangfoldighed. Samtidig med at internettet giver fortiden en slags evig nutidighed, duer det gamle forsvar om, at vitserne blev udtalt i en anden tid, heller ikke, siger hun. »Komikere har undskyldt sig med, at vitserne blev sagt i en tid, da holdninger og normer var nogle andre. Til det forsvar påpeger kritikerne, at vitserne heller ikke var i orden i den fortid, de blev udtalt i, men at de blot blev tolereret. På den baggrund kan man så kritisere, at komikerne i datiden var med til at opretholde en tolerance over for racistiske udtalelser,« siger Lene Bull Christiansen. Det ansvar gælder selvfølgelig særligt for komikere, der har haft magtfulde positioner i mediebilledet, såsom Jay Leno, der i 1990erne var en af USAs højest betalte studieværter på »The Tonight Show«. Ifølge kritikken har det nemlig konkrete negative konsekvenser for en minoritetsgruppe, hvis en magtfuld person som Leno gør sig morsom på deres bekostning. »Jay Lenos vitser om koreanere, der spiser katte, sætter en form for negativ grænse for, hvad man kan tillade sig at sige om gruppen,« siger Lene Bull Christiansen. Hun mener ikke, at det er et spørgsmål omindskrænkning af ytringsfriheden, men at der snarere er tale om, hvad den amerikanske offentlighed betragter som god tone i comedy. Der er heller ikke tale om, at race som sådan er et tabuemne, så længe man ikke sparker nedad i de racemæssige hierarkier, der er opbygget i den offentlige debat. »Inden for amerikanske comedy betyder det, at det i dag betragtes som uetisk at sparke nedad i sin humor. En hvid komiker vil ikke kunne slippe afsted med at sige vitser om den sorte befolkning eller andre befolkningsgrupper, der lever med strukturel racisme. En hvid komiker vil til gengæld bedre få noget godt ud af at gøre grin med sine egne fejltrin i racedebatten,« siger Lene Bull Christiansen. De racemæssige hierarkier kan være vanskelige at finde fodfæste i, når det handler om at finde den rette tone. Er det for eksempel i orden, at en sort komiker som Eddie Murphy laver grin med (hvide) italienere? Her spiller det en rolle, at italienere historisk har været set ned på af andre hvide nationaliteter, og at Eddie Murphy har været en magtfuld person i Hollywood. »Der er mange gråzoner i hierarkierne. Kritikken har eksempelvis også ramt sorte komikere som Chris Rock, der har gjort grin med unge sorte som nogle, der kun interesserede sig for alufælge på deres biler. Den form for stereotyp humor risikerer i dag blive opfattet som en slags internaliseret racisme, der ikke ligefrem er ældet med ynde,« siger Lene Bull Christiansen. Hun nævner den australske standupper Hannah Gadsby som et moderne eksempel på en komiker, der har haft succes med slet ikke at tage race under behandling. I stedet er hendes shows både samfundskritiske og personlige, og handler om emner som vold mod kvinder og hendes egen adhd-diagnose. Den danske standupkomiker Christian Fuhlendorff mener ikke, at man uden videre kan overføre de nye amerikanske regler for comedy til den danske standupscene. »Jeg tvivler på, at den puritanske åre kommer til at slå an i større grad i Danmark. Vi ved jo godt, når vi går ind og ser en boksekamp, at her har bokserne lov til at slå hinanden i hovedet – men ikke når de kommer ud på gaden. Det samme gælder standup. Danskerne forstår godt, at en standupkomiker kan sige en grov joke, uden at han eller hun dermed er et dårligt menneske. Sådan er kunsten. Martin Scorsese er jo heller ikke gangster, selvom han laver gangsterfilm,« siger Christian Fuhlendorff. Han ville ikke sig bryde om, hvis den amerikanske tendens skulle brede sig til Danmark. »Hvis nypuritanere ønsker at indføre begrænsninger på hvad man kan sige, er det ekstra vigtigt, at vi bliver ved med at skubbe til grænserne. Der skal være steder, hvor vi snakke frit,« siger Christian Fuhlendorff. I beskrivelsen af hans nye show »Det Sjovt« skriver han lige ud, at »Folk må sgu også godt blive lidt stødt. Os, der kan lide at blive skubbet lidt til, skal også ha’ komik, og tro mig, der bliver lavet nok af alt det andet, der ikke skubber til en skid.« Problemet med censur og selvcensur, siger han, er, at det jo ikke forhindrer, at folk sidder og tænker det, de ikke må sige. Og derfor kan man ligeså godt sige tingene ligeud. »I kunstens verden må der ikke være nogen hellige køer. Hverken race, køn eller nogle af alle de andre ting man skal passe på med. For hvis du ikke må tale om en bestemt ting, så går der ikke længe før du heller ikke må tale om en anden og tredje ting. Der vil jo altid være nogen, der bliver sur over et eller andet. Jeg er selv en gang blevet omtalt i en joke af Anders Matthesen – og den sved. Men hvis jeg må sige, hvad jeg vil, må han selvfølgelig også. Så enkelt er det egentlig,« siger han. Samtidig bliver han dog også ofte skeptisk, når spørgsmålet om komikkens grænser bliver rejst. Komikken går nemlig ikke forrest i samfundsdebatten, som mange tror, men har en tværtimod en tendens til at spejle samfundets øvrige udvikling, når først den er sket. »Derfor bliver det lidt meningsløst at sætte grænser for, hvad man kan sige. Jeg sagde jokes for 15 år siden, som jeg ikke ville sige i dag. Samfundet har ændret sig, og comedy er fulgt med helt uden, at nogen har trukket streger i sandet,« siger han. Hvilke jokes siger du ikke længere? »Jeg havde en længere scenerutine om retten til at sige neger. Pointen var ikke, at jeg elskede at bruge det ord, for faktisk har jeg aldrig brugt det, men at jeg gerne ville tage en kamp for retten til at sige hvad som helst. I dag ville jeg vælge et andet ord end neger. Jeg er jo ikke interesseret i at gøre nogen kede af det med mit sprogbrug. Det er jo ikke det, der er meningen med en joke,« siger Christian Fuhlendorff. Christian Fuhlendorffs turné »Det sjovt« begynder 15. april.  ",
        "metadata": {
            "source": "https://www.berlingske.dk/kultur/humorens-graenser-aendrer-sig-i-usa-og-i-danmark-i-dag-ville-jeg-vaelge-et",
            "image_url": "https://berlingske.bmcdn.dk/media/cache/resolve/image_x_large/image/140/1404531/23701694-.jpg",
            "publication_time": "Torsdag d. 25. marts 2021, kl. 20.01",
            "author": "Kristian Lindberg",
            "related_links": [],
            "attachments": []
        }
    }
}