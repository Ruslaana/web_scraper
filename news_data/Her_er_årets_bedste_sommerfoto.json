{
    "version": "1.0",
    "document": {
        "id": "https://www_berlingske_dk/samfund/her-er-aarets-bedste-sommerfoto",
        "title": "Her er årets bedste sommerfoto",
        "content": "Der har været kamp om at vinde titlen som Årets Sommerfoto 2010. Hele 222 billeder blev modtaget før deadline, og Årets Pressefotograf, Berlingskes Mads Nissen, har været på hårdt arbejde for at finde vinderbilledet. Det er Søren Fransen fra Hillerød, der har taget vinderbilledet under en ferie ved Gardasøen. \"Man kan tage en gondel op på toppen af bjerget, hvor vi kiggede på køer. Så kom der nogle drageflyvere, og det var helt tilfældigt, at jeg lige fik billedet, hvor det ser ud som om, drageflyveren lander på koens ryg,\" siger en glad Søren Fransen, som kan se frem til at modtage hovedpræmien, en designerlampe fra Muuto. Om vinderbilledet siger Mads Nissen: \"Billedet af paraglideren, der driller og pirrer vores virkelighedsopfattelse er både godt set og godt fanget. Bjergsceneriet er smukt i sig selv, men at paraglideren lige præcist bliver fastfrosset, som gik han på ryggen af koen, giver billedet et fantastisk twist. Skal man tage landskabsbilleder, så forsøg at fange det ekstraordinære. Det usædvanlige. Som her.\" Overrasket over samme motiver Mads Nissen er overrasket over, at mange afbilledernei konkurrencen kredser om de samme tre emner: Landskaber, børn og dyr. Der er motiver, Mads Nissen savner: \"Hvor er de interessante billeder af De Voksne? Fra rødvinssamtalerne med vennerne i sommerhuset, efter at børnene var sendt i seng? Eller af Verdens Dejligste Kvinde, når hun slår øjnene op og kigger forelsket på dig, badet i lyset fra den røde teltdug? Børnene, der sover (eller skændes) på bagsædet, mens I sidder i en tysk bilkø... Eller alle de andre stemningsfyldte hverdagssituationer, der fylder livet ud. Den slags ærlige og nære fotografier af momenter og tilstande, der beretter om netop DIT liv, vil få større og større værdi med årene. For dig og ikke mindst de kommende generationer. Så husk at fotografere dem,\" siger han.  Andenpladsengår til Henning Igwebuike for dette billede: \"Herlige sommeraftener ved vesterhavet. Mit datter Jules slikker den sidste aftensol med den fredet klitlandskab i baggrunden. Den sidste klit før stranden skimtes i baggrunden.\" Mads Nissen siger i sin begrundelse: \"I dette billede er det stemningen eller snarere \"tilstanden\", der forfører beskueren. Prøv at beskrive billedet med ord, og du vil måske opleve, at ordene slipper op, og billedet og fotografiet netop træder til med sin store styrke. For billedet handler jo ikke om en pige på en mark i skumringen. Det er alt for simpelt. For mig er billedet et drømmende gensyn med barndom, en duft en græs og lyng og Vesterhavet. Jeg mærker længsel og frihed. Jeg husker kølige sommeraftener. Med dets varme toner, den nænsomme vind i pigens gyldne hår, og det bortvendte ansigt (hvilket sætter fantasien igang) ændrer dette bilede sig fra at være en simpel Fotografisk Dokumentation til at blive Et Billede på noget langt større.\" Tredjepladsengår til Lisbeth Falk fra Gl. Tved for dette foto: \"Synkron baglæns salto med regnbue i baggrund\". Mads Nissen siger i sin begrundelse: \"Et mere klassisk reportagebillede, hvor vi både ser konteksten/ scenen med den idylliske danske landsby med stråtag, fjorden og en regnbue. Men samtidigt har billedet en interessant menneskelig interaktion i forgrunden. Det er et fint og overraskende element, at pigerne vender synkront på hovedet. Et enkelt barn hoppende på trampolinen med hovedet opad havde været for forudsigeligt. En ekstra fin detalje er det, at den ene pige kigger på den anden. Som beskuer bliver man nysgerrig. Hvad tænker hun mon på lige der?\" Berlingske.dk siger tillykke til vinderne!",
        "metadata": {
            "source": "https://www.berlingske.dk/samfund/her-er-aarets-bedste-sommerfoto",
            "image_url": "https://berlingske.bmcdn.dk/media/cache/resolve/image_x_large/image/72/721570/2983455-sommerfoto.jpg",
            "publication_time": "Tirsdag d. 24. august 2010, kl. 08.15",
            "author": "Louise Lyck Dreehsen",
            "related_links": [],
            "attachments": []
        }
    }
}