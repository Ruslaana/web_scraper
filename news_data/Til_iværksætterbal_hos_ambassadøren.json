{
    "version": "1.0",
    "document": {
        "id": "https://www_berlingske_dk/virksomheder/til-ivaerksaetterbal-hos-ambassadoeren",
        "title": "Til iværksætterbal hos ambassadøren",
        "content": "At være til bal hos den amerikanske ambassadør har smagen af noget stift og elegant med gulvlange kjoler og mørke jakkesæt. Slet straks de tanker. I stedet diskede Rufus Gifford op med lav-selv-hotdogs, miniburgere og fadøl i haven ve ambassadørboligen Rydhave nord for København. Et afslappet bal torsdag aften, hvor sam­tale­emnerne gik lige fra forretningsidéer til senere på aftenen at handle om erfaringer med at leve uden opvaskemaskine. De 12 startups, som hele aftenen drejede sig om, udgjorde ballets underholdningsindslag. På to minutter skulle de hver præsentere deres forretningsidé over for det prominente publikum, der bestod af danske og udenlandske investorer og erhvervsfolk. Impact Investor Ball blev afholdt af Fonden for Entreprenørskab, den amerikanske ambassade og Finansrådet. Formålet var at få investorer og forretningsfolk til at byde de unge iværksættere op til dans.  For den amerikanske ambassadør, am­bas­sade og regering bliver iværk­sæt­te­ri betragtet som stærkt hjerteblod, forklarer Chri­stian Vin­ter­gaard, der er di­rek­tør i Fon­den for En­tre­prenør­­skab Derfor blev ballet afholdt hos ambassadøren. Der er en tendens til at tænke iværksætteri som noget, der er særligt forbeholdt den amerikanske tankegang. Men sådan er det ikke ikke ifølge den amerikanske ambasadør. »Iværksætteri eksisterer i hele verden – også i Danmark. Det, USA gør godt, er at fremme og opmuntre iværksætterånden. Og det er det, vi prøver at gøre i dag,« understreger Rufus Gifford med et halvfyldt ølkrus, imens den skarpe, mørkeblå blazer ligger henslængt på stolen. FAKTAHvad går Impact Investor Ball ud på?Fonden for Entreprenørskab, den amerikanske ambassade og Finansrådet er for anden gang gået sammen om at sætte fokus på unge iværksættere i Danmark.Det startede med 21 starups mandag den 22. august til Student Startup Growth Academy. Her blev de unge iværksættere bl.a. undervist i, hvordan man laver et budget og et godt pitch til mulige investorer.12 startups blev udvalgt til at gå videre til Impact Investor Ball i den amerikanske ambassadørbolig torsdag 25. august, hvor formålet var at matche investorer og erhvervsfolk med unge iværksættere.FOLD UD Fonden for Entreprenørskab, den amerikanske ambassade og Finansrådet er for anden gang gået sammen om at sætte fokus på unge iværksættere i Danmark. Det startede med 21 starups mandag den 22. august til Student Startup Growth Academy. Her blev de unge iværksættere bl.a. undervist i, hvordan man laver et budget og et godt pitch til mulige investorer. 12 startups blev udvalgt til at gå videre til Impact Investor Ball i den amerikanske ambassadørbolig torsdag 25. august, hvor formålet var at matche investorer og erhvervsfolk med unge iværksættere. De 12 startups skullepitcheforan et panel af prominente iværksættere og investorer a la DR-programmet »Løvens hule«. Det første panel bestod af de TV-vante forretningsfolk Birgit Åby, Christian Stadil, Tommy Ahlers og Ilse Jacobsen. Med nogle få øhm’er fik de unge passionerede iværksættere solgt deres forretningsidé til over 200 investorer og forretningsfolk, der alle var klar med et visitkort til den efterfølgendematchmaking. I andre lande og særligt i USA breder der sig en tendens til, at virksomheder skal gøre noget godt for samfundet, imens de tjener penge. Derfor skulle de 12 startups have et samfundsansvarligt touch. »Der er mange markedsmuligheder, og vi ser det lidt i Danmark. Men vi vil gerne udbrede den tendens herhjemme,« siger Christian Vintergaard fra Fonden for Entreprenørskab.  Samtidig peger han på, at investeringsmiljøet i Danmark ikke er optimalt endnu for virksomheder med et samfundsansvarligt omdrejningspunkt. »Oftest tænker man, at når virksomheder har samfundsansvar som en del af deres kerne­forretning, er der ikke penge i det. Den opfattelse vil vi gerne ændre i Danmark, for det kan lade sig gøre i USA,« siger han. Rufus Gifford er fast besluttet på at fremme troen på, at unge iværksættere og den private sektor skal være med til at løse verdens problemer. »Regeringer kan løse mange af verdens problemer, men de kan ikke gøre det alene. Vi har brug for de kloge og unge hjerner,« understreger han. Unges øjne skal åbnes for iværksættervejen. Størstedelen af alle danskere kører i dag på den sikre vej som lønmodtager i stedet for at hoppe ud på den usikre og gyngende bane. Og når man er ung, skal alle muligheder være åbne, mener direktør Christian Vintergaard.  »Iværksætter bliver ofte glemt som en karrieremulighed,« uddyber han og fortsætter: »Unge har mindre at tabe. De har ikke børn. De er vant til at leve for SU. Det er et perfekt tidspunkt at tage chancen for at blive iværksætter.« Hos Finansrådet ser man iværksættere som helt afgørende for at få øget væksten i Danmark. Det er vigtigt med en stærk iværksætterkultur, der kan sætte skub i dansk innovation, forklarer direktør i Finansrådet Ulrik Nødgaard. »Har man en god forretningsidé, skal man have investorer med på idéen. Så skal vi banker nok låne penge ud for at få virksomheden til at vokse,« siger han og fastslår: »Vi låner penge ud. Vi investerer ikke.« ",
        "metadata": {
            "source": "https://www.berlingske.dk/virksomheder/til-ivaerksaetterbal-hos-ambassadoeren",
            "image_url": "https://berlingske.bmcdn.dk/media/cache/resolve/image_x_large/image/14/148767/14540585-billede.jpeg",
            "publication_time": "Søndag d. 28. august 2016, kl. 21.00",
            "author": "Malene Kruse",
            "related_links": [],
            "attachments": []
        }
    }
}