{
    "version": "1.0",
    "document": {
        "id": "https://www_berlingske_dk/internationalt/myndighederne-i-baltimore-naaede-at-stoppe-trafikken-kort-foer",
        "title": "Myndighederne i Baltimore nåede at stoppe trafikken kort før fragtskibet sejlede ind i broen",
        "content": "Nye optagelser er kommet frem fra gårsdagens ulykke, hvor Francis Scott Key Bridge i Baltimore, Maryland styrtede sammen,efter et fragtskib ramte broen. Myndighederne i Maryland nåede nemlig at stoppe trafikken i begge retninger kort før katastrofen fandt sted. Det fremgår af interne lydoptagelser fra Marylands transportmyndighed, hvor man kan høre medarbejderne sætte gang i aktionen. Det skriverSky News. Fragtskibet Dali,som er chartret af Mærsk, nåede at udsende en mayday-advarsel til Marylands transportmyndigheder, da det gik op for besætningsmedlemmerne ombord, at de havde mistet styringen af skibet og havde kurs mod broen. Efter opkaldet fra besætningen nåede Marylands transportmyndigheder hurtigt at reagere og lukke både den sydlige og nordlige retning af broen. I lydklippet kan man høre en medarbejder fra den lokale transportmyndighed instruere i at holde al trafikken tilbage på Key Bridge. »Der nærmer sig et skib, som netop har mistet styringen, så indtil vi får det under kontrol, må vi stoppe al trafik. Sørg for at der ikke er nogen på broen.« Det lykkedes transportmyndighederne at lukke broen af for køretøjer, mens de 8 konstruktionsarbejdere der befandt sig på broen ikke nåede at få den melding. I lydklippet kan man høre en unavngiven medarbejder fra transportmyndighederne gøre opmærksom på, at samtlige arbejdere befandt sig på broen. »Der er et arbejdshold deroppe … Du burde give besked til værkføreren for at se, om vi kan få dem væk fra broen midlertidigt.« En anden svarer, at vedkommende vil forsøge at »gribe fat i arbejderne.« Det var dog for sent. Seks af de otte konstruktionsarbejdere er fortsat savnetog formodes døde, mens to blev reddet op kort efter broen kollapsede. På et pressemøde tirsdag fortæller guvernøren for Maryland, Wes Moore, at de lokale myndigheder handlede hurtigt, og de alle er helte. »De mennesker reddede liv i går nat,« sagde han under pressemødet, ifølgeABC News.",
        "metadata": {
            "source": "https://www.berlingske.dk/internationalt/myndighederne-i-baltimore-naaede-at-stoppe-trafikken-kort-foer",
            "image_url": "https://berlingske.bmcdn.dk/media/cache/resolve/image_x_large/image/177/1779914/24670276-nye-optagelser-viser-at-de-lokale-myndigheder-i-b.jpg",
            "publication_time": "Onsdag d. 27. marts 2024, kl. 15.11",
            "author": "Ines Kajkus",
            "related_links": [],
            "attachments": []
        }
    }
}