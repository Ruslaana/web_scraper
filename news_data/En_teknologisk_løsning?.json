{
    "version": "1.0",
    "document": {
        "id": "https://www_berlingske_dk/kommentatorer/en-teknologisk-loesning",
        "title": "En teknologisk løsning?",
        "content": "Det er ikke ualmindeligt, at tilhængere af aktiv dødshjælp (eutanasi) karakteriserer modstandere af at slå patienter ihjel som religiøse. Så er de tilpas rubriceret som en gruppe af umoderne outsidere, som argumenterer dogmatisk, og det fritager tilhængerne for selv at argumentere mere præcist. Det er også Claus Lunds anliggende i hans indlæg om emnet i Berlingske i fredags. Han mener, at Det Etiske Råd har de synspunkter, det har, fordi det samlet set er et slags religiøst organ, der er langt fra det virkelige liv, som han selv derimod har forstand på. Det »dokumenterer« Claus Lund med løsrevne citater fra Rådets redegørelser om emnet. Og hvis man ikke tror ham, skal man blot søge på Rådets rapporter. Jo, for det har han gjort. Læs også:Selvbestemmelse, dødshjælp og Etisk Råd Nu må man være klar over, at Rådets 17 individualister er af ganske forskellig uddannelses- og holdningsbaggrund. Det er en af de oprindelige og grundlæggende ideer med Rådet. Alle medlemmer har ret til at få deres holdninger og synspunkter repræsenteret i Rådets udtalelser. Derfor har det ikke været så svært for Claus Lund at tage nogle citater ud af sammenhængen og behændigt se bort fra al anden argumentation. Selv begrunder jeg ikke min modstand mod, at der vedtages en lov om eutanasi, med brug af numinøse udsagn om »livets ukrænkelighed, eller »at livet er en gave«. Det gør flertallet i Rådet heller ikke. I mine øjne er der rigeligt med verdslige grunde til at advare imod en eutanasilov. Det er betryggende, at vi stadig har en lovgivning, der fastholder en endelig barriere i straffeloven og ikke tillader, at nogle særligt bemyndigede godt må slå ihjel under visse betingelser. Det vil altid kræve et skøn, om betingelserne er opfyldt. Desuden er det en illusion, at man kan fjerne lidelsen ved at fjerne den, der lider, i de situationer, man nu finder egnede. Der er mange, som lider i denne verden, og var det løsningen, kunne man få travlt. Læs også:Aktiv dødshjælp afføder nye dilemmaer Nej, det skal selvfølgelig være dem, der selv ønsker det, vil svaret måske være. Men den højt besungne selvbestemmelse og valgfrihed kan også nogle gange være tilsyneladende. Raske forestiller sig, at de altid vil kunne vælge frit i alle livets forhold, men hvor stærk og selvbestemmende over for et behjertet tilbud om at blive taget af dage er den svækkede, bange og forpinte patient, som måske oven i købet føler sig til besvær og til overs? Talen om, at døden vel er vores egen og vores eget valg, ser bort fra, at valg i vigtige spørgsmål altid påvirkes af andre – som igen påvirkes af vore valg. Læs også:Nej til aktiv dødshjælp Jeg er enig med Lund i, at de såkaldte glidebaneargumenter generelt er svage, fordi man argumenterer imod noget ved at henvise til noget, der er værre. Men Lund bruger selv argumentet omvendt, nemlig til at afvise, at det går så galt i lande, der har en eutanasilovgivning. Og det kan godt blive en boomerang for ham, for nu er der faktisk sket det, at også inhabile borgere som handikappede børn og demente efter en nylig lovændring i Belgien skal kunne få eutanasi. For hvorfor skulle mennesker, der ikke selv kan bede om aktiv dødshjælp, men som efter omgivelsernes mening har et uværdigt liv, dog ikke også kunne modtage »nådesdøden«? Børn og demente er imidlertid mennesker, som ikke indgår i Lunds beskrivelse af en befolkning, som ikke vil acceptere »at de ikke selv bestemmer over eget liv i en sådan grad, at de også bestemmer over egen død.« Læs også:Janes plan Claus Lund fremsætter den så ofte hørte påstand, at der ikke er større forskel på såkaldt passiv og aktiv dødshjælp. Synspunktet deler han med mange, men ikke med mange læger. En læge er helt klar over, hvornår der er tale om det ene eller det andet. Lægen er bekendt med virkningen af den medicin og de doser, han bruger. Men når der nu efter Lunds mening ikke er større forskel, hvorfor så opretholde den? Han giver følgende foruroligende råd: »I Danmark skal lægen, hvis der gøres en embedssag ud af hændelsen (hvor der er givet en overdosis medicin for at slå patienten ihjel), bare erklære, at han/hun ikke var klar over, at døden ville indtræffe straks, så vil der givetvis ikke blive rejst tiltale.« For nu ikke bare at tage det ud af sammenhængen, skal det tilføjes, at han da kalder det et hyklerisk råd, men det er samfundets skyld, forklarer han. Læs også:Etisk Råd manipulerer om aktiv dødshjælp Berlingske har valgt den illustration af Claus Lunds bistre, men samtidig også mærkeligt naive indlæg, at man ser en hånd, der fører en sprøjte. Det ser så klinisk og sterilt ud. Billedet ses hyppigt i denne debat og stemmer med, at de fleste forestiller sig, at eutanasi skal foretages med en giftsprøjte, og at det skal være en lægelig opgave at give den. Men hvis det kommer til at ligge i patientens og lægens bevidsthed, at eutanasi er en mulighed, vil det også blive en overvejelse i behandlingsforløbet for både den lidende og lægen. Hvilke talte og ikke-talte dagsordner opstår da? Er lægen patientens fortaler og hjælper i livet, eller skal han være den, der kan slå patienten ihjel, når visse betingelser er opfyldt? Betingelser, som ikke nødvendigvis kun vil være fastlagt af patienten. Vil der bag kitlen kunne være skjulte dagsordner? Lægens rolle bliver usikker, både for patienten og for lægen selv. Billedet ved kronikken og Lunds indlæg viser, at man i spørgsmålet om eutanasi har at gøre med den illusion, at der nok altid findes en teknologisk løsning på et eksistentielt problem. Læs også:Når livets sidste bøn er Døden",
        "metadata": {
            "source": "https://www.berlingske.dk/kommentatorer/en-teknologisk-loesning",
            "image_url": "https://berlingske.bmcdn.dk/media/cache/resolve/image_x_large/image/22/221058/7304760-15debkommentarenjpg.jpeg",
            "publication_time": "Mandag d. 14. april 2014, kl. 17.00",
            "author": null,
            "related_links": [],
            "attachments": []
        }
    }
}