{
    "version": "1.0",
    "document": {
        "id": "https://www_berlingske_dk/danmark/succesfuld-ivaerksaetter-studerede-i-herning-og-firenze-det-var-en-stor",
        "title": "Succesfuld iværksætter studerede i Herning og Firenze: »Det var en stor omvæltning at flytte derud, hvor kragerne vender«",
        "content": "35-årige Frederikke Schmidt har studeret på TEKO i Herning, på Københavns Erhvervsakademi KEA og på designskolen POLIMODA i Firenze. Hun står bag skomærket Roccamore, der lancerede sin første kollektion i 2016. Kendetegnet for mærket er en specialdesignet sål, der gør det mere behageligt at gå i høje hæle. Hvad drømte du om at blive, da du var yngre?»Jeg har altid villet være designer, men først troede jeg, at jeg skulle være tøjdesigner.« »Før gymnasiet gik jeg til et skrædderkursus, men jeg syntes ikke, det var særligt sjovt. På samme skole uddannede man skomagere, så jeg fik lov til at hænge ud med dem. Det var meget sjovere: Det kunne tage tre måneder at lave en tilskæring, men som skomager kunne man lave et resultat på en dag.« Hvor uddannede du dig så?»Det eneste sted, man kunne studere skodesign, var på TEKO i Herning. Jeg er opvokset på Christianshavn, så det var en stor omvæltning at flytte derud, hvor kragerne vender. Uddannelsen var toårig, men jeg holdt et år, så skulle der ske noget. Min mormors nabo kendte en, der havde en datter, som var skodesigner. Jeg vandt samtidig et sommerskolekursus i Firenze gennem TEKO, og da jeg var der, tog jeg fat på hende. Hun hjalp mig med mine opgaver, og inden jeg skulle hjem, overtalte jeg hende til, at jeg måtte komme i praktik hos hende.« »Det måtte jeg til gengæld ikke for TEKO, men jeg gjorde det alligevel og tog hjem til eksaminerne. Da jeg blev færdig på TEKO, arbejdede jeg videre i Italien og tog en etårig master på POLIMODA Institute of Design, den mest fancy designskole i Italien. Bagefter blev jeg headhuntet som kreativ direktør for en stor skovirksomhed.« Hvordan blev du så iværksætter?»Efter to år med 200 årlige rejsedage skulle der ske noget nyt. Jeg sagde mit job op, og min kæreste og jeg flyttede til København. Jeg kunne bare ikke få job som skodesigner i Danmark, så jeg læste marketing på KEA. Jeg kom fra et fuldtidsjob og havde pludselig fri kl. 15. Jeg blev nødt til at lave noget, så jeg fandt det eneste sted i byen, hvor man kunne lave sko i hånden, hos en sød,grumpymand på Nørrebro. Han lavede indlæg til sportsfolk, og så tænkte jeg, om man ikke kunne lave indlæg til kvinders høje hæle, så det ikke skulle gøre så ondt at gå i dem. Efter et par måneder virkede det. Jeg rejste penge og lavede de første Roccamore-sko. Jeg lancerede den første kollektion i 2016, og sidste år omsatte vi for otte millioner kroner.« ",
        "metadata": {
            "source": "https://www.berlingske.dk/danmark/succesfuld-ivaerksaetter-studerede-i-herning-og-firenze-det-var-en-stor",
            "image_url": "https://berlingske.bmcdn.dk/media/cache/resolve/image_x_large_vertical/image/110/1102178/22556500-.jpg",
            "publication_time": "Torsdag d. 03. januar 2019, kl. 11.23",
            "author": "Katrine Rosenbæk",
            "related_links": [],
            "attachments": []
        }
    }
}