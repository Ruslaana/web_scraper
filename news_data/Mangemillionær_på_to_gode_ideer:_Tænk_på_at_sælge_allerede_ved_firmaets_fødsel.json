{
    "version": "1.0",
    "document": {
        "id": "https://www_berlingske_dk/succeskriteriet/mangemillionaer-paa-to-gode-ideer-taenk-paa-at-saelge-allerede-ved",
        "title": "Mangemillionær på to gode ideer: Tænk på at sælge allerede ved firmaets fødsel",
        "content": "Går man og tumler med ideen om at etablere en helt ny virksomhed, så skal man faktisk fra begyndelsen tænke på, hvordan man kan sælge forretningen - og til hvem. Hvis man betragter det som et hjertebarn, man aldrig vil skille sig af med, så udvikler virksomheden sig ikke nødvendigvis i den rigtige retning. Det fortæller Morten Strunge, der må siges at have stor erfaring med den succesfulde exit, til iværksætter-podcasten »Succes Kriteriet«: »Det er vigtigt, at man ikke tænker på en exit i sin hverdag,« siger Morten Strunge, men man skal bruge det i sin strategiske udvikling af selskabet, så man skaber værdi for forretningen - og for en potentiel købe.  Morten Strunge har drevet forretninger, siden han var 13 år, og i en relativt ung alder har han to gange tjent store millionbeløb på at sælge sine virksomheder. Først da teleselskabet Onfone blev solgt til TDC for 300 millioner kroner, og anden gang da Mofibo - bøgernes Spotify -blev solgt til den svenske bogtjeneste Storytel for 100 millioner kroner. Begge gange har det fra starten har været planen, at virksomhederne en dag skulle sælges. Det har faktisk været tilfældet, hver gang Morten Strunge har startet noget op, fordi han mener, at det er den mest fornuftige måde at drive sin forretning på. Så kan man nemlig skabe det bedste potentiale for virksomheden. Ifølge Morten Strunge er det vigtigt fra begyndelsen at have et klart billede af, hvem de potentielle kandidater til at købe din virksomhed er. På den måde kan man skabe den stærkeste forretning. Han opfordrer til, at man forsøger at drikke så meget kaffe med sine kandidater som overhovedet muligt: Find ud af, hvad der driver dem, hvorfor de kunne have interesse i selv at købe en dag, hvordan du bedst skaber værdi for dem, og hvem der er beslutningstager. Man skal ikke være bange for, at de stjæler ens idé, for det gør de ikke. »Du skal kunne eksekvere hurtigere og bedre end dine konkurrenter alligevel. Før de kommer på markedet med noget, vil du højst sandsynligt have ændret på strategien fem gange - sådan er det i en moderne verden. Det er evnen til at ændre retning løbende, der er kernen i, om du får succes med dine projekter eller ikke gør.« Man kan maksimere prisen ved at have styr på sine tal og sine mål og sige, nu gør jeg sådan, og så et år efter kan de se, at det gjorde man!  I dag er Morten Strunge medejer af ogdybt engageret i Storytel, som overtog Mofibo, ligesom han blandt meget andet erinvolveret i et nyt teleselskab- Plenti - ogdet nye vinkoncept Winefamly. Morten Strunges bedste råd: • Tænk exit ind fra begyndelsen og hav et klart billede af dine exit-kandidater: Hvem er de, og hvad vil de gerne have. Find ud af, hvad der driver dem, hvorfor de kunne have interesse i selv at købe en dag, hvordan du bedst skaber værdi for dem, og hvem der er beslutningstager. • Find ud af, hvad der skaber værdi i din forretning. Du skal dække et hul i markedet eller gøre det bedre end dine konkurrenter, hvis du skal være interessant for eventuelle købere. • Ofte går man i dialog med en eventuel køber om, hvordan virksomheden skal se ud i fremtiden. Føl efter, om det peger i den rigtige retning.  Ugens business angel er i »Succes Kriteriet« er Nicolaj Højer Nielsen, som har været med i opstarten af virksomheder som Sepior, CodeSealer, Penneo og MotilityCount. I dag er han investor i Mindsettr og CapDesk, og han tør ifølge eget udsagn at gå ind i en investering tidligt - man skal være klar til at tage en chance for at vinde stort, hvis man tror på ideen og kompetencerne på holdet bag. Til slut er der i »Det lukkede rum« gode råd til iværksættere fra Nordeas eksperter, denne gang med teamleder for erhvervsinitiativer Tom Carsten Jørgensen. Fokus er i dette program på styring af pengestrømme - altså at man får betalt sine egne regniner på det helt rigtige tidspunkt og får penge ind fra kunderne til rette tid! ",
        "metadata": {
            "source": "https://www.berlingske.dk/succeskriteriet/mangemillionaer-paa-to-gode-ideer-taenk-paa-at-saelge-allerede-ved",
            "image_url": "https://berlingske.bmcdn.dk/media/cache/resolve/image_x_large/image/4/46402/15811681-strunge_poscast.jpg",
            "publication_time": "Tirsdag d. 20. december 2016, kl. 05.59",
            "author": "Mikael Hjorth",
            "related_links": [],
            "attachments": []
        }
    }
}