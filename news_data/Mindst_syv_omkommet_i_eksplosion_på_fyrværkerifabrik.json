{
    "version": "1.0",
    "document": {
        "id": "https://www_berlingske_dk/internationalt/mindst-syv-omkommet-i-eksplosion-paa-fyrvaerkerifabrik",
        "title": "Mindst syv omkommet i eksplosion på fyrværkerifabrik",
        "content": "Mindst syv personer er omkommet, efter en italiensk fyrværkerifabrik fredag er eksploderet, skriver nyhedsbureauet ANSA. Derudover er mindst ti personer blevet såret på fabrikken i Modugno i det sydøstlige Italien. Eksplosionerne fortsætter i takt med, at branden får fat i mere fyrværkeri, og branden har spredt sig til den lund, fabrikken ligger i. »Jeg mærkede tre eksplosioner lige efter hinanden, og jeg tænkte straks på Bruscella,« siger en 24-årig mand fra byen med henvisning til fabrikken. »Jeg har venner, der arbejder derinde,« tilføjer han til ANSA. Myndighederne har endnu ikke overblik over skaderne eller antallet af sårede og omkomne. Der var angiveligt 14 mennesker i bygningen, da den eksploderede. To fly forsøger at slukke flammerne fra luften, og myndighederne forventer, at det vil tage minimum et døgn, før branden er slukket helt. Eksplosionen indtraf kl. 12.30 og jævnede fyrværkerifabrikken Bruscella nær Bari med jorden. Brandfolkene har endnu ikke fået adgang til hele området. Der var fuld gang i produktionen på fyrværkerifabrikken, da ulykken indtraf, idet mange af Italiens mindre byer i disse dage afholder religiøse festivaler, hvor fyrværkeri indgår i fejringen.",
        "metadata": {
            "source": "https://www.berlingske.dk/internationalt/mindst-syv-omkommet-i-eksplosion-paa-fyrvaerkerifabrik",
            "image_url": "https://berlingske.bmcdn.dk/media/cache/resolve/image_x_large/image/69/693541/9942363-italy-blastfireworks.jpg",
            "publication_time": "Fredag d. 24. juli 2015, kl. 17.48",
            "author": "Niels Pedersen",
            "related_links": [],
            "attachments": []
        }
    }
}