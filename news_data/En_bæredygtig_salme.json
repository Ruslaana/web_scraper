{
    "version": "1.0",
    "document": {
        "id": "https://www_berlingske_dk/boganmeldelser/en-baeredygtig-salme",
        "title": "En bæredygtig salme",
        "content": "Grundtvig er en af dansk salmedigtnings bedste bibelhistorie-fortællere, og historien om fiskeren Simon Peters kald og missionens eller det store menneskefiskeris grundlæggelse er et godt eksempel. Rektor Lars Ebbensgaard, der bor ved Lemvig, understreger, hvordan netop denne historie er i stand til at forene egnens grundtvigianere og medlemmer af Indre Mission, og for ham er salmen så i øvrigt en god indgang til tankerne om en »grønnere« kirke. Han gør opmærksom på, at »Der sad en Fisker« blev skrevet på et tidspunkt, hvor digteren var stærkt optaget af industrialismen og af, hvordan man kunne undgå dens negative følger. Med linjen »Saa klang i Øret ei Sølv og Guld« som afsæt læser Lars Ebbensgaard et modbillede til al snak »om den økonomiske væksts nødvendighed« ind i teksten. Grundtvig kan unægtelig lidt af hvert.",
        "metadata": {
            "source": "https://www.berlingske.dk/boganmeldelser/en-baeredygtig-salme",
            "image_url": "https://berlingske.bmcdn.dk/media/cache/resolve/image_x_large/image/33/336070/4732292-en-bredygtig-salme.jpg",
            "publication_time": "Torsdag d. 15. december 2011, kl. 22.30",
            "author": null,
            "related_links": [],
            "attachments": []
        }
    }
}