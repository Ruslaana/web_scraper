{
    "version": "1.0",
    "document": {
        "id": "https://www_berlingske_dk/virksomheder/aendring-af-ikonisk-slikmaerke-kan-forstyrre-julefreden",
        "title": "Ændring af ikonisk slikmærke kan forstyrre julefreden",
        "content": "Julen bliver ikke, som den plejer at være, i mange britiske hjem. Schweiziske Nestlé, der blandt andet ejer Nespresso-mærket, har nemlig besluttet at udskifte indpakningen af sine navnkundige Quality Street-karameller for atblive mere miljørigtig. Konkret betyder det et farvel til plasticæsken, som det er en britisk juletradition at have hos sig, når familien samles. Den bliver nu forsøgt erstattet af en ny æske, som er lavet af pap. Og det sker med nogen bæven over, hvordan modtagelsen bliver. For plasticæsken – og før den metalæsken – er traditionelt blevet brugt som opbevaringsboks, når den er tom – til kager, LEGO-klodser eller andet, skriver The Guardian. Nestlé tager dog nu chancen og begynder fra næste uge at sælge Quality Street i papæske i udvalgte butikker i den britiske supermarkedskæde Tesco. I alt 200.000 æsker i pap med 150 tons karameller ruller ud i butikkerne. I 2022 valgte Nestlé at ændre indpakningen af karamellerne for at slippe af med plasticen her. I stedet blev de svøbt ind i genanvendeligt, farvet papir, hvilket fik en blandet modtagelse, men det er der ikke blevet ændret på. Udskiftningen af et dobbeltlag af folie og cellulose med et enkelt lag af papir har ifølge Nestlé betydet, at næsten to milliarder stykker indpakningsmateriale har kunnet undværes. »Vi ser frem til at se, hvordan fans af Quality Street tager imod papæsken. Der er brugt masser af opmærksomhed og hårdt arbejde i forsøget, og vi er stolte af at være den første større producent, der forsøger sig med papæsker til jul,« siger Jemma Handley, som er ledende ansvarlig for Quality Street-mærket. Når alle karamellerne er spist, kan emballagen nu gå i husstandenes genbrugsbeholder. Det bliver nu op til Tesco-kunderne, om papæskerne kommer til at nå bredere ud og blive til mere end et juleforsøg. Man vil fortsat kunne købe Quality Street i en plastic- eller metalæske eller i en karton.  ",
        "metadata": {
            "source": "https://www.berlingske.dk/virksomheder/aendring-af-ikonisk-slikmaerke-kan-forstyrre-julefreden",
            "image_url": "https://berlingske.bmcdn.dk/media/cache/resolve/image_x_large/image/184/1845022/24809807-omkring-200000-sker-med-quality-street-bolcher-i.jpg",
            "publication_time": "Torsdag d. 10. oktober 2024, kl. 12.17",
            "author": "Thomas Breinstrup",
            "related_links": [],
            "attachments": []
        }
    }
}