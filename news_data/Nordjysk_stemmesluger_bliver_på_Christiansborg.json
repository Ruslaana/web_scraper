{
    "version": "1.0",
    "document": {
        "id": "https://www_berlingske_dk/politik/nordjysk-stemmesluger-bliver-paa-christiansborg",
        "title": "Nordjysk stemmesluger bliver på Christiansborg",
        "content": "Nordjyllands topscorer ved folketingsvalget sidste år, Socialdemokraternes Bjarne Laustsen, bliver på Christiansborg. Det skriver Nordjyske Medier. Laustsen har sagt nej til en enstemmig opfordring om at blive spidskandidat ved det kommende kommunalvalg i hjemkommunen Rebild næste år. - Jeg har været fristet af at tage imod udfordringen. Men det afgørende er de mange opfordringer, jeg har fået om at blive i landspolitik, siger Bjarne Laustsen til Nordjyske. Den 58-årige politiker er tidligere blevet opfordret til at stille op som borgmester i Frederikshavn, men han afviser helt og holdent at gå ind i kommunalpolitik. - Jeg agter ikke at stille op til kommunalvalget i 2013 noget sted, uanset hvem der måtte spørge, slår han fast. Socialdemokraternes interne love ville forhindre Bjarne Laustsen i både at være borgmester og folketingsmedlem. Da han stillede op til valget sidste år fik han 18.733 stemmer. Det gjorde ham til den største stemmesluger i Nordjylland og indbragte ham en 10. plads på landsplan. Han blev dog ikke minister trods sin folkelige popularitet, og han har flere gange været på kollisionskurs med de øvrige socialdemokrater på Christiansborg. Blandt andet da han undlod at stemme for indgrebet i efterlønnen - et emne, der også var hans mærkesag under valgkampen. BNB",
        "metadata": {
            "source": "https://www.berlingske.dk/politik/nordjysk-stemmesluger-bliver-paa-christiansborg",
            "image_url": "https://berlingske.bmcdn.dk/media/cache/resolve/image_x_large/image/68/683622/4738051-bjarne-laustsen.jpg",
            "publication_time": "Mandag d. 30. januar 2012, kl. 04.57",
            "author": null,
            "related_links": [],
            "attachments": []
        }
    }
}