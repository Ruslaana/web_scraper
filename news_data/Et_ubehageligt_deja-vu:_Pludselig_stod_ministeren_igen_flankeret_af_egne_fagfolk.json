{
    "version": "1.0",
    "document": {
        "id": "https://www_berlingske_dk/politik/et-ubehageligt-deja-vu-pludselig-stod-ministeren-igen-flankeret-af-egne",
        "title": "Et ubehageligt deja-vu: Pludselig stod ministeren igen flankeret af egne fagfolk",
        "content": "Det handler om ufattelig mange milliarder. Og de skal bruges på rekordtid. »Køb, køb, køb,« sagde statsminister Mette Frederiksen på et pressemøde i denne uge, da regeringen præsenterede en ny »accellerationsfond« med foreløbig 50 milliarder skattekroner, som forsvarschefen i samråd med forsvarsministeren skal kunne bruge løs af, uden at Folketinget og forligspartierne bag forsvaret får noget at skulle have sagt. Begrundelsen for at koble forligspartierne af de konkrete beslutninger om indkøb er, at det haster. Med henvisning til en alvorlig trusselsvurdering fra Forsvarets Efterretningstjeneste, står Danmark i en helt ekstraordinær truende situation fra Rusland og indirekte et USA, der sår tvivl om sit engagement i europæisk sikkerhed. For dele af oppositionen minder det om noget, de har set før. Et ubehageligt deja-vu, fra dengang statsminister Mette Frederiksen for fem år siden lukkede Danmark ned med en række vidtrækkende beslutninger, dukker op for det indre blik. Flere af beslutningerne har efterfølgende været stærkt omdiskuterede. Den særlige epidemilov gav regeringen meget store magtbeføjelser, som senere resulterede i, at Mette Frederiksen blev politisk svækket af beskyldninger om »magtfuldkommenhed«. På pressemøder i Statsministeriet var regeringens ministre ofte flankeret af direktøren i Sundhedsstyrelsen, Søren Brostrøm, og andre myndighedspersoner. Der skulle handles hurtigt. Den ubehagelige genkaldelse af coronatiden blev bestyrket, da man i dele af oppositionen torsdag så forsvarsminister Troels Lund Poulsen side om side med fungerende forsvarschef Michael W. Hyldgaard og Per Pugholm Olsen, chef for Forsvarsministeriets Materiel- og Indkøbsstyrelse. På et pressemøde præsenterede de en ny model for hasteindkøb af kostbart forsvarsmateriel. Det skal være mere enkelt og gøres fri af politisk bøvl. Pressemøde torsdag eftermiddag med forsvarsminister Troels Lund Poulsen (V), forsvarschef Michael W. Hyldgaard og Per Pugholm Olsen, chef for Forsvarsministeriets Materiel- og Indkøbsstyrelse. Skubber regeringen igen egne fagfolk foran sig i politiske beslutninger?Fold sammenLæs mereFoto: Liselotte Sabroe/Ritzau Scanpix. På det sociale medie X, skriver Ole Birk Olesen: »Alt tyder på, at forsvarschefen skal tildeles samme magt som Sundhedsstyrelsens chef, Søren Brostrøm, havde under Corona: At skulle gå ud offentligt og bilde befolkningen ind, at regeringens politik er apolitisk.«  Formentlig en kæmpe fejlvurdering af Altinget her:Alt tyder på, at forsvarschefen skal tildeles samme magt som Sundhedsstyrelsens chef, Søren Brostrøm, havde under Corona:At skulle gå ud offentligt og bilde befolkningen ind, at regeringens politik er apolitisk.pic.twitter.com/qfxTEIGygr Birk Olesens pointe er, at Hyldgaard meget let kan blive et instrument for regeringens politik, ligesom Brostrøm blev det under nedlukningen, hvor han blev taget til indtægt for, at der lå en faglig vurdering bag eksempelvis lukningen af folkeskoler og den danske grænse for fem år siden. Dengang nedsatte Folketinget en ekspertgruppe, som konkluderede, at nedlukningen af Danmark næppe skete på anbefaling fra sundhedsmyndighederne, men at den derimod »i al væsentlighed er konciperet i Statsministeriet«, hed det i udredningen. »Hovedkritikpunktet er, at det ikke var myndighedernes anbefaling at lukke landet ned,« sagde professor i forfatningsret Frederik Waagetil Information. Flere gange udtalte Mette Frederiksen, at det var anbefalinger fra »en bred myndighedsgruppe«, der lå bag de konkrete skridt i håndteringen af coronakrisen. Men det fandt ekspertgruppen altså ikke i alle tilfælde dokumentation for. Statsminister Mette Frederiksen (S) og direktør i Sundhedsstyrelsen Søren Brostrøm under pressemøde i Spejlsalen i Statsministeriet. For fem år siden blev embedsmænd ofte brugt i orientering af offentligheden.Fold sammenLæs mereFoto: Mads Claus Rasmussen/Ritzau Scanpix. Af redegørelsen fremgikdet også, at Søren Brostrøm flere gange forsøgte at undgå at deltage i de pressemøder, hvor regeringens ministre meddelte sig om regeringens strategi. Dengang advarede statsministeren desuden om, at der ville blive begået fejl, når beslutninger skulle gå hurtigt i et »ubetrådt land«. Det samme sagde hun i denne uge om de beslutninger om forsvarsindkøb, der nu skal træffes i et højt tempo, når pengene fra accellerationsfonden skal bruges. Frygten i dele af oppositionen er, at regeringen igen vil skubbe sine egne embedsmænd – denne gang forsvarschefen – foran sig og påstå, at der er tale om fagligt funderede beslutninger, som i realiteten er politiske begrundede og truffet i toppen af regeringen. Store beslutninger indeholder oftest en kompliceret blanding af faglige begrundelser og politiske hensyn. Om Danmark skal købe forsvarsmateriel i Israel, Europa eller eventuelt USA for at stå på bedre fod med Donald Trump, er således politiske vurderinger. Det er det også, om nye milliardindkøb skal være klimavenlige, og hvor offensive nye våbensystemer potentielt må være. For regeringen er det magtpåliggende at gennemføre en ny arbejdsgang, som giver forsvarschefen kompetencerne til at beslutte, hvad der skal købes. Fredag fortsætter forhandlingerne om accellerationsfonden i Forsvarsministeriet, hvor man i lyset af forsvarsforligspartiernes bekymring blandt andet diskuterer, hvordan Folketinget kan »orienteres« tidligere. Men nogen kontrollerende indflydelse eller sågar vetoret over indkøb af nye forsvarskapaciteter bliver der ikke tale om. Netop de politiske hensyn og Folketingets indflydelse er kernen i den såkaldte Elbit-sag, hvor man i Forsvarsministeriet i hast besluttede at købe et israelsk artillerisystem. Den slags skandaler med stribevis af samråd i Folketinget og trusler om undersøgelseskommissioner vil regeringen gerne undgå i fremtiden.",
        "metadata": {
            "source": "https://www.berlingske.dk/politik/et-ubehageligt-deja-vu-pludselig-stod-ministeren-igen-flankeret-af-egne",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892491/24895970-pressemdet-med-forsvarsminister-troels-lund-pouls.jpg",
            "publication_time": "Fredag d. 21. februar 2025, kl. 19.31",
            "author": "Bent Winther",
            "related_links": [],
            "attachments": []
        }
    }
}