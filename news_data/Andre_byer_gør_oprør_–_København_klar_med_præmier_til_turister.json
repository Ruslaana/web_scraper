{
    "version": "1.0",
    "document": {
        "id": "https://www_berlingske_dk/virksomheder/andre-byer-goer-oproer-koebenhavn-klar-med-praemier-til-turister",
        "title": "Andre byer gør oprør – København klar med præmier til turister",
        "content": "Mens andre europæiske storbyer gør oprør mod den overstrømmende turisme, er København klar med præmier til turisterne – hvis de opfører sig ansvarligt. Turistorganisationen Wonderful Copenhagen indleder mandag en kampagne, der opfordrer til klimavenlig og bæredygtig opførsel. Turister, der tager en cykeltur, kører med offentlig transport eller giver en hånd med for eksempel at samle affald op eller stiller med deres egen genanvendelige kaffekop, kan få koppen fyldt gratis op, indtage en cocktail på en tagterrassebar, få en gratis museumsbillet eller få ekstra tid på den kunstige skibakke. Det skriver det britiske dagblad The Guardian. Håbet er, at ideen – kaldet CopenPay – vil kunne inspirere i øvrige storbyer, hvor der flere steder nu er lokalt oprørmod de alt for mange turister. I Barcelona, som er hovedby i Catalonien i det nordøstlige Spanien,angribes turister med vandpistoler, og også andre steder protesterer lokalbefolkningen. I Venedig er der indført betalingsafgift på fem euro, og i Dubrovnik i det sydlige Kroatien er turister blevet bedt om ikke at rulle afsted med deres kufferter, men i stedet bære dem for at nedbringe støjniveauet. På Mallorca, Ibiza og De Baleariske Øer er der indført strenge begrænsninger for alkoholindtaget. »Vi er nødt til at sikre, at turismen frem for at være en byrde for miljøet omformes til en kraftfor positiv forandring,« siger Mikkel Aarø-Hansen, som er administrerende direktør for Wonderful Copenhagen, til avisen. Det københavnske initiativ kører frem til 11. august, hvor skolesommerferien herhjemme slutter. Der er laveten liste (på engelsk) over de 24 attraktioner, som belønner klimavenlige handlinger. ",
        "metadata": {
            "source": "https://www.berlingske.dk/virksomheder/andre-byer-goer-oproer-koebenhavn-klar-med-praemier-til-turister",
            "image_url": "https://berlingske.bmcdn.dk/media/cache/resolve/image_x_large/image/181/1816708/24751300-tager-man-som-turist-cyklen-eller-bussen-rundt.jpg",
            "publication_time": "Mandag d. 15. juli 2024, kl. 09.46",
            "author": "Thomas Breinstrup",
            "related_links": [],
            "attachments": []
        }
    }
}