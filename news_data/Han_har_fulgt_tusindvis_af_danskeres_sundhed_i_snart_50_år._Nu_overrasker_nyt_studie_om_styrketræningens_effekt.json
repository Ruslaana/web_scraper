{
    "version": "1.0",
    "document": {
        "id": "https://www_berlingske_dk/vores-liv/han-har-fulgt-tusindvis-af-danskeres-sundhed-i-snart-50-aar-nu",
        "title": "Han har fulgt tusindvis af danskeres sundhed i snart 50 år. Nu overrasker nyt studie om styrketræningens effekt",
        "content": "Løbeskoene har været snøret godt fast om hjertelæge Peter Schnohrs fødder i årtier. Helt fra ungdommens traveture i 1960erne, der inspirerede ham til at grundlægge det nu traditionsrige eremitageløb, har han haft et klart budskab til danskerne: Du kan løbe dig til et længere liv. Men det, han nye studie viser om betydningen af en væsentligt anderledes træningsform, har for alvor overrasket »konditionsmanden«. For det viser sig, at kombinationen af både at lave konditionstræning og styrketræning er bedst til at reducere risikoen for hjerte-kar-sygdomme og forlænge livet. Et resultat, som Peter Schnohr næppe ville have troet på, dengang han som helt ung læge dyrkede 100-meter-løb på Østerbro Stadion. Dengang, hvor hjertelægen forbandt styrketræning med nogle få »svedige mænd i en kælder, der løftede jern«. Og hvor ordet »fitnesscenter« var årtier fra at blive en del af danskernes ordforråd. Peter Schnohr var med til at starte det omfangsrige forskningsprojekt Østerbroundersøgelsen i 1970erne. Befolkningsundersøgelsen har kørt lige siden, og det nye studie er baseret på data herfra.Fold sammenLæs mereFoto: Nicoline Kjems-Krognos. »I mine øjne var det at komme op af lænestolen og ud at løbe det bedste, folk kunne gøre. Dengang tænkte jeg, at det ikke kunne være særlig sundt bare at stå og løfte jern,« fortæller Peter Schnohr. Men i takt med fitnesscentrenes fremmarch måtte hjertelægen tage sine tidligere overbevisninger op til revision og gå nysgerrigt til styrketræningen. Det har ført til overraskende resultater. Peter Schnohr og kollegernes nye studie er seneste skud på stammen i det årtier lange og omfangsrige forskningsprojekt »Østerbroundersøgelsen«. En befolkningsundersøgelse, som Peter Schnohr selv var med til at starte tilbage i 1976, og som primært fokuserer på hjerte-kar-sygdomme og risikofaktorer for disse. Siden er deltagerne blevet undersøgt fem gange, i 1976-78, 1981-83, 1991-94, 2001-03 og 2011-15. Og netop nu bliver deltagerne undersøgt for sjette gang. For første gang har Peter Schnohr og forskerkollegerne dog valgt at rette fokus mod både muskelstyrkens og konditionens betydning for deltagernes sundhed. Helt konkret har forskerne sammenlignet sammenhængen mellem muskelstyrke, kondition og dødelighed af alle årsager på den ene side og hjerte-kar-sygdomme på den anden. Undersøgelsen er baseret på data fra knap 10.000 mænd og kvinder, som er blevet fulgt over en periode på hele 27 år. I den periode døde 4971 af deltagerne. Selvom Peter Schnohr har rundet de 80 år, fortsætter han ivrigt med at forske. I løbet af sin karriere har han publiceret over 300 videnskabelige artikler.Fold sammenLæs mereFoto: Nicoline Kjems-Krognos. Ved undersøgelsens start blev deltagernes kondition og muskelstyrke inddelt i tre niveauer: Lav, moderat og høj. Siden har forskerne tjekket ind med deltagerne hvert 10. år. Og her, 27 år efter, er resultaterne tydelige. Både en god kondition og en god muskelstyrke er med til at reducere risikoen for hjerte-kar-sygdomme og give længere levetid. »Det er nyt, når vi sammenligner de to, at styrketræningen er vigtig i så høj en grad. Konditionen vinder stadig, men ikke så frygtelig meget, som jeg tidligere har troet. Vi skal gøre begge dele,« lyder den klare opfordring fra hjertelægen. Studiet er netop udkommet i det anerkendte amerikanske tidsskriftMayo Clinic Proceedings. I studiet har forskerne ikke konkret undersøgt, hvorfor muskelstyrken er central for helbredet. Men Peter Schnohr har flere bud på, hvorfor muskelstyrken viser sig at have afgørende indflydelse på både levetid og hjerte-kar-sygdomme. En af forklaringerne kan være, at forskerne måler på både dødelighed af alle årsager og dødsfald relateret til hjerte-kar-sygdomme. Og især ved de dødsfald, der ikke skyldes hjerte-kar-sygdomme, kan muskelstyrken have en nøglerolle. »Musklerne har flere egenskaber end bare at være stærke,« forklarer Peter Schnohr og fortsætter: »De mennesker, der har dårlige og svage muskler, har større risiko for for eksempel at falde ned ad trapperne og komme slemt til skade. Og hvis man er ældre, kan det være fatalt«. Peter Schnohr har altid været en konditionsmand. Ud over sine utallige løbeture har han også gennemført Vasaløbet 11 gange.Fold sammenLæs mereFoto: Nicoline Kjems-Krognos. Trods muskelstyrkens positive effekter er konditionstræningen dog stadig mest effektiv til at forebygge hjerte-kar-sygdomme og til at forlænge livet. Her viser studiet blandt andet, at personer med høj kondition havde ti procent lavere risiko, både for tidlig død og for hjerte-kar-sygdomme, i forhold til personer med høj muskelstyrke. Dertil havde personerne med moderat kondition 19 procent lavere risiko for tidlig død, og hele 33 procent havde lavere risiko for hjerte-kar-sygdomme end dem med lav kondition. Forskerne har i det nye studie ikke undersøgt, hvilken fordeling af henholdsvis konditionstræning og styrketræning, der er den mest optimale til at reducere risikoen for hjerte-kar-sygdomme og forlænge livet. Men hvis det står til Peter Schnohr, er netop dét spørgsmål målet for hans næste undersøgelser. Trods en alder på 83 år har hjertelægen nemlig ingen planer om at lægge forskningen på hylden. For han har fulgt deltagerne fra Østerbroundersøgelsen gennem stort set hele sit arbejdsliv. »Det er et livsprojekt og en hobby. Med det lidt idealistiske formål at finde nogle gode fund, som gavner befolkningen,« lyder det fra Peter Schnohr. Peter Schnohrs livsprojekt, Østerbroundersøgelsen, har været kilde til enorme mængder ny viden siden dets start for knap 50 år siden. Ved udgangen af 2023 var der publiceret 1.330 videnskabelige artikler, heriblandt 27 doktordisputatser og 96 ph.d.-afhandlinger, på baggrund af data fra Østerbroundersøgelsen.Fold sammenLæs mereFoto: Nicoline Kjems-Krognos. Træningsskoene snører Peter Schnohr også stadig om fødderne, når han tre gange om ugen er i fitnesscenter med sin kone. Og selvom han selv haft pulsen oppe gennem hele livet, understreger han, at det aldrig er for sent at komme i gang. For hjertelægen er stadig drevet af samme ambition, som da han i 1970erne lagde grundstenene til Eremitageløbet. Han vil blive ved med at inspirere danskerne til at træne sig til et længere og bedre liv. Hvad enten det er ved en løbetur eller ved at »løfte jern i kælderen«. »Jo ældre du er, desto mere får du ud at være fysisk aktiv i forhold til de ældre, der ikke laver noget. Så der er meget at vinde,« afslutter Peter Schnohr.",
        "metadata": {
            "source": "https://www.berlingske.dk/vores-liv/han-har-fulgt-tusindvis-af-danskeres-sundhed-i-snart-50-aar-nu",
            "image_url": "https://berlingske.bmcdn.dk/media/cache/resolve/image_x_large_vertical/image/190/1902335/24914652-peter-schnohr-hjertelge-og-forsker.jpg",
            "publication_time": "Søndag d. 23. marts 2025, kl. 09.04",
            "author": "Marie Bebe",
            "related_links": [],
            "attachments": []
        }
    }
}