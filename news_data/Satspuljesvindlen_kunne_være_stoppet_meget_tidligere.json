{
    "version": "1.0",
    "document": {
        "id": "https://www_berlingske_dk/kommentarer/satspuljesvindlen-kunne-vaere-stoppet-meget-tidligere",
        "title": "Satspuljesvindlen kunne være stoppet meget tidligere",
        "content": "Berlingske søndag havde en glimrende gennemgang af svindlen med satspuljemidlerne. Kammeradvokaten har i sin undersøgelse af sagen konkluderet, at ingen medarbejdere i ministeriet kan stilles til ansvar. Dette til trods for, at Rigsrevisionen flere gange har påpeget store mangler i administrationen gennem årene. I 2015 afsluttede en tværministeriel arbejdsgruppe en analyse af administrationen af satspuljen. Konklusionen var den samme som rigsrevisionen. Det var svært at følge pengestrømmene i de mange udbetalinger. I 2014 lavede Finansministeriet en undersøgelse af satspuljeområdet. Daværende finansminister Bjarne Corydon udtaler, som konklusion på undersøgelsen, til daværende Berlingske Nyhedsbureau 13. maj 2014:»Der har over en meget lang årrække været problemer med at få valideret nogle af de projekter, man har afsat penge til«.Han tilføjede, at man har fundet konkrete ordninger, »hvor satspuljepenge fra de ordninger, der er ophørt, ikke er blevet tilbageført korrekt til puljen«.  Det var ikke bare rigsrevisionen, den tværministerielle arbejdsgruppe og daværende finansminister Bjarne Corydon, som påpegede problemer i satspuljeadministrationen. Som social- og satspuljeordfører forsøgte jeg på møde efter møde i flere år at få svar på, hvor de mange midler i satspuljen forsvandt hen. Systemet lukkede sig hver gang om sig selv, når jeg spurgte. Fra skiftende socialministre kunne jeg heller ikke få en forklaring, selv om jeg på bilaterale møder med dem fremlagde bilag på bilag, som burde have vækket enhver ministers interesse. Eyvind Vesselbo.Fold sammenLæs mereFoto: Steen Brogaard. Mine spørgsmål skyldes ikke, at jeg havde mistanke om, at der var en medarbejder, som sad og overførte penge til sin egen konto. Jeg ville bare sikre, at pengene kom ud til de udsatte grupper. Jeg kunne nemlig se, at en meget stor del af de midler, som skulle gå til de udsatte grupper, ikke blev brugt. Forklaringen var hver gang, jeg spurgte, at de uforbrugte midler ville blive overført til næste år. Det kunne jeg ikke få til at stemme. Jeg søgte derfor oplysningerne i statsregnskabet. Her stod, at store dele af de uforbrugte midler var »bortfaldet«. Det bekræftede, at en stor del af pengene aldrig nåede frem til dem, som de var tiltænkt. Hvor de forsvandt hen, kunne jeg aldrig få svar på. Det er et stort problem, hvis en medarbejder svindler med betroede midler. Det kan der ikke tages nok afstand fra. Den del af sagen klarer det danske retssystem. Det er også et stort problem, at en stor del af de afsatte midler til de udsatte grupper ikke bliver brugt. Det er derudover et stort problem, at systemet ikke reagerer på de mange advarsler, som er kommet gennem mange år. Hvis systemet havde reageret, kunne svindlen være stoppet mange år før. Det havde betydet, at de udsatte grupper havde fået glæde og gavn af de mange midler, som bare »faldt bort«.",
        "metadata": {
            "source": "https://www.berlingske.dk/kommentarer/satspuljesvindlen-kunne-vaere-stoppet-meget-tidligere",
            "image_url": "https://berlingske.bmcdn.dk/media/cache/resolve/image_x_large/image/122/1229360/23274340-britta-nielsens-svindel-gr-kollega-trist.jpg",
            "publication_time": "Onsdag d. 27. november 2019, kl. 07.00",
            "author": null,
            "related_links": [],
            "attachments": []
        }
    }
}