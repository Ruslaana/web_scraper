{
    "version": "1.0",
    "document": {
        "id": "https://www_berlingske_dk/internationalt/oestrig-bygger-velgoerenhed-paa-fundamentet-til-hitlers-hus",
        "title": "Østrig bygger velgørenhed på fundamentet til Hitlers hus",
        "content": "Adolf Hitlers barndomshjem i Braunau am Inn skal rives ned, bekræfter den østrigske indenrigsminister mandag i et interview med avisen Die Presse. - Hitler-huset bliver revet ned. Kælderfundamentet kan blive stående, men der skal rejses et nyt hus oven på, siger Wolfgang Sobotka til avisen. Den kommende bygning skal ifølge ministeren måske bruges til velgørende formål. Ministeren har valgt at følge en ekspertgruppe, som var nedsat til at komme med anbefalinger om den tidligere nazistleders barndomshjem.  Kommissionens anbefalinger blev fremlagt i sidste uge. Tirsdag vil Sobotka sætte en parlamentarisk proces i gang, så man kan få fjernet huset. Huset i Braunau am Inn er i dag privatejet. Det kom frem i sommer, at Østrigs regering ønskede at fjerne bygningen. Den senere nazistleder boede hele sin barndom og ungdom i Østrig, før han i 1913 flyttede til Tyskland.  Siden 1972 har huset været lejet ud til det østrigske indenrigsministerium, men i øjeblikket står det tomt. Huset ligger i et fredet kvarter, hvorfor det ikke er helt enkelt blot at køre de tunge maskiner ind og vælte byggeriet. En nedrivning skal forhindre, at huset bliver et turistmål og mindesmærke for nynazister og andre med sympati for Hitler.  Det var ikke lykkedes regeringen at nå til enighed med kvinden, der ejer huset, om en overtagelse. Derfor besluttede regeringen at lave en ekspropriation. Hendes familie har ejet det store hus i mere end et århundrede. Ved siden af bygningen står et mindesmærke med påskriften: \"For Fred, Frihed og Demokrati. Aldrig mere fascisme. Millioner af døde advarer.\" Hvert år på Adolf Hitlers fødselsdag mødes antifascister for at demonstrere uden for nummer 15 på gaden Salzburger Vorstadt, som er adressen på huset. Adolf Hitler blev, efter at han flyttede fra Østrig til Tyskland, rigskansler i 1933. Han sad på magten i Tyskland frem til 1945, hvor han tog livet af sig i slutningen af Anden Verdenskrig.  /ritzau/",
        "metadata": {
            "source": "https://www.berlingske.dk/internationalt/oestrig-bygger-velgoerenhed-paa-fundamentet-til-hitlers-hus",
            "image_url": "https://berlingske.bmcdn.dk/media/cache/resolve/image_x_large/image/1/14964/15132421-----20161017170251187_orgjpg.jpeg",
            "publication_time": "Mandag d. 17. oktober 2016, kl. 17.24",
            "author": null,
            "related_links": [],
            "attachments": []
        }
    }
}