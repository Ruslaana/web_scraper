{
    "version": "1.0",
    "document": {
        "id": "https://www_berlingske_dk/kultur/udstillingen-er-en-misbrugt-mulighed-dette-museum-er-bygget-til-noget",
        "title": "Udstillingen er en misbrugt mulighed: Dette museum er bygget til noget større end flaskeskibe",
        "content": "Det fine maritime museum i Helsingør har efterhånden ligget i sine fantastiske, underjordiske BIG-designede rammer i ti år. Nu er tiden kommet til at omkalfatre den permanente udstilling. På M/S Museet for Søfarts udstilling »Skibe på stribe« kan man – i et mørkt, labyrintisk forløb, der strækker sig fra cafeen til auditoriet – se massevis af skibsmodeller i enhver tænkelig udformning. Her er flaskeskibe, papskibe, nellikeskibe, dioramaer, legomodeller, glasskibe og fantastisk flotte »rederimodeller«, der i sin tid blev bygget af rederierne som reklameindslag til deres kontorer og mødelokaler. Det er skibe på stribe på Museet M/S Søfart i Helsingør. Fascinationen mangler, mener Berlingskes anmelder.Fold sammenLæs mereFoto: Maria Dønvang. Der er noget smukt ved disse modeller, en følsom omhu, der umiddelbart rimer dårligt med søfartens traditionelle ry som hjemsted for vejrbidte, stenhårde mænd med kun saltvand og rom i blodet. Og dog, for søfarten er jo samtidig længslernes rum. Det store sug fra verdenshavene, rejselysten og hjemveen i fælles dans er, når man tænker efter, en lige så stor del af søfartens mytologi som historierne om de vejrbidte skæbner ved roret gennem høj sø i Biscayen. Og det er denne følsomt syslende side af sømandens liv, udstillingen tager fat i. Samtidig med at den opfylder et længe næret ønske hos mange skibsentusiaster, der, siden det gamle museum lukkede, har savnet et sted, hvor de kunne dyrke deres passion for modelskibe. Søfartsmuseet ejer nemlig skibsmodeller i hundredvis, men har hidtil ikke rigtig givet dem nogen særlig opmærksomhed i det »nye« museum, der er tegnet af Bjarke Ingels' tegnestue BIG. Den udeladelsessynd bliver der eftertrykkeligt rådet bod på her, skulle jeg hilse og sige, for »Skibe på stribe« gør præcis det: præsenterer skibe i en mængde og tæthed, der er ganske overvældende. Her er små papskibe, som otteårige Wilbur laver sammen med sin farfar, her er kunstfærdige små flaskeskibe som sømænd har lavet på deres frivagter, og i det hele taget myriader af skibe sat op som et gammeldags »wunderkammer« i den gamle tradition, hvor mængde til enhver tid trumfer dybde. Man kan lære meget om, hvordan flaskeskibe bliver konstrueret. I en montre ser man et snedigt »hulkort«, der er blevet brugt til at holde styr på en sejlskibsrignings mange løse ender. Vi ser de fine tandlægeinstrumenter, de mest avancerede flaskeskibsbyggere anvender. Og man kan stå og fortabe sig i de fine scenerier, der er blevet konstrueret med en omhu, der er imponerende, når man tænker på, at den har udfoldet sig i bugen af et gyngende skib. Her er også praktiske modeller, som er blevet anvendt af skibskonstruktører, og mere nøjagtige modeller, der er blevet lavet for at fastholde erindringen om en skibstype. Skoleskibet KøbenhavnFold sammenLæs mereFoto: Maria Dønvang. Endelig er her en masse af de professionelt fremstillede såkaldte »rederimodeller«, og de er sjove at studere. Her er for eksempel ØKs skoleskib »København«, der forsvandt sporløst i det sydlige Stillehav i december 1928. 60 ganske unge mænd, der drømte om et liv til søs, gik ned med skibet, og ikke så meget som en tovende eller en redningskrans er nogensinde dukket op. Her er også en meget flot model af amerikadamperen »Frederik VIII«, der mellem 1914 og 1935 sejlede tusindvis af danskere til et nyt liv i USA. Med grundige forklaringer og uddrag af passagerernes breve og dagbogsnotater får man et sjovt lille øjebliksbillede af livet om bord på det store skib. Den skriftlige formidling på udstillingen er holdt på et meget beskedent niveau gennem det meste af udstillingen, men i det sidste rum kan nørderne rigtig slå sig løs og via en interaktiv skærmkonsol få alle væsentlige detaljer om mange af modellerne at vide. Det er både godt tænkt og godt udført. Eneste problem er, at man ville ønske, at hele udstillingen havde den samme informationsdybde som stedet her. Atlantdamperen Frederik VIIIFold sammenLæs mereFoto: Maria Dønvang. Alt i alt er »Skibe på stribe« sjov nok, men når jeg alligevel ender på en ret lunken vurdering af helheden, er det fordi, man forlader festen med en følelse af misbrugt mulighed. Der er så meget stof her, så mange historier, der kunne fortælles, men de kommer ikke rigtig i spil på en engagerende måde. Man savner den lille krog, der griber fat i den besøgende, den helt basale fascination, der kunne trække enhver med om bord på en tur ind i modelskibene og ud på verdenshavene. Det er en skam, for man føler konstant, at historien ligger lige under overfladen et sted. Man mærker den bare ikke. Desuden er det et problem, at museet slet ikke spiller op til den forrygende arkitektur, udstillingen bor i. Det superkomplekse, supersjove og vildt originale byggeri, er slet ikke til at mærke her i »undrekammeret« bag cafeen, hvis milde dufte markerer sig som et stykke hjemlig underlægningsmusik gennem forløbet. Man forsøger at ramme en BIGsk stemning med zigzag-opstillingen af montrerne, men det virker ikke rigtig, og jeg er ikke i tvivl om, at udstillingen ville fungere langt stærkere, hvis man fik den til i højere grad at spille sammen med den gamle tørdok, museet ligger i. Når man har så spektakulære omgivelser, virker det ejendommeligt at vise de fine skibsmodeller i et lukket, mørkt rum, der kunne ligge hvor som helst, og det er en skam, for potentialet og materialet til en stor og saltvandssprøjtende udstilling er her så absolut. Skibe på StribeM/S Museet for SøfartNy Kronborgvej 1, 3000 Helsingør Tirsdag – søndag kl. 11-17",
        "metadata": {
            "source": "https://www.berlingske.dk/kultur/udstillingen-er-en-misbrugt-mulighed-dette-museum-er-bygget-til-noget",
            "image_url": "https://berlingske.bmcdn.dk/media/cache/resolve/image_x_large_vertical/image/173/1731840/24562734-flaskeskibe.jpg",
            "publication_time": "Lørdag d. 04. november 2023, kl. 15.22",
            "author": "Holger Dahl",
            "related_links": [],
            "attachments": []
        }
    }
}