{
    "version": "1.0",
    "document": {
        "id": "https://www_berlingske_dk/videnskab/tdc-lokker-med-ny-underholdningscentral",
        "title": "TDC lokker med ny underholdningscentral",
        "content": " BERLIN: TDC-koncernen lægger nu hele sin underholdningsflade om og vil med musik, film, mulighed for at se tidligere sendte TV-udsendelser og mulighed for at tage det hele med sig ud af huset lokke flere kunder i folden - helst til en højere pris - og få de 90 procent, som i dag ikke er stået på vognen, til at udvide abonnementet hos YouSee. 1. oktober vil de 1,2 millioner danske husstande, som i dag køber TV hos det TDC-ejede YouSee, som er landets største kabel-TV-selskab, skulle indstille sig på nye tider, fordi YouSee i voksende omfang samler alle sine tilbud under én hat, fremover kaldet YouSee Play, i et forsøg på at forenkle udbuddet og gøre det mindre besværligt at bruge på andet end fjernsynet, samtidig med at det bliver muligt at bruge mange flere af de ting, som man abonnerer på, selv om man ikke befinder sig hjemme hos sig selv og alligevel gerne vil se dem. Flere TV-kanaler med på farten Også TDCs TV-kunder vil i løbet af de kommende uger få tilsvarende muligheder, for TDC er overordnet i gang med at samle sine produkter, så man kan købe det samme, uanset om man er TDC TV- eller YouSee-kunde. Alle YouSees TV-kunder med Plus-abonnement og dermed en særlig TV-boks, som ikke også køber internetforbindelse hos YouSee, får nu også adgang til YouSees musiktjeneste Play og får samtidig mulighed for at kunne se flere TV-kanaler, selv om de ikke befinder sig derhjemme, ved at bruge en nyudviklet TV-applikation til Android- og iOS-mobiltelefoner og -tavlecomputere. Derudover kan man fra sin PC logge på YouSee Play, som bliver det nye navn for den samlede underholdningsplatform, og få mulighed for at starte direkte udsendelser forfra, bruge TV-arkivet med flere end 10.000 optagne TV-programmer fra 34 kanaler fra den forgangne uge og bruge den udvidede film- og serietjeneste (tidligere kaldet YouBio), hvor der er frit valg uden betaling på alle hylder, samtidig med at TDC med en ny aftale med Nordisk Film og SFs børnetjeneste udvider sortimentet betragteligt. Omkring 10 procent af YouSees kunder har i dag Plus-abonnement. YouSee-direktør: Adgang på alle platforme Nuværende YouSee-kunder, som ikke har Plus-abonnement, men også har bredbånd, kan vælge at køre uændret videre med samme indhold, samme muligheder og til samme pris som hidtil. Dog slipper de for en gang om måneden at skulle registrere sig på deres hjemmenet for at kunne se TV-kanalerne på en enkelt udvalgt PC, tavle-PC eller telefon, når de er væk hjemmefra. Eller de kan betale de 99 kroner om måneden for at få musik og alt det nye med eller skifte deres musik ud med film, serier og start forfra m.m. For nye bredbåndskunder i YouSee-butikken er YouSee Play Musik ikke længere en del af abonnementet. Det kræver, at man bliver YouSee Mobil-kunde. YouSee Mobil er det nye navn på lavprisselskabet Onfone, som TDC købte og lagde ind under YouSee. Nye YouSee Mobil-kunder, der også har TV, vil ikke længere kunne se TV-kanalerne uden for huset. »Fra 1. oktober relancerer vi kabel-TV under YouSee Play. Vi håber at revolutionere den måde, som man ser TV på, så alle kunder får adgang til alt på alle platforme,« siger René Brøchner, direktør for YouSee, på Europas største messe for forbrugerelektronik, IFA, i Berlin. Færre ser direkte TV Folks TV-sening ændrer sig, viser undersøgelser. Færre ser TV-programmer, mens de sendes. Flere ser dem senere og/eller bruger såkaldte streamingtjenester som Netflix, hvor man betaler fast månedsabonnement for til gengæld frit at kunne tage se alle film og TV-serier, som står på Netflix' hylder. YouSee har tidligere forsøgt sig med konceptet gennem YouBio, som for nylig er lavet om, så alt her kan ses som led i abonnementet, mens man kan tilkøbe at se især nyere film. Denne sidste del skilles nu helt ud, efter at TDC har købt rettighederne til Blockbuster-navnet i Danmark. Blockbuster under TDC bliver en netfilmtjeneste, som får premiere i løbet af efteråret. »Det er megasvært for kunderne at gennemskue, hvad der findes, og hvordan man får adgang til det, som man ønsker. Hvis man dernæst skal kunne vise det på alle skærme, bliver det en hovedpine for rigtigt mange kunder. Der er brug for, at nogen samler al relevant underholdning og gør den tilgængelig på alle platforme, både i og uden for hjemmene - på en nem måde. Det skal bare virke alle steder,« siger René Brøchner. Fra 1. oktober vil YouSee-kunder endnu ikke kunne bruge de teknologier, som sender signalet trådløst op på en TV-skærm, f.eks. med Apples Airplay eller Googles Chromecast, og man vil heller ikke kunne hente programmer og film midlertidigt ned som download. Men det kommer ifølge YouSee-direktør René Brøchner forhåbentlig inden nytår. Mistede 8.000 kunder på et kvartal Nuværende bredbåndskunder, som i dag også har musik med i pakken, bliver ved med at have musik, men hvis man vil skifte, bliver det på nye betingelser. YouSee mistede i seneste kvartal, april-juni, 8.000 TV-kunder. Hver YouSee-kunde bruger i gennemsnit 234 kroner om måneden. Berlingske dækker IFA påwww.b.dk/tech,www.business.dk/digitalog i den trykte avis. Berlingske er inviteret af Branchen Forbrugerelektronik (BFE).",
        "metadata": {
            "source": "https://www.berlingske.dk/videnskab/tdc-lokker-med-ny-underholdningscentral",
            "image_url": "https://berlingske.bmcdn.dk/media/cache/resolve/image_x_large/image/21/211888/7634216-pix-ren-brchner.jpg",
            "publication_time": "Fredag d. 05. september 2014, kl. 16.15",
            "author": "Thomas Breinstrup",
            "related_links": [],
            "attachments": []
        }
    }
}