{
    "version": "1.0",
    "document": {
        "id": "https://www_berlingske_dk/virksomheder/frisoerer-og-koerelaerere-skal-lege-coronapoliti-hvis-valget-er",
        "title": "Frisører og kørelærere skal lege coronapoliti: »Hvis valget er mellem at tjekke coronapas og lukke ned igen, så vælger jeg coronapas«",
        "content": "Det er med stor glæde, at de liberale erhverv tirsdag får lov til at åbne igen. »Det her er dagen, vi har set frem til i lang tid. Vi har været tvangslukket siden december. I dag, 6. april 2021, har vi første arbejdsdag i 2021. Det er en underlig situation,« siger Bent Grue, landsformand i Dansk Kørelærer-Union. Der er ogsåmasser af arbejde at kaste sig over for køreskolerne, eftersom de nuværende elever i tre måneder ikke har kunnet komme til køreprøve, og nye elever med drøm om et kørekort heller ikke har kunnet komme i gang. Også hos frisørerne har man været klar til at gribe saksen og klippe de efterhånden mange langhårede danskere. »Der er lange ventelister de fleste steder,« forklarer Connie Mikkelsen, formand for dofk, en fagorganisation for selvstændige frisører og kosmetikere. Man skal kunne fremvise en negativ coronatest, der må være op til 72 timer gammel. Denne dokumentation skal alle kunder have i orden, og det erde liberale erhvervs ansvar, at der er tjek på det. Hos dofk frygter man de ærgerlige situationer, som det kan føre med sig. »Vores medlemmer er ikke glade for funktionen af at skulle lege coronapoliti. Der vil være situationer med kunder, der har den holdning, at det vil de ikke være med til, og så er man nødt til at sige til kunden, at så kan jeg ikke klippe dig. Det skaber nogle trælse situationer,« siger Connie Mikkelsen. Ærgerlige situationer kan man også frygte hos køreskolerne, hvor man kan blive tvunget til at afvise deltagere. »Der kan vores gode hjerte godt løbe af med os, hvis der står en elev, der har glemt sit coronapas. Det er ikke, fordi kørelæreren er en dum idiot, at han afviser uden coronapas, men fordi det er lovgivning,« siger Bent Grue. Trods risikoen for ubehagelige situationer med kunder er både frisørerne og kørelærerne afklarede om den nye del af deres arbejde. »Det her er jo ikke noget, frisøren kræver. Det er politisk bestemt af vores folketing, og derfor er vi nødt til at håndhæve det, om vi er trætte af det eller ej,« siger Connie Mikkelsen. »Vi er nødt til det for at holde den her coronapandemi på afstand. Hvis valget er mellem at tjekke coronapas og lukke ned igen – så vælger jeg coronapas,« siger Bent Grue. Opråb om en presset økonomihar man hørt fra mange steder i de liberale erhverv gennem nedlukningen. Derfor er der også stor motivation for at komme tilbage på arbejde blandt kørelærerne. »Folk vil gerne ud og arbejde og tjene nogle penge, for det har ikke været sjovt de seneste tre måneder, og hvis man kigger på budgetterne, er der røde tal på bundlinjen. Så der er ingen tvivl om, at der kommer nogle meget motiverede kørelærere på arbejde, som både er klar til praktisk og teoretisk undervisning i de mest afsprittede biler og teorilokaler,« siger Bent Grue. Hos frisørerne er man opsat på, at der vil være tempo på her i starten, men efterfølgende vil det blive hverdag igen. »Når den første travlhed har lagt sig, kommer der også en hverdag, og så er det et spørgsmål om, hvad man kan holde til, for der ligger nogle regninger forude. Rigtig mange har udskudt momsen og A-skatten samtidig med, at der skal laves en afregning af hjælpepakkerne i foråret. Der skal godt nok nogle penge i kassen for at få afregnet de penge, der mangler,« siger Connie Mikkelsen. Scenariet med en eventuel ny nedlukning kalder Bent Grue for »uoverskueligt«. »Der er rigtig mange, der har set frem til den her genåbning. Der er ikke tvivl om, at der ville være køreskoler, der ville være nødt til at dreje nøglen om ved en ny nedlukning. En tredje nedlukning ville virkelig hive tænder ud,« siger han.",
        "metadata": {
            "source": "https://www.berlingske.dk/virksomheder/frisoerer-og-koerelaerere-skal-lege-coronapoliti-hvis-valget-er",
            "image_url": null,
            "publication_time": "Tirsdag d. 06. april 2021, kl. 18.00",
            "author": "Laura Nørkjær Seligmann",
            "related_links": [],
            "attachments": []
        }
    }
}