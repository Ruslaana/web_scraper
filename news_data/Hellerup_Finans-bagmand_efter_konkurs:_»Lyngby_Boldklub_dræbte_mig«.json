{
    "version": "1.0",
    "document": {
        "id": "https://www_berlingske_dk/virksomheder/hellerup-finans-bagmand-efter-konkurs-lyngby-boldklub-draebte-mig",
        "title": "Hellerup Finans-bagmand efter konkurs: »Lyngby Boldklub dræbte mig«",
        "content": "Den mangeårige topfigur i Hellerup Finans, Torben Jensen, var mødt op ene mand uden advokat  i skifteretten i Amaliegade i København, hvor en håndfuld kreditorer og advokater var mødt op for at afgøre hans skæbne. Udkommet på retsmødet blev etkonkursdekret, som de fremmødte kreditorer stemte igennem, og et valg af konkursadvokat - den såkaldte kurator - som den næste lange tid skal stå for at udrede trådene i konkursboet efter moderselskabet Hellerup Finans Holding i samarbejde Plesner-advokat Lars Skanvig, som er kurator for de konkursramte selskaber i den øvrige del af koncernen. »Jeg er fuldstændig færdig,« erkender Torben Jensen, da Berlingske får en snak med ham på trappen i gården bag skifteretten. »Jeg har brugt ti år af mit liv på virksomheden, og jeg har et hus, jeg ikke kan sælge. Der er ingen, der køber dyre huse i dag,« siger han om ejendommen i Hellerup, der er sat til salg for 17 mio. kr.  Han har indset, at konkursen ikke kan afværges, men der er stadig kampvilje i Hellerup Finans-stifteren med hensyn til kuratorvalget, som Torben Jensen er meget utilfreds med og nu vil kære til landsretten. »Advokat Charlotte Castenschiold spiller en dobbeltrolle, fordi hun på en gang repræsenterer Foreningen Hellerup Finans og samtidig tage hånd om konkursboet,« siger han. Torben Jensen havde en ordveksling med Charlotte Castenschiold i retssalen, hvor hun spidst irettesatte ham med et »Jeg kender godt konkursloven, tak.« Torben Jensen ærgrer sig efter konkursen over den største fejl, han efter eget udsagn har begået, nemlig at købe Lyngby Boldklub, som efter hans udlægning blev den sten, der endegyldigt trak Hellerup Finans ned. »Den dræbte mig«. »Vi var meget tæt på at sælge i marts 2017 - så tæt at den potentiel køber rejste til Lyngby og mødtes med borgmesteren,« siger han. »Vi var tæt på at sælge klubben for ti mio. euro. Havde vi gjort det, havde vi været oven vande i dag. Så havde vi tjent 25 mio. kr., og den øvrige koncern havde været intakt. Nu måtte vi i stedet bruge alle de penge, vi tjente på vores øvrige aktiviteter på Lyngby«. Både investorer og kreditorer i Hellerup Finans er vrede. Men Torben Jensen mener, at han tydeligt har advaret om, at der var en risiko forbundet med at investere i hans selskaber. »Det har været meget tydeligt for investorerne,« siger han.  Han undrer sig over, hvem der skal betale for konkursbehandlingen. Rekonstruktøren Lars Sandvig er nået frem til, at der kun er aktiver for en halv million kr. I holdingselskabet. »Måske kan kurator finde penge blandt kreditorerne - de tror jo, at jeg har gemt penge for dem. Men det har jeg ikke,« siger Torben Jensen og henviser til rekonstruktørens redegørelse i skifteretten, hvoraf det fremgik, at der ikke foreligger omstødelige forhold af nævneværdig størrelse. »Nu kører jeg rundt i min kones Fiat 500 - dejlig bil i øvrigt - og skal starte helt forfra med helt andre typer projekter,« siger Torben Jensen, som udfører forskellige konsulentopgaver for at skaffe penge til de daglige udgifter.  ",
        "metadata": {
            "source": "https://www.berlingske.dk/virksomheder/hellerup-finans-bagmand-efter-konkurs-lyngby-boldklub-draebte-mig",
            "image_url": "https://berlingske.bmcdn.dk/media/cache/resolve/image_x_large/image/100/1000039/22078149-foto-1.jpg",
            "publication_time": "Fredag d. 14. september 2018, kl. 15.34",
            "author": "Vibe Hyltoft",
            "related_links": [],
            "attachments": []
        }
    }
}