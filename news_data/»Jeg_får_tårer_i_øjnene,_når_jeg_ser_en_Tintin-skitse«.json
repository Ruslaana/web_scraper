{
    "version": "1.0",
    "document": {
        "id": "https://www_berlingske_dk/design-mode-og-arkitektur/jeg-faar-taarer-i-oejnene-naar-jeg-ser-en-tintin-skitse",
        "title": "»Jeg får tårer i øjnene, når jeg ser en Tintin-skitse«",
        "content": "Stod man som leksikonredaktør med den opgave at finde en illustration til en tekst om ”Tegneserier”, ville det være meget nærliggende at vise et billede af Tintin. Hergés reporterskikkelse er stadig i dag Belgiens store stolthed, en af Europas vigtigste tegneserier og fødslen af det man kalder ”la ligne claire” eller oversat til dansk ”den klare streg”. Tintins indflydelse på andre tegneserier sidenhen kan næppe overvurderes. Tintin blev født i 1928 og Hergé udgav det sidste album om ham i 1976. Det blev til 23 albums om Tintin fra Hergés hånd og en ufuldendt symfoni, hvis man med det aparte udtryk i tegneseriesammenhæng ligesom kan signalere, at Hergés værk er mægtigt som de store klassiske komponisters. En del vil også huske serier som Mads, Mette og Sjoko. Og Quick og Flupke der på dansk både er blevet kaldt Lars og Lue og Sune og Rune. I 2009 åbnede en arkitektonisk perle af et museum om Hergé i universitetsbyen Louvain-la-Neuve ikke langt fra Bruxelles, og derfra har man sendt en udstillingen om Hergé på verdensturne. Den blev første gang vist i Paris, kommer nu fra Quèbec og skal videre til Sydkorea, men nu er tiden inde til at valfarte til Odense.  A pro pos Musée Hergé i Louvain-la-Neuve, vil det være uretfærdigt og utaknemmeligt at måle den rejsende udstilling op mod hjemmebanen. Originalmuseet bør besøges af enhver Tintin-entusiast. På den baggrund må udstillingen på Brandts i Odense vurderes som det vi ellers ser på danske muséer, og set i det lys er der fuld valuta for museumsbilletten. Udstillingen handler til dels om Tintin, men også meget om Hergé selv. Manden der jo egentlig hed Georges Remi, og som valgte at sætte sit navns initialer i omvendt rækkefølge, R og G, hvilket på fransk udtales: Hergé. De fleste kendere reporteren Tintin. Han er så enkelt tegnet, at vi alle sammen kan identificere os med ham, og han kæmper med de gode mod de onde for at redde verden. Som så mange andre er jeg vokset op med Tintin-historierne, og der udover er jeg lidt af en tegneserienørd. Jeg får tårer i øjnene, når jeg ser en Tintin-skitse. Så håndgribeligt højstemt er effekten, når jeg kommer tæt på plancherne og kan se, hvor der er klippet, klistret og retoucheret. Hvor man kan se, hvordan en stor kunstner har arbejdet. Og har man det sådan, er der rigeligt at se på i Odense. Med den tilgang til stoffet er en hel væg med 65 indrammede skitser i A4-størrelse fra det ufuldendte album, ”Tintin og alfabetkunsten” ikke så lidt af en øjenåbner. Man får at se tæt på, hvordan Hergé disponerede sin tegneserie i skitseform og hvordan serien blev til, inden skitserne blev rentegnet med tusch og farvelagt.  Det er meget sigende, at gangsterne truer med at forvandle Tintin til en skulptur i den allersidste billedramme af ”Alfabetkunsten”, der må formodes at være det sidste billeder Hergé overhovedet tegnede. Siden er Tintin i sig selv blevet et kunstværk. Netop det ufærdige album er en god indgang til den nye udstilling, for den handler egentlig mere om Hergé end om Tintin, selv om der er rigeligt med albumforsider på forskellige sprog og originalplancher, byder det første rum på Hergés egen kunst. Altså et udsnit på fem af mange malerier, som Hergé selv malede omkring 1960. De er meget forskellige, stikker i alle mulige retninger men er på den anden side ret stilsikre. Joan Miró er et af forbillederne men udstillingen indeholder også et mere naturalistisk maleri af Hergés kone nummer to Fanny, der i dag er 83 år og stadig lever i Bruxelles, selv om hun lider af Parkinsons. Og så kan vi se nogle af de malerier, som Hergé ihærdigt har samlet af andre kunstnere som Serge Poliakoff, Jean Dubuffet og Pierre Alechinsky. Efter sigende var Hergé engang tæt på at købe et maleri af amerikanske Mark Rothko til en halv mio. kr. på Sothebys auktioner i London, men han syntes det var for dyrt, selv om udviklingen siden har vist, det ville være et røverkøb. Malerierne er i den højpandede afdeling af udstillingen, selv om Andy Warhols farver ovenpå et foto af Hergé kan forstås af hvem som helst. Nyskabte modeller af for eksempel slottet Møllenborg, fetichen fra ”Det knuste øre” og observatoriet i ”Den mystiske stjerne” må siges at være lidt unødvendige. Men der skal vel også være noget på sådan en udstilling til husarerne, de lejlighedsvise fans og børnene.  Midt imellem det højpandede og de ligegyldige modeller er der rigeligt at se på en forestilling, der er stor men samtidig smagfuldt indrettet med godt med luft mellem momenterne. Nævnes kan for eksempel tidlige spejderskitser af Hergé, hvis spejdernavn i øvrigt var ”Nysgerrige ræv”, gamle trykplader med Tintin og en hel væg med nogle af Hergés reklametegninger, der primært stammer tilbage fra 1930’erne. Hergé kan med sin perfektionistiske tilgang til tegnekunsten som metier ramme adskillige meget forskellige reklameprodukter på kornet, samtidig med at det er indlysende, at reklamerne er tegnet af samme mand. Om så produkterne er legetøj eller flybilletter.  Den belgiske tegner fra Bruxelles blev født i 1907 døde i 1983, og efter hans død sagde en af hans medarbejdere, at det var ærgerligt, han ikke ville lade andre fortsætte serien om Tintin. Det ville efter al sandsynlighed betyde, at den var glemt fem år senere. Det akkurat modsatte er sket – måske fordi brandet ikke blev udvandet af efterligninger - og i dag vinder Tintin stadig nyt terræn. Senest i for eksempel Kina, der er det seneste land, der er bukket under for den lille reporter med den strittende hårtots charme ud af mere end 100 lande. Tintin fås nu også efterhånden i digitale udgaver hans tegneseriehæfter udkommer på mere end 100 sprog over hele verden. Tintin og Hergés historie er foldet så flot ud i Odense, at en kulturinteresseret københavner, der vælger at springe turen til eventyrbyen over, hvor man nu både kan se en udstilling om Lars von Trier og Hergé på et og samme museum, burde søge læge eller få foræret et kompas, så vedkommende kan finde ind midt i landet. Her ligger et museum, der bider skéer med de største og de bedste i hovedstaden.  Hvad:Hergé på Brandts.Hvor:Udstillingen ”Hergé på Brandts” er åben til og med 2. september.",
        "metadata": {
            "source": "https://www.berlingske.dk/design-mode-og-arkitektur/jeg-faar-taarer-i-oejnene-naar-jeg-ser-en-tintin-skitse",
            "image_url": "https://berlingske.bmcdn.dk/media/cache/resolve/image_x_large_vertical/image/10/101677/20430402-foto-moulinsartherg.jpg",
            "publication_time": "Lørdag d. 24. marts 2018, kl. 07.00",
            "author": "Jacob Wendt Jensen",
            "related_links": [],
            "attachments": []
        }
    }
}