{
    "version": "1.0",
    "document": {
        "id": "https://www_berlingske_dk/internationalt/folk-muligvis-fanget-i-ruiner-efter-kranulykke",
        "title": "Folk muligvis fanget i ruiner efter kranulykke",
        "content": "HOLLAND: Specialuddannet redningsmandskab og udstyr, der kun bruges ved jordskælv, arbejder i øjeblikket sammen med lokalt redningsmandskab på at lokalisere eventuelle indespærrede i ruinerne af de huse, der blev knust, da to kraner i eftermiddag fik overbalance i en by syd for Amsterdam. 20 personer er indtil nu meldt kvæstede i ulykken, der fandt sted i byen Alphen aan den Rijn. De to meget høje kraner var ved at løfte en bro over en kanal på plads, da den ene kran gav efter for vægten af det lodrethængende brostykke, og tog den anden kran med sig i et dramatisk styrt.  For øjnene af mange rædselsslagne tilskuere til broarbejdet faldt begge kraner ned over en række huse langs den ene side af kanalen. Fotos fra stedet viser huse, der nærmest er pulveriseret, og murbrokker der ligger spredt over vejen. Foto: LEX VAN LIESHOUT. Ifølge det lokale brandkorps har kranerne ramt to butikker, men det er endnu uklart, hvor de personer, der er kommet til skade, opholdte sig, da kranerne bragede ned gennem bygningerne. Ude på kanalen på den pontonflåde, hvor kranerne stod, sprang og løb folk for livet, mens kranerne hældede mere og mere for til sidst at vælte til den ene side med broen dinglende i stålwire. Foto: Martijn Beekman.",
        "metadata": {
            "source": "https://www.berlingske.dk/internationalt/folk-muligvis-fanget-i-ruiner-efter-kranulykke",
            "image_url": "https://berlingske.bmcdn.dk/media/cache/resolve/image_x_large/image/68/689814/10070445-netherlands-accidents-cranes-alphen.jpg",
            "publication_time": "Mandag d. 03. august 2015, kl. 19.15",
            "author": null,
            "related_links": [],
            "attachments": []
        }
    }
}