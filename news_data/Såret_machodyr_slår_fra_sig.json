{
    "version": "1.0",
    "document": {
        "id": "https://www_berlingske_dk/filmanmeldelser/saaret-machodyr-slaar-fra-sig",
        "title": "Såret machodyr slår fra sig",
        "content": "Belgiens førende internationale filmstjerne, Matthias Schoenaerts, har vi tidligere set spille spændende varianter af et såret machodyr i film som »Bullhead« og »Smagen af rust og ben«. Han brygger rugende og småtruende videre i samme retning her som en tidligere soldat, der lider af Post-traumatisk stress syndrom. Et job som livvagt for en skummel libanesisk forretningsmand bringer hans menneskelighed i spil igen, da han kommer tæt på den efterladte hustru og hendes lille dreng, men kræver samtidig, at vilddyret i ham skærper sanserne. »Disorder« begynder som et karakterdrevet drama ala de bedste vi kender fra 1970erne, men slutter som en meget voldelig spændingsfilm, hvor man lige skal lægge logikken fra sig, hvis spændingen skal holdes ved lige. Sammenlagt set er det dog let at tilgive de billige tricks, når især Matthias Schoenaerts’ mindste trækninger leveres med en stærk overbevisning, vi også har set gælder romantik i Thomas Vinterbergs »Far From the Madding Crowd« og »The Danish Girl«.  Hvad: Disorder. Hvem: Instruktør: Alice Winocour. Medvirkende: Matthias Schoenaerts, Diane Kruger. Hvor: Premiere i København, Aarhus, Aalborg, Odense og Kolding. ",
        "metadata": {
            "source": "https://www.berlingske.dk/filmanmeldelser/saaret-machodyr-slaar-fra-sig",
            "image_url": "https://berlingske.bmcdn.dk/media/cache/resolve/image_x_large/image/12/128412/14240556-billede.jpeg",
            "publication_time": "Onsdag d. 03. august 2016, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}