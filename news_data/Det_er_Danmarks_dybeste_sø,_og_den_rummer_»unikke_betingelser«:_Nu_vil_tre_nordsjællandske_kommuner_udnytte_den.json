{
    "version": "1.0",
    "document": {
        "id": "https://www_berlingske_dk/metropol/det-er-danmarks-dybeste-soe-og-den-rummer-unikke-betingelser-nu-vil-tre",
        "title": "Det er Danmarks dybeste sø, og den rummer »unikke betingelser«: Nu vil tre nordsjællandske kommuner udnytte den",
        "content": "37,7 meter. Det er afstanden fra vandets overflade til søens bund på det dybeste sted. Og det giver »unikke betingelser for udnyttelse af søvarme,« skriver Furesø Kommune ien pressemeddelelse. En rapport fra konsulentvirksomheden Rambøll viser nemlig, at den dybe sø i Nordsjælland rummer en stor mængde energi. Energi, der kan tilføre fjernvarmenettet mere bæredygtig energi. Søens dybde gør nemlig, at vandet i dybereliggende dele af søen konstant er mellem 4 og 10 grader. Og derfor er kommunerne Rudersdal, Lyngby-Taarbæk og Furesø også opsatte på, at der i fremtiden skal stå et såkaldt søvarmeanlæg ved Furesøen, som skal udnytte denne energi. »I dag hænger fjernvarmesystemet sammen, så uanset hvor vandet trækkes i land vil alle fjernvarmeforbrugere få gavn af denne mulighed for stabil bæredygtig energi,« siger Court Møller (R), formand for Klima- og Miljøudvalget i Rudersdal Kommune, i enpressemeddelelse. Men den dybe sø har også en anden fordel. For i modsætning til alternativer som vindmøller og solcelleparker, sætter et søvarmeanlæg et »meget lille fysisk aftryk,« siger Richard Sandbæk (K), der er formand for Teknikudvalget i Lyngby-Taarbæk Kommune. »En landbaseret vekslerbygning skal støjdæmpes effektivt og udformes på en måde, så det passer til omgivelserne. Det er vigtigt, at der sker en grundig involvering af borgere og særligt berørte naboer i forbindelse med et eventuelt projekt,« lyder fra ham. Det er stadig usikkert, om natur- og miljømyndighederne kan godkende dette projekt, men kommunerne ønsker nu i samarbejde med forsyningsselskaberne Vestforbrænding og Norfors at gå i gang med at afdække natur- og miljømæssige påvirkninger.",
        "metadata": {
            "source": "https://www.berlingske.dk/metropol/det-er-danmarks-dybeste-soe-og-den-rummer-unikke-betingelser-nu-vil-tre",
            "image_url": "https://berlingske.bmcdn.dk/media/cache/resolve/image_x_large_vertical/image/172/1721210/24537944-fures-kommune-advarer-om-bakterier-i-badevandet-o.jpg",
            "publication_time": "Fredag d. 29. september 2023, kl. 19.01",
            "author": "Malte Møller Madsen",
            "related_links": [],
            "attachments": []
        }
    }
}