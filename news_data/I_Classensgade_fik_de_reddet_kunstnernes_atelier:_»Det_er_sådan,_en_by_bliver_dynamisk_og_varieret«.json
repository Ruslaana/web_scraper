{
    "version": "1.0",
    "document": {
        "id": "https://www_berlingske_dk/kultur/i-classensgade-fik-de-reddet-kunstnernes-atelier-det-er-saadan-en-by-bliver",
        "title": "I Classensgade fik de reddet kunstnernes atelier: »Det er sådan, en by bliver dynamisk og varieret«",
        "content": "Classensgade. Lige i krydset ved Lille Triangel, Øster Søgade, Sortedams Sø og Østerbrogade. Og så lidt længere nede ad gaden og ind i baggården ved nummer 7. Dér ligger der et gult hus, fuldt af kunst – og kunstnere. Udefra bemærker man det ikke. Classensgade ligner Classensgade, med små butikker, masser af biler og den kendte østerbrostemning af dyr kaffe, delikatesser og ladcykler. Selv inde i gården er der intet at se. Intet andet end det store gulkalkede hus med hejsekran i midten og to store vognporte i husets vestre ende. Det er svært at være billedkunstner, det er der ingen tvivl om. Det er svært at finde ud af, hvad man skal male eller forme, det er svært at sælge sine værker, og det er helt basalt svært at finde et sted at være – et atelier. Et godt atelier er selve udgangspunktet, hvis man skal lave kunst, men det er ikke så nemt at definere, præcis hvad et godt atelier er. Den store maler Francis Bacon for eksempel, som solgte sine værker for millioner, arbejdede gennem 30 år udelukkende i et lille bitte rum på 4x6 meter. Han var en kompulsiv samler, så efterhånden kunne han næsten ikke finde plads til sig selv og et staffeli, fordi rummet flød med aviser, bøger, blade, tryk, farvetuber, pensler og en million andre ting, han havde samlet op. Ikke desto mindre blev han ved. Det var åbenbart der, han følte, at han bedst kunne skabe sin kunst. Så altså – det er svært at finde sit sted, når man er billedkunstner – og når først man har fundet det, er det ubærligt at miste det. Historien omkunstnerhuset i Classensgade 7er et eksempel på begge dele. I dag huser det 23 kunstnere, der lejer sig ind til en yderst rimelig pris. Sådan har det imidlertid ikke altid været.  Bygningen, der står i gården, blev  bygget i 1879, ikke så længe efter, at voldene var faldet, og København var begyndt at brede sig ud i det, der senere blev til brokvartererne. Dengang hed gaden ikke Classensgade, men Citadelvej, og huset blev i første omgang bygget til gulvlistefabrikant Nielsen, tilbagetrukket fra vejen og med en stor åben gårdsplads. Nielsen blev der dog ikke længe, og huset har gennem årene rummet både dampvæveri, kakaofabrik, karetmageri, snedkeri, smedje og pianofabrik. På et tidspunkt havde også lædevarefabrikant R. Em. Brandt produktion i huset. Han ansatte i 1938 en ung Ib Spang Olsen som cykelbud, så kunsten har tidligt haft fat i huset. Jens Haugen Johansens atelier ligger helt oppe under taget. Han føler sig bedst tilpas her.Fold sammenLæs mereFoto: Linda Kastrup. Gennem dets omskiftelige tilværelse blev huset ændret. En mansardetage kom til, en stor skorsten blev bygget til smedjen i stueetagen, sidehuse blev tilføjet, og gradvist forsvandt den enkle industribygning og blev en langt mere sammensat komposition med mange rum og mange muligheder i. I 1980 var der i huset et snedkeri, et autoværksted, en cigarkassefabrik – og en masse tomme og utætte rum. Nogle nyuddannede billedkunstnere fik ved et tilfælde øje på både rummene og mulighederne, og fordi ejeren var en generøs herre med lyst til at hjælpe de unge mennesker, lod han dem bruge lokalerne for en nærmest symbolsk betaling. Maleren Søren Ankarfeldt, der i dag er en ældre mand, var blandt de første, der flyttede ind, og han fortæller om, hvordan han hørte om stedet og derefter straks fik fat i en trækvogn, så han kunne flytte sine ting fra sit gamle atelier og til de nye større lokaler. Efter kort tid flyttede flere af de sidste virksomheder ud, og allerede i 1981 var der 14 billedkunstnere, der arbejdede i huset. Da den sidste aktive virksomhed flyttede ud i 1984, flyttede endnu et par stykker ind. Hans Pauli Olsen, der også er medlem af Grønningen, har atelier i bygningens stueetage.Fold sammenLæs mereFoto: Linda Kastrup. Selv om værkerne naturligvis er det vigtigste i en kunstners verden, har atelieret altid været omgærdet af den alkymistiske mystik, der automatisk knytter sig til stor kunst. Der går for eksempel historier om, hvordan Mondrian som sand nederlænder elskede tulipaner. Desværre hadede han farven grøn, og derfor dyppede han stænglerne på de blomster, han havde i sit atelier, i grå maling. I sit atelier havde Mondrian også et grammofonmøbel, som han havde malet rødt. Det fortælles at det var synet af Mondrians røde grammofon, der fik Alexander Calder til et beslutte sig for at blive skulptør. Fra midten af firserne gik tingene stille og roligt i Classensgade, og sådan blev det ved i endnu ti år. Der var en enkelt episode med en ildebrand, men brandvæsenet var hurtigt fremme, og der skete ikke alvorlige skader på bygningen. Men så i 1995 kom slangen i paradiset,  og som så ofte var den maskeret med gode hensigter. Kommunen ville gårdsanere som en del af projekt Grønne gårde, og det betød, at alt skulle rives ned: Både baghusene, sidehusene og selve den originale listefabrikantbygning fra 1879. Finn Richart er i gang med en stor serie havbilleder.Fold sammenLæs mereFoto: Linda Kastrup. Kunstnerne gik til modangreb, men når først en kommunal beslutning er truffet, er den næsten umulig at ændre. Kunstnerne måtte nu bruge tid og kræfter på at kontakte politikere, bydelsråd og lokalhistoriske foreninger i håbet om at kunne ændre beslutningen. De fik også fat i en arkitekt og gik sammen med ham i gang med at udarbejde en alternativ plan, der både kunne bevare den store bygning og sikre en saneret og meget venligere gård. Politikerne var imidlertid ikke sådan til at stikke i, og efter et par forgæves møder stiftede kunstnerne nu i maj 1997 Foreningen til Etablering og Bevaring af Kunstneratelierer i København. »Det var vigtigt for os, at foreningens virke skulle pege længere ud end bare til Classensgade,« forklarer Søren Ankarfeldt. »Både for at kunne få flere støtter med, og fordi vi gerne ville gøre opmærksom på, hvor vigtigt det er, at en by også har plads til for eksempel kunstneratelierer, der er til at betale. tDet er sådan, en by bliver dynamisk og varieret«. Carsten von Würdens atelier har et fint lysindfald fra de sprossede vinduer – og et rødt møbel, der måske er en hilsen til Mondrians grammofon.Fold sammenLæs mereFoto: Linda Kastrup. Da foreningen først var etableret, havde kampen for overlevelse fået en ramme, og det gik nu bedre med at få organiseret en modstand mod kommunens planer. Der blev afholdt åbent hus under titlen »Bevar os vel« – med både digtoplæsninger, musik, performancekunst og udstillinger, og en ansøgning om fredning blev afsendt til Det Særlige Bygningssyn. Fredning blev det ikke til, men i 1998 blev det store baghus erklæret bevaringsværdigt. En kendelse, der var med til at skubbe rådhuset mod et stemningsskifte. Der blev atter holdt åbent hus, både i 1998 og 1999, men trods de mange aktiviteter vedtog borgerrepræsentationen i 1999 endnu en plan, der igen ville rive det hele ned. Kunstnerne udarbejdede baggrundsmapper til hele borgerrepræsentationen, med alternative planer og budgetter og med indsigelser mod kommunens beslutning, men lige lidt hjalp det: Grønne gårde, der tidligere hed Gårdrydningskontoret fastholdt sin plan. Tiden var knap, og den umulige situation fik kunstnerne til at gå skridtet videre. Den forening, de havde stiftet i 1997, stiftede nu Den Erhvervsdrivende Fond Kunstnerhuset i Classensgade, og denne fond tilbød kommunen at købe huset. Da der begyndte at komme støtte til købet fra nogle af de store danske fonde, var der flere politikere, der efterhånden godt kunne se ideen i at bevare huset, og i oktober 2001 skete så det store mirakel. Kunstnerhuset blev reddet ved en afstemning i borgerrepræsentationen. Fonden fik lov at købe det, på betingelse af, at sidehusene blev revet ned, og at selve baghuset blev bragt i en stand som kunne leve op til bygningsreglement og brandkrav. Atelierhuset i Classensgade 7 har eksisteret siden 1980erne. Her fra maler Bent Hedeby Sørensens atelier.Fold sammenLæs mereFoto: Linda Kastrup. Det mest berømte atelierfællesskab i kunsthistorien er uden tvivl Le Bateau-Lavoir på Montmartre i Paris. Her arbejdede Pablo Picasso, Juan Gris og Modigliani for eksempel, og samtidig var huset, der fik sit navn, fordi det var så leddeløst, at det mindede om en omvendt båd, mødested for hele avantgarden: Matisse, Braque, Utrillo, Derain og Dufy kom her for eksempel, for bare at nævne et par stykker, og huset og det fællesskab, der opstod omkring det, spiller en helt central rolle i udviklingen af kubismen og andre af de eksperimenterende kunstretninger i begyndelsen af det 20. århundrede. I 2003 gik restaureringen for alvor i gang. Bygningen er bygget til industri, så etagerne havde kun en enkelt central søjlerække, og det var derfor muligt at skabe store åbne rum og at aptere etagerne nogenlunde frit. Facaden blev fuget op på ny og kalket gul, sådan som den ifølge farverester på facaden oprindeligt havde været. Der blev indlagt fjernvarme, taget og vinduerne blev tætnet, og det gamle gavlhejseværk blev moderniseret, så det igen kunne bruges til at hejse store ting op og ned. Kunstnerne stod selv for al den istandsættelse, de kunne håndtere. Indvendig maling og linoliemaling på de gamle vinduer for eksempel. Alle vægge er nu blevet pudset og malet hvide, alle gulve er malet grå. I dag huser kunstnerhuset i Classensgade 23 kunstnere, der arbejder med mange forskellige former for billedkunst. De oprindelige findere af stedet er som antydet blevet suppleret med yngre kræfter, og på den måde er stedet stadig et fristed og et udviklingslaboratorium for mange slags kunst. Foreningen har for nylig etableret galleriet Classeværelset, hvor husets kunstnere vil holde udstillinger med egne værker, men der er også ideer om samarbejder, events af forskellig slags og måske samarbejder med andre atelierfællesskaber i ind- og udland, sådan at stedet nu, når det er sikret for fremtiden, virkelig kan vise sig som den dynamiske og udadvendte kraft, alle hele tiden håbede på. Tove Storchs atelier ligger ud mod gården. Hun arbejder med skulptur og installationskunst.Fold sammenLæs mereFoto: Linda Kastrup. Når man går rundt i bygningen, er det slående hvor koncentreret der arbejdes i de mange atelierer. Her er stille, og de fleste af dørene er lukkede. Bag enkelte af dem høres der dog musik. »Vi har et rigtig godt sammenhold,« fortæller Søren Ankarfeldt. »Vi holder møde hver måned, og vi har ofte fællesspisninger og mange andre aktiviteter, men de fleste kunstnere er nødt til at have et job ved siden af kunsten, og derfor er det også vigtigt, at der bliver arbejdet, når man er her.« Søren Ankarfeldt er selv for nylig blevet folkepensionist, men han har ikke tænkt sig helt at lægge penslerne af den grund. Han udstiller for tiden i galleri Lars Borella i Ordrup. FAKTAKunstnere i Kunstnerhuset i Classensgade:Anne Marie PlougBent Hedeby SørensenCarsten Ulrich von WürdenChristina HamreFinn Naur PetersenFinn RichardtHans Pauli OlsenHjördis HaackIda KvetnyJens Haugen-JohansenJesper PalmJørgen Teik HansenLotte Tauber LassenLui MokrzyckiMelou VanggaardNatalie MégardNiels ReumertNina Maria KleivanPernille Kløvedal HelwegSimon GrimmSøren AnkarfeldtSvend DanielsenTove StorchKilde:Kunstnerhuset ClassensgadeFOLD UD Anne Marie Ploug Bent Hedeby Sørensen Carsten Ulrich von Würden Christina Hamre Finn Naur Petersen Finn Richardt Hans Pauli Olsen Hjördis Haack Ida Kvetny Jens Haugen-Johansen Jesper Palm Jørgen Teik Hansen Lotte Tauber Lassen Lui Mokrzycki Melou Vanggaard Natalie Mégard Niels Reumert Nina Maria Kleivan Pernille Kløvedal Helweg Simon Grimm Søren Ankarfeldt Svend Danielsen Tove Storch  Kilde:Kunstnerhuset Classensgade ",
        "metadata": {
            "source": "https://www.berlingske.dk/kultur/i-classensgade-fik-de-reddet-kunstnernes-atelier-det-er-saadan-en-by-bliver",
            "image_url": "https://berlingske.bmcdn.dk/media/cache/resolve/image_x_large/image/124/1249620/23319532-topbillede.jpg",
            "publication_time": "Onsdag d. 22. januar 2020, kl. 09.07",
            "author": "Holger Dahl",
            "related_links": [],
            "attachments": []
        }
    }
}