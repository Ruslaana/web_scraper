{
    "version": "1.0",
    "document": {
        "id": "https://www_berlingske_dk/virksomheder/fitnessbranchen-bloeder-i-oejeblikket-taber-vi-mere-end-en-million",
        "title": "Fitnessbranchen bløder: »I øjeblikket taber vi mere end en million kroner om dagen«",
        "content": "Den danske folkesport, fitness, er hårdt presset af coronakrisen. Hjælpepakkerne giver i øjeblikket branchen kunstigt åndedræt, men fitnesscentrene taber alligevel penge hver måned. Branchen er indtil videre stillet i udsigt, at den tidligst kan genåbne i august, og det vil udløse konkurser, såfremt hjælpepakkerne ikke forbedres. Sådan lyder det fra brancheorganisationen Dansk Fitness & Helse Organisation, der også efterlyser et mere oplyst grundlag for den fortsatte tvangslukning. »Vi håber naturligvis på en hurtigere genåbning, men hvis det ikke sker, skal der ændres markant på hjælpepakkerne, hvis mange fitnesscentre skal overleve frem til august. Man må se dybere ind i, hvad branchen har brug for, og der må der være plads til, at man holder hånden under en branche, man har valgt skal holde særligt længe lukket,« siger Morten Brustad, direktør for Dansk Fitness & Helse Organisation (DFHO). »De største aktører er under massivt likviditetspres, og selvstændige erhvervsdrivende, der driver mindre centre, kan ikke leve af det. Der vil helt givet komme konkurser i løbet af nogle måneder, hvis ikke pakkerne strikkes anderledes sammen,« tilføjer han.  Fitnesskæden Repeat med fem centre i Danmark og ét i Sverige er en af de kæder, der hver måned taber penge. Det fortæller kædens medstifter Rasmus Ingerslev, der har mange års erfaring i fitnessbranchen og var med til at etablere både Fresh Fitness og Fitness.dk. »Jeg oplever, at vi er i en situation, hvor vi bløder, og hvor vi får bundet hænderne på ryggen. Vi må håbe, at der er blod nok tilbage i systemet, når båndet bliver løsnet, til at vi kan fortsætte kampen,« siger Rasmus Ingerslev. Også Fitness World, der har 170 centre, mister penge hver måned, fortæller finansdirektør Niels Meidahl. »Konsekvenserne af covid-19 er meget alvorlige for branchen og for folkesundheden i Danmark. Vi er taknemmelige for de hjælpepakker, vi modtager fra regeringen, men der er ingen tvivl om, at vi står i en meget alvorlig situation, hvor forretningsgrundlaget er helt væk under nedlukningen. Omkostningerne er stadig høje, og indtil videre ser det ud til, at vi først kan åbne igen til august,« siger Niels Meidahl. »I øjeblikket taber vi mere end en million kroner om dagen, selv efter regeringens hjælpepakker. Uden en forlængelse af pakkerne, som kun gælder frem til 8. juli, vil vi miste op imod tre til fire millioner kroner om dagen, så situationen bliver naturligvis markant forværret, ikke bare for os, men for hele branchen,« siger Niels Meidahl. Repeat-kæden,der slog dørene op i 2016, har indtil videre klaret sig takket være langmodige udlejere og henstand fra de selskaber, kæden leaser sit udstyr fra. Efter et nødråb fra Repeat har kædens medlemmer også hjulpet virksomheden ved at købe gavekort eller betale for medlemskab, selv om de ikke kunne træne. Det var det pludselige krav om, at virksomhederikke måtte have underskud i 2019-regnskabet for at få kompensation for faste omkostninger, der fik Repeat til at bede medlemmerne om hjælp. »Jeg synes godt, at jeg kan tillade mig at stille spørgsmål ved, om det krav er rimeligt. Den oprindelige beslutning om at dække faste omkostninger for tvangslukkede virksomheder var i min optik helt korrekt. Men man bør ikke tvinge folk til at bløde uden en reel chance for at rette op på tingene. Og det er reelt set den situation, man har sat majoriteten af startups i,« siger Rasmus Ingerslev. »Vi har som en konsekvens været nødt til at gå rundt med hatten i hånden. Jeg ønsker ikke at pege fingre, og der er ikke noget at sige til, at man er kommet med nogle løsninger, som man efterfølgende må justere på, men faktum er bare, at alle løsninger og justeringer har store konsekvenser i næste led,« siger han. Rasmus Ingerslev forventer, at Repeat klarer sig igennem til august. »Vi har forstående udlejere, leasingselskaber og medlemmer, så indtil videre ser det ud, som om at vi bliver båret igennem. Også med hjælp fra hjælpepakker. Havde det været 100 procent for egen pengetank, var der ingen chance for, at vi kunne klare os igennem,« siger han. Repeat har søgt og modtaget lønkompensation, men mangler stadig at få en fjerdedel udbetalt, da virksomheden er udtaget til stikprøvekontrol i Erhvervsstyrelsen. Fitnesskæden SATS med 40 centre i Danmark regner med at klare sig igennem til august. »Vi kommer til at klare os, men vi skal ikke glemme, at den støtte, vi modtager fra staten, ikke dækker alt. Hvis vi forbliver lukket indtil august, påvirker det branchen hårdt. Vi mister mange indtægter, og medlemmer annullerer deres medlemskab. Det tager tid at genopbygge,« siger Susanne J. Dam, DK Office Manager & Business Development i SATS. Både Rasmus Ingerslev og Morten Brustad fra brancheorganisationen DFHO efterlyser et mere oplyst grundlag for den fortsatte tvangslukning. De peger på, at fitnesscentre for nylig har fået grønt lys til at åbne i lande som Norge, Finland, Island og Tyskland og nævner derudover Schweiz, som har været hårdt ramt af coronavirus, men hvor fitnesscentre allerede er åbnet. Morten Brustad mener, at fitnessbranchen har gjort sit forarbejde og har udarbejdet planer, der gør det forsvarligt at genåbne træningscentrene. Han efterlyser en dialog med Statens Serum Institut (SSI), som brancheforeningen har forsøgt at få lov til at fremlægge sine planer for. »Det er et paradoks, at andre lande, som vi normalt sammenligner os med, åbner, mens vi stadig skal holde lukket i Danmark,« siger Morten Brustad. Foreløbig klynger han sig til det halmstrå af håb, der kan ligge gemt i de seneste udmeldinger fra regeringen. Nemlig at det i forbindelse med genåbningens fase tre skal vurderes, hvilke indendørs idrætsaktiviteter der kan »foregå sundhedsmæssigt forsvarligt«.",
        "metadata": {
            "source": "https://www.berlingske.dk/virksomheder/fitnessbranchen-bloeder-i-oejeblikket-taber-vi-mere-end-en-million",
            "image_url": "https://berlingske.bmcdn.dk/media/cache/resolve/image_x_large_vertical/image/129/1296889/23429866-rasmus-ingerslev-medstifter-af-fitnesskden-repeat.jpg",
            "publication_time": "Mandag d. 25. maj 2020, kl. 15.50",
            "author": "Vibe Hyltoft",
            "related_links": [],
            "attachments": []
        }
    }
}