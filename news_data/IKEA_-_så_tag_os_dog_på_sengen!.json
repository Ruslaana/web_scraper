{
    "version": "1.0",
    "document": {
        "id": "https://www_berlingske_dk/videnskab/ikea-saa-tag-os-dog-paa-sengen",
        "title": "IKEA - så tag os dog på sengen!",
        "content": "IKEA har for nylig udgivet sit danske 2012 katalog som en gratis app tiliPad,iPhoneogAndroid. Men trods videoer og lidt mere liv end i det trykte katalog er der ikke meget at være imponeret over. Oplevelsen med appen begynder godt, men ender mat. Som en dårlig bog. Når man downloaderappen på iTunes, bliver man glædelig overrasket over, hvor hurtigt det går. Alligevel finder brugeren snart ud af, at man igen skal klikke på en fane for at downloade det fulde katalog. Pyt med det. Hvis indholdet er godt, er den sag hurtigt glemt. Første gang man bladrer i kataloget, er det som om noget ikke er som det skal være. Man ved bare ikke helt hvorfor. Der går desværre ikke lang tid, før man er klar over, at problemet er, at appen mest minder om en overflod af PDF’er, der er stykket sammen på en dødkedelig måde. Side efter side trykker man på billederne, som man er vant til i andre e-blade. Men intet sker. Det eneste, der tilnærmelsesvis minder om det, er en fane som rulles op, hvor en given sides produkter helt letargisk foreligger med den oprindelige side som sløret baggrund. Det er ikke funktionelt, fordi brugerne også vil fokusere på det enkelte produkt. Jeg kan ikke lade være med at tænke på, om appens udviklere har sat sig ordentligt ind i målgruppen. Hvem henvender denne app sig til? Først og fremmest til Android, iPhone og iPad-brugere. Jeg vil vove at påstå, at hvis man fx tager iPad-brugerne, er denne målgruppe vant til at kigge på aviser og tidskrifter, som fx Berlingske, Wired eller Euroman. Fælles for disse apps er, at de er udviklet til at få brugerne til at komme tilbage. Hvordan? Ved fx at give brugerne mulighed for at udforske tidsskrifternes univers, eller overraske dem, ved at præsentere varerne på en inspirerende måde. Sådan er det ikke med IKEA-appen. Ganske vist indeholder appen bl.a. videoer, hvor man kan se varerne live, en navigationsbar med miniaturebilleder, som gør, at man lynhurtigt kan komme til fx tekstil- eller køkkenafdelingen, en farvekodet indholdsfortegnelse, der opdeler varerne og udstillingerne i grupper ud fra rum og funktioner, og som minder meget om det trykte katalog. Der findes også bogmærker og mulighed for at søge i kataloget.. Men når det er sagt, så er appens funktioner helt elementære. Personligt foretrækker jeg det trykte katalog. For udviklerne har glemt, at de fleste brugere vil ”lege”. Før jeg downloadede appen, var jeg overbevist om, at dette ville ske med netop IKEA-kataloget. Men det sker ikke. Og som bruger, kan man ikke undgå at blive skuffet. Derfor mine tre små stjerner.  Af alle, så ville jeg have troet, at IKEA-koncernen vidste, at når det gælder gratis varer, så elsker kunderne at blive taget på sengen. Om igen, IKEA. Det kan I gøre meget bedre.",
        "metadata": {
            "source": "https://www.berlingske.dk/videnskab/ikea-saa-tag-os-dog-paa-sengen",
            "image_url": "https://berlingske.bmcdn.dk/media/cache/resolve/image_x_large_vertical/image/68/684291/4819006-ikea.jpg",
            "publication_time": "Torsdag d. 19. januar 2012, kl. 08.23",
            "author": null,
            "related_links": [],
            "attachments": []
        }
    }
}