{
    "version": "1.0",
    "document": {
        "id": "https://www_berlingske_dk/internationalt/kraftigt-jordskaelv-ryster-new-zealand",
        "title": "Kraftigt jordskælv ryster New Zealand",
        "content": "NEW ZEALAND: Et kraftigt jordskælv ramte tidligt fredag morgen dansk tid New Zealand. Jordskælvet, der ifølge det newzealandske geologiske forskningsinstitut GNS Science rystede blandt andet hovedstaden Wellington, blot i otte kilometers dybde under landoverfladen, skriver The New Zealand Herald. Skælvet havde sit epicenter nær kystlinjen i Marlborough. GNS Science oplyser, at skælvet målte 6,2 på Richterskalaen, mens USAs Geologiske Overvågningsinstitut (USGS) umiddelbart efter skælvet vurderede det til 6,8 på Richterskalaen. Jordskælvet blev fulgt af en serie efterskælv. Der rapporteres om, at et enkelt hus er kollapset, og at dele af New Zealand har mistet telefondækningen. Alle togafgange i hovedstaden blev efter det store skælv indstillet, og en togstation blev desuden evakueret. Elektriciteten røg i forstaden Karori, og der er ingen meldinger om tilskadekomne. Lufthavnen i Wellington blev for en sikkerheds skyld lukket, så den kunne blive inspiceret efter skælvet, men den er nu genåbnet, skriver The New Zealand Herald. Der er ingen varsler om tsunami. BNB",
        "metadata": {
            "source": "https://www.berlingske.dk/internationalt/kraftigt-jordskaelv-ryster-new-zealand",
            "image_url": "https://berlingske.bmcdn.dk/media/cache/resolve/image_x_large/image/54/544138/6721867-newzealand-earthquake.jpg",
            "publication_time": "Fredag d. 16. august 2013, kl. 05.27",
            "author": null,
            "related_links": [],
            "attachments": []
        }
    }
}