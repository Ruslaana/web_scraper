{
    "version": "1.0",
    "document": {
        "id": "https://www_berlingske_dk/virksomheder/han-har-bragt-danmark-kvantespring-foran-nu-kommer-haederen",
        "title": "Han har bragt Danmark kvantespring foran – nu kommer hæderen",
        "content": "Selvom det var Niels Bohr, der skabte grundlaget for meget af det, der i dag er kvanteteknologi, stod det ikke skrevet i stjernerne, at Danmark skulle bringe sig i centrum af udviklingen af fremtidens superkræfter. Det er sket takket være stærke lokale ildsjæle, og derfor blev den danske fysiker og professor Jan Westenkær Thomsen torsdag aften hædret med den danske it-verdens allerstørste pris for sit utrættelige arbejde inden for kvanteteknologi. Den 59-årige professor vedNiels Bohr Institutethar nemlig været med til at sikre Danmarks centrale placering i den videnskabelige og teknologiske revolution, som i disse år ruller verden over i kampen om at være først til at tæmme de utrolige kræfter, som Niels Bohr drømte om, og som kan sætte verdens nuværende supercomputere til vægs. »Jan Westenkær Thomsen er en af hovedarkitekterne bag Danmarks positionering som frontløber inden for kvanteteknologi. Hans arbejde står på skuldrene af arven fra Niels Bohr og et verdensførende, dansk forskningsmiljø, og han har helt unikt samlet og skabt grobunden forDanmarks globale kvanteøkosystem i et stærkt samarbejdemed virksomheder, ministerier og iværksættere,« siger Natasha Friis Saxberg, der er administrerende direktør i IT-Branchen, som samler de danske it-virksomheder. Hvor almindelige computere arbejder med bits (altså enten nuller eller ettaller), kan kvantecomputere arbejde med kvantebits (eller »qubits«) – en superværdi, som både er nul og et på samme tid. Dermed kan en kvantecomputerchip udføre væsentligt flere og langt mere komplicerede beregninger, end en normal computer er i stand til. Den kan løse regneopgaver på sekunder, som før tog uger, måneder og år – men lige nu erudfordringen at fastholde de flygtige superkræfter, så de kan bruges stabilt. Det arbejdes der verden over på at være først til at løse. Det er 35. gang, at IT-Prisen uddeles i et samarbejde mellem IT-Branchen og Computerworld til en eller flere personer, der »på særligt fremragende vis« står bag nytænkning eller nyskabelser. Overrækkelsen sker i forbindelse med IT-Branchens årsmøde, og med æren følger en lille, 3D-printet skulptur samt et stort hædersbevis og et endnu større skulderklap fra kolleger og konkurrenter. Tidligere modtagere tæller en perlerække af danskere, der har gjort noget ekstraordinært. På listen står navne som EUs danske konkurrencekommissær Margrethe Vestager, David Helgason fra spilsuccesen Unity Technologies, Mette Lykke fra løbeappen Endomondo, de tre stiftere af den succesrige, danske it-virksomhed Zendesk (Morten Primdahl, Mikkel Svane og Alexander Aghassipour), den frivillige klub Coding Pirates, der lærer 7-17-årige at programmere og dermed stå bedre rustet til fremtiden, samt en anden af Danmarks store programmører, Anders Hejlsberg fra Microsoft, som står bag hele tre programmeringssprog – først Turbo-Pascal, siden Delphi og senest C# (udtalt »C sharp«). I 2024 fikmanden bag en af Danmarks store it-succeser, Michael Holmfra Systematic i Aarhus med nu flere end 1.200 ansatte, hæderen. Juryen lægger vægt på, at Jan Westenkær Thomsen har været helt afgørende for, at Danmark er blevet gjort til stedet, hvor man kommer, hvis man vil forske, arbejde eller investere i kvanteteknologi. Hans arbejde har sikret politisk opbakning til en national kvantestrategi, trukket NATOs DIANA-center til København og sikret den brede opbakning. »Hans unikke kombination af akademisk dybde, strategisk lederevne og formidlingstalent har ikke kun styrket dansk forskning, men har også sikret et strategisk samarbejde med centrale ogvisionære aktører som Novo Nordisk,« siger Kaare Danielsen, administrerende direktør i Jobindex, der er en del af juryen. Jan Westenkær Thomsen er stifter af og formand for Danish Quantum Community, som samler universiteter, virksomheder og myndigheder, og er daglig leder af Novo Nordisk Quantum Computing Programme (NQCP), som koordinerer arbejdet med at opbygge en kvantecomputer, som ifølge prismodtageren »vil få verdens stærkeste supercomputer til at ligne en kugleramme«. Prismodtageren deltager også i NATOs rådgivningsgruppe for nyskabende teknologier og er gået til opgaven med en insisteren på, at kvanteteknologiens værdi ligger i civilsamfundet. Desuden er han med i EUs ekspertpanel for kvanteteknologi. ",
        "metadata": {
            "source": "https://www.berlingske.dk/virksomheder/han-har-bragt-danmark-kvantespring-foran-nu-kommer-haederen",
            "image_url": "https://berlingske.bmcdn.dk/media/cache/resolve/image_x_large_vertical/image/190/1902264/24914524-professor-jan-westenkr-thomsen-har-vret-en-af-de.jpg",
            "publication_time": "Torsdag d. 20. marts 2025, kl. 19.12",
            "author": "Thomas Breinstrup",
            "related_links": [],
            "attachments": []
        }
    }
}