{
    "version": "1.0",
    "document": {
        "id": "https://www_berlingske_dk/samfund/skoleboern-kan-udpeges-som-kommende-alkoholikere",
        "title": "Skolebørn kan udpeges som kommende alkoholikere",
        "content": "I første klasse kan læreren forudsige, hvem af eleverne, der kan ende som alkoholikere. Det viser ny dansk forskning ifølgeDagens Medicin, som kalder undersøgelsen »bundsolid, gennemtestet og håndgribelig.« Dr.med. Joachim Knop står bag undersøgelsen, som giver fire klare indikationer, som kan afsløre, om en søn af en alkoholiker arver sin fars eller mors sygdom. Hvis en dreng havde en lav fødselsvægt, stoppede tidligt med at amme hos moderen, havde mangel på K-vitamin omkring fødslen og ADHD eller adfærdsvanskeligheder, skal han være meget heldig for ikke at ende som alkoholiker. - Det er ikke noget, vi tror. Vi VED det simpelthen. Indikatorerne er så sikre og tydelige, at enhver erfaren klasselærer med sin pædagogiske viden efter en uge med en ny førsteklasse vil kunne udpege en eller to elever, som er i højrisiko for at blive alkoholiker, udtaler Joachim Knop tilDagens Medicin.  Han mener, at man blandt andet kan bruge forskningen til at sætte ind med forebyggende indsats mod alkoholismen allerede tidligt i drengenes opvækst. - Hvis et barn har kombinationen af en alkoholiseret far, en dårlig fødsel, ADHD og adfærdsvanskeligheder, kan det formentlig rigtigt godt betale sig at behandle ADHD’en med Ritalin for overhovedet at få barnet i tale. Jeg er ikke glad for, at man fylder medicin på børn og unge. Men alternativet er, at vi lader det sejle, indtil problemerne udvikler sig i voksenalderen, siger Joachim Knop til Dagens Medicin.  Han mener, at drengene i højrisikogruppen skal hjælpes af skolepsykologer, børnepsykiatere og klasselærere fra første færd, så man bedre undgår at de havner i alkoholmisbrug. I 33 år har forskerholdet fra Institut for Sygdomsforebyggelse i København og universitetet i Kansas by bag undersøgelsen fulgt 223 drenge, hvis fædre også var alkoholikere, og 109 drenge, hvis fædre ikke var. Hvert tiende år har man interviewet drengene, ligesom man har indsamlet information om drengenes fødsel, barndom og skolegang. Den omfattende undersøgelse har også vist, at der er to former for alkoholisme. Af den gruppe drenge, som forskerholdet fulgte, udviklede nogle et alkoholmisbrug. Men Joachim Knop og de andre forskere opdagede en interessant tendens hos mændene, da de nåede omkring 40 års alderen. En del af de mænd, som havde været afhængige af alkohol som 30-årige, stoppede simpelthen med at drikke af sig selv. Sammenholdt med den intelligenstest, som alle unge mænd tager til session, når de bliver indkaldt til hæren, viste det sig, at den gruppe drenge, som kurerede sig selv af alkoholismen, scorede højt i intelligenstesten. De drenge, der drak videre, efter de var fyldt 40 år, havde ikke scoret lige så højt. ",
        "metadata": {
            "source": "https://www.berlingske.dk/samfund/skoleboern-kan-udpeges-som-kommende-alkoholikere",
            "image_url": "https://berlingske.bmcdn.dk/media/cache/resolve/image_x_large/image/70/709877/4563116-frste-skoledag.jpg",
            "publication_time": "Onsdag d. 05. oktober 2011, kl. 14.52",
            "author": "Laura Labarca Clausen",
            "related_links": [],
            "attachments": []
        }
    }
}