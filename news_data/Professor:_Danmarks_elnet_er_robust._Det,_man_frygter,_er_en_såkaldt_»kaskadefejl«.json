{
    "version": "1.0",
    "document": {
        "id": "https://www_berlingske_dk/virksomheder/professor-danmarks-elnet-er-robust-det-man-frygter-er-en-saakaldt",
        "title": "Professor: Danmarks elnet er robust. Det, man frygter, er en såkaldt »kaskadefejl«",
        "content": "»Vores elnet i Danmark er meget robust, og dererreserver, som kan dække ind, hvis en større enhed falder ud. Udfordringen bliver, hvordan vi dækker os ind i fremtiden, når elektrificeringen gennem sol og vind bliver endnu større end i dag.« Birgitte Bak-Jensen maner til ro oven pådet store strømnedbrud i Spanien og Portugal, for det bør ikke kunne ske i Danmark – med det forbehold, at årsagen til nedbruddet på Den Iberiske Halvø endnu ikke er kendt. Hun er professor på Institut for Energi ved Aalborg Universitet oghar i årevis arbejdet med netop elforsyning og forsyningssikkerhed. »Elsystemet i Danmark er sat op, så systemet ikke er i risiko for at gå i sort, fordi en større enhed falder ud. Detskalsystemet kunne holde til,« forklarer hun. Elnettet arbejder nemlig med en reservekapacitet. Tidligere var det kraftværkerne, som kunne startes og sættes ind, hvis der manglede strøm. »Nu har vi ikke så mange af dem tilbage, så på et tidspunkt bliver noget af reservekapaciteten nødt til at bestå af vedvarende energikilder, som kan sættes ind som backup. Eller – og det bør Danmark satse mere på fremover – der skal være flere kunder, både private og industrielle, som lader sig koble fra, hvis vi mangler forsyning. Det bliver de naturligvis betalt for,« understreger Birgitte Bak-Jensen. I dag har flere energiselskaber aftaler med nogle kunder om, at disse kan få afbrudt forbindelsen, hvis der er behov for det. Men der er behov for at få flere ombord. »Energinet, som står for det danske forsyningsnet,harreserverne i dag. Vi har et meget robust elnet, og det sker meget, meget sjældent, at der kommer et stort udfald, selvom det da er sket, for eksempel da et atomkraftværk i Sverige satte ud og tog Sjælland med ned. Hvis et enkelt stort kraftværk eller en havvindmøllepark falder ud, sker der ikke noget,« fastslår Birgitte Bak-Jensen. Det, man frygter, er derimod en såkaldt kaskadefejl, hvor en fejl breder sig, og andre enheder på elnettet bliver overbelastet, fordi elnettet ikke kan bære den ekstra strøm, som pludselig er nødvendig. »Så falder det hele fra, én for én. Når man så skal starte op igen, har vi kun et mindre antal enheder, som kan starte uden at have strøm i forvejen. Disse små enheder skal i gang og levere backupstrøm til de større enheder, der så skal startes. Derfor går det utroligt langsomt at komme op igen,« forklarer professoren. Når strømgeneratorerne skal op,skal de desuden synkroniserespå 50 hertz, og de må ikke være i modfase. Danmark er fra gammel tid delt op i to dele, når det kommer til strøm. Det skyldes, at der tidligere var to forskellige forsyningssystemer. Det gamle Elsam forsynede Jylland og Fyn, mens det gamle Elkraft forsynede Sjælland og øerne. I dag er de to slået sammen til Energinet, men systemerne består. »Danmark er delt op i to hovedenheder, der ikke er synkrone, og der udveksles derfor jævnstrøm mellem Fyn og Sjælland. Af samme grund skal det være meget, meget slemt, hvis en følgevirkning på Sjælland skal brede sig til Fyn og Jylland eller omvendt,« forklarer Birgitte Bak-Jensen. Jylland og Fyn hænger sammen med Norge, Sverige og Tyskland på jævnstrøm, mens Sjælland og øerne hænger sammen med Sverige på vekselstrøm. Netop sammenhængen sydpå har betydet, at Energinet faktisk har kunnet måle en lille frekvensafvigelse som følge afnedbruddet i Spanien og Portugal, fordi der faktisk er forbindelse med vekselstrøm fra Den Iberiske Halvø, gennem Frankrig og Tyskland og op til Danmark.  ",
        "metadata": {
            "source": "https://www.berlingske.dk/virksomheder/professor-danmarks-elnet-er-robust-det-man-frygter-er-en-saakaldt",
            "image_url": null,
            "publication_time": "Tirsdag d. 29. april 2025, kl. 13.15",
            "author": "Thomas Breinstrup",
            "related_links": [],
            "attachments": []
        }
    }
}