{
    "version": "1.0",
    "document": {
        "id": "https://www_berlingske_dk/internationalt/flygtningechef-undrer-sig-hvilken-invasion-taler-de-om-proev-at",
        "title": "Flygtningechef undrer sig: »Hvilken invasion taler de om? Prøv at spørge ukrainerne om, hvordan en invasion ser ud«",
        "content": "Det er igen et højspændt emne, og det har før afgjort valg. Den nye hollandske regering lover den hårdeste asylpolitiknogensinde. Valget til Europa-Parlamentet står for døren. Politikerne taler igen om flygtningestrømme. Så når FNs flygtningechef sidder lige over for mig, virker det oplagt at spørge: Om omkring en måned er der valg i EU. Er det en bekymring for dig, at flygtninge er på dagsordenen? »Det er ikke en bekymring, hvis det betyder en bedre håndtering. Det er jeg enig i, at der er brug for, og vi er kommet med mange forslag.« »Det er en bekymring, hvis det fører til, at Europa ikke længere vil give asyl. Og det er en bekymring, hvis stramning af regler betyder, at det fører til, at man straffer folk i overdreven grad.« FNs flygtningechef henviser til, at han har et positivt syn på EUs nyeflygtningeaftale, der er blevet kritiseret fra flere sider. Den er »ikke perfekt«, men den er »ikke dårlig«, lyder det fra FNs flygtningehøjkommissær, Filippo Grandi, i et interview med Berlingske under et kort besøg i Danmark. Danmark er på grund af retsforbeholdet undtaget centrale dele afaftalen, men Filippo Grandi fortæller, at han fra den danske regering har fået en tilkendegivelse af klar støtte til aftalen, som han kalder »et stort stykke papir med mange interessante ideer«. Asylansøgere og migranter ankommer til Lampedusa i Italien. Europa oplever igen en voksende tilstrømning, der har sat gang i flygtningedebatten i flere europæiske lande.Fold sammenLæs mereFoto: Ciro Fusco/EPA/Ritzau Scanpix. Den italienske FN-repræsentant mener dog, at det ville være fornuftigt med en anden tone i flygtningedebatten rundtom i Europa, som han mener nogle gange er bevidst negativ og ofte politisk motiveret. Dogmet om, at langt de fleste flygtninge drømmer om at komme til Europa, er ikke rigtigt, siger han. »Der er denne formodning om, at alle flygtninge ønsker at komme til Europa. Faktisk ønsker de fleste at forblive så tæt på deres land som muligt, så de har mulighed for at vende tilbage.« »Selvfølgelig vil en del af dem gerne til Europa, men det er ikke flertallet,« siger højkommissæren på baggrund af sine erfaringer i FNsflygtningeorganisationUNHCR. Så man kan vælge at have et positivt syn på situationen, mener FN-chefen. Der er udfordringer nok, men den negative fortælling kan blive altdominerende, og det er der ingen grund til. Alligevel er det ikke umiddelbart indlysende, hvorfor FNs flygtningehøjkommissær siden 2016 har insisteret på at have et positivt perspektiv på verdens og Europas håndtering af de voksende flygtningestrømme. Ifølge FNs egen opgørelse er der omkring 114 millioner internt fordrevne og flygtninge, og tallet er voksende. I Europa er flygtningestrømme igen et eksplosivt politisk tema, både når det gælder det kommende valg til Europa-Parlamentet og nationale valg. I Tyskland har politikerne længe ført en markant mere imødekommende flygtningepolitik, end man ser i øvrige europæiske lande. Men nu overskrider regeringen tidligere grænser for lovgivningen, og kansler Olaf Scholz bliver jævnligt opfordret til at lade sig inspirere af danske eksempler nord for grænsen for at gå endnu længere. I en nylig meningsmåling refereret iTagesschaublev asylpolitik udpeget til at være det vigtigste tema, som EU med et nysammensat parlament bør forholde sig til. I den danske flygtningedebat hører man nogle gange, at Danmark ikke kan løse alle verdens problemer. Hvad vil du sige til det argument? »Jeg ville sige, at det er rigtigt. Og der er ingen, der beder Danmark om at redde hele verden. Det med at redde verden er jeg for gammel til at tro på er muligt. Men det er til gengæld muligt at gøre verden til et bedre eller mindre dårligt sted.« Det drejer sig både om at hjælpe folk, hvor de i første omgang er flygtet til. Det drejer sig også om at sætte ind mod klimaændringer, erklærer Filippo Grandi. UNHCR gør i en kampagne opmærksom på, at der ofte er en tydelig sammenhæng mellem klimaændringer og konflikter, der fører til store flygtningestrømme. Men det drejer sig også om det i Danmark, og andre steder i Europa, eksplosive politiske spørgsmål om modtagelse afasylansøgereog flygtninge og om at »give nogle mennesker muligheder i trygge omgivelser«, som højkommissæren udtrykker det. FNs flygtningehøjkommissær mener, at asyldebatten ofte har et alt for snævert nationalt fokus. Man bør fokusere mere på andet end »sidste stop«, siger han.Fold sammenLæs mereFoto: Liv Latricia Habel. Det er et problem, siger Filippo Grandi, at nogle politikere og meningsdannere hovedsagelig fokuserer på flygtningenes »sidste stop«. Det vil sige, når de havner i europæiske landes asylstatistikker. Nogle politikere er nærmest besat af at »gøre det til et stort politisk problem bare for at vinde stemmer«, og det gør, at det negative syn på flygtninge bliver forstørret og sætter sig i befolkningerne, mener højkommissæren. Han påpeger, at ni ud af ti flygtninge befinder sig »i Afrika, i Latinamerika, i Mellemøsten og i Asien«. »Det er lande, der er fattige med meget færre ressourcer end i Europa. Det er steder, hvor problemet er meget stort. Og det er der, vi må sætte ind.« Filippo Grandi giver de store flygtningestrømme i Europa i 2015-2016 som et eksempel. Situationen blev drevet af et stort antal flygtninge fra den syriske borgerkrig. De søgte op i Europa, men højkommissærens analyse er, at det først skete, da de ikke længere kunne se perspektivet i at blive, hvor de var. »Da fredsbestræbelserne for Syrien ebbede ud, forsvandt også håbet om en hurtig afslutning på krigen. Og støtten til flygtninge i nabolande svandt også ind.« »Dertil kommersmuglerne. De er verdens bedste forretningsfolk. De kommer og siger, at det her er det rigtige øjeblik. Giv mig nogle penge, og så bringer jeg dig til Tyskland. Det er, hvad der skete. Jeg tror, at vi har lært meget af den situation.« I den danske debat hører man ofte argumentet om, at alle gerne ville til Europa, hvis de havde chancen. Nu er du ankommet her til Danmark som FNs flygtningehøjkommissær, og du fortæller Berlingskes læsere, at du faktisk ikke tror, at det er tilfældet. Hvad bygger du det på? »Mange ville nok gerne, men jeg vil sige, at flertallet ville ikke, selvom de havde chancen. Jeg er ked af at sige det, men der er en særlig opfattelse i Europa af, at vi er de bedste i verden, og at livet kun kan være lykkeligt her. Men det er en stor verden, og der er mange kulturer og mange måder at leve på.« Fra Filippo Grandis synspunkt er det et problem med »den fortælling, vi laver. Den overdrivelse med, at vi oplever en invasion«. »Så får folk et særligt indtryk af, hvad der sker her. Det indtryk bliver forstærket af nogle politikere. I mit hjemland, Italien, er der politikere, der taler om en invasion af migranter og flygtninge. Hvilken Invasion?« »Ved du hvad, man skulle henvende sig til ukrainerne og spørge dem om, hvordan en invasion ser ud. Det er noget andet, end hvad der sker her. Det er et stort problem, men det er ikke en invasion.« Under besøget i Danmark mødte FNs flygtningechef minister for udviklingssamarbejde og global klimapolitik Dan Jørgensen (S) samt udlændinge- og integrationsminister Kaare Dybvad Bek (S). Derudover fik han også lejlighed til at møde dronning Mary på Amalienborg. Filippo Grandi understreger, at Danmark er en af UNHCRs største og vigtigste støtter, og at han udover den statslige bistand også sætter stor pris på et samarbejde med fonden bagGrundfos,LEGO FondenogNovo NordiskFonden. Du mødtes med danske ministre og med den danske dronning. Så hvad var budskabet? Opfordrede du Danmark til at modtage flere flygtninge? »Nej, hvorfor får jeg altid at vide, at jeg kommer for at bede om, at man tager imod flere mennesker? Nej, det er ikke mit ærinde.« »I øvrigt, kan vi være enige om, at meget få mennesker ankommer til Danmark? Jeg har ikke de seneste statistikker, men der er ikke noget drama her. Ikke en situation, som man ikke kan håndtere. Der er lande i Europa, der er meget mere påvirkede af tilstrømningen i øjeblikket.« FN-flygtningechefen siger, at han bare ønsker, at Danmark giver en fair vurdering af de mennesker, der ankommer, og som har et behov for beskyttelse. Hvad var årsagen til, at du som FNs flygtningehøjkommissær mødtes med dronning Mary? »Dronningen er meget interesseret i humanitære emner, og vi havde en diskussion, hvor hun var meget velinformeret.« »Vi talte om situationen for kvindelige flygtninge, som hun er meget optaget af. Vi talte om nogle af kriserne, som eksempelvis iSudan. Vi talte om vigtigheden af dansk støtte til humanitære operationer,« siger flygtningehøjkommissæren, der fortæller, at audiensen med dronning Mary blev organiseret af den danske regering. En ernæringsekspert giver et sudansk barn et sundhedstjek i Chad, der har modtaget anslået omkring en million flygtninge fra Sudan.Fold sammenLæs mereFoto: Joris Bolomey/AFP/Ritzau Scanpix. Under mødet med Kaare Dybvad sagde FNs flygtningechef, at det ville være oplagt med et større samarbejde mellem EU ogUNHCRom flygtningepolitikken. »Samarbejde betyder ikke, at vi er enige. Vi er ikke enige om alt, men vi har meget at tilbyde. Han smilede, da jeg sagde det.« Meningsmålinger fortæller, at vi kunne få et merehøjreorienteret EU-parlament. Så bygger din tale om optimisme ikke på en illusion? »Nej, kun når man fokuserer på de mere ekstreme udtryk. Hvis man på højrefløjen og i medierne taler om, at migration er farlig, vil folk begynde at tænke på det som et problem, der er skyld i alt andet.« »Jeg ved ikke, hvordan det er i Danmark. Men i mit hjemland skulle man lukke halvdelen af hospitalerne uden immigranter. Man ville ikke vide, hvem der skulle tage sig af de ældre, og der ville mangle arbejdere.« Filippo Grandi understreger, at han ud over sit embede i FN også er EU-borger og »også vil stemme« til valget i juni. Når han sætter sit kryds, vil han i debatten om beskyttelse af europæiske værdier tænke på, at han voksede op med visheden om, at det var en central værdi for Europa at beskytte menneskerettighederne. Et døgn med møder i København gør ikke, at FNs flygtningehøjkommissær ændrer de danske prioriteter i flygtningepolitikken. Hans budskab er, at vi kan hjælpe os selv ved at brede debatten ud og sætte mere effektivt ind med bistand i fattigere dele af verden, hvor problemerne er størst. Og at vi også i vores egne lande må vise medmenneskelighed over for mennesker i nød. Det er ikke nødvendigvis den vej, det ser ud til at gå. Men det er det budskab, som Filippo Grandi havde med til Danmark. Når man i valget mellem det positive og negative perspektiv insisterer på at se flygtningedebatten ud fra det første.",
        "metadata": {
            "source": "https://www.berlingske.dk/internationalt/flygtningechef-undrer-sig-hvilken-invasion-taler-de-om-proev-at",
            "image_url": "https://berlingske.bmcdn.dk/media/cache/resolve/image_x_large/image/179/1796551/24706980-fns-flygtningehjkommissr-filippo-grandi-mener.jpg",
            "publication_time": "Søndag d. 19. maj 2024, kl. 16.03",
            "author": "Uffe Taudal",
            "related_links": [],
            "attachments": []
        }
    }
}