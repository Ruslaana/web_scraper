{
    "version": "1.0",
    "document": {
        "id": "https://www_berlingske_dk/kommentarer/karen-ellemann-forsvarer-nye-nordiske-naeringsstofanbefalinger-vi",
        "title": "Karen Ellemann forsvarer Nye Nordiske Næringsstofanbefalinger: Vi hverken kan eller vil lukke øjnene for, hvordan vores forbrug påvirker vores planet",
        "content": "Det kan næppe overdrives, hvor stor en rolle mad har i vores liv, og anbefalingerne til, hvad man bør spise, vil altid skabe overskrifter og debat. Det viser, hvor vigtigt det er, at vi har de bedst mulige informationer om madens betydning for vores sundhed og vores planet. Jeg ville dog ønske, at debatten kunne være lidt mere substantiel, og at debattørerne i det mindste ville læse længere end overskriften for at sætte sig ind i, hvad deNye Nordiske Næringsstofanbefalinger(NNR2023) er i forhold til de nationale kostråd. Debattørernes tone er overraskende skinger. Henrik Dahl holder ikke igen medskældsordene i sine kommentarer, Nikolaj Bøgh laveren søgt kobling til manglende fællesskab, ogAmalie Lyhne kalder det kvalmende. Helt kort forklaret er NNR2023 det videnskabelige grundlag, som de nordiske landes sundheds- og fødevaremyndigheder benytter, når de udformer deres nationale kostråd. NNR er dermed ikke nye nationale kostråd og er alt andet end overflødige. De er det videnskabelige grundlag, som kostrådene i alle de nordiske lande trygt har lænet sig op ad siden 1980erne. Videnskaben bag de nordiske næringsstofanbefalinger er robust og baseret på den bedste forskning, der er tilgængelig i dag. Denne forskning taler sit tydelige sprog: Vi er nødt til at ændre vores kostvaner af hensyn til vores sundhed, klimaet og miljøet. Det siger ikke bare NNR2023, men også FNs klimapanel, EUs fødevarestrategi og en hel del anden forskning på området. Vi skal kunne forholde os til videnskab og evidens og samtidig værne om andre interesser. Vi præsenterer ikke lovgivning og kommer ikke med løftede pegefingre. Tværtimod vil vi give hvert enkelt individ adgang til viden, så vi alle kan træffe velinformerede valg angående den mad, vi køber og spiser. Med NNR2023 bidrager vi med en globalt førende forskningsrapport, som viser, hvordan man kan vælge at spise – for sin egen og for planetens sundhed. Den mad, vi spiser, har stor indvirkning på vores sundhed og velvære, men den påvirker også vores miljø og klima. Mad har en central rolle i vores kultur: Vi udtrykker kreativitet gennem mad og samles om den for at fejre vores højtider. Maden vil også fremover være en central del af vores liv, det er der naturligvis ingen anbefalinger imod, men vores kostvaner er i konstant forandring, hvilket de altid har været og altid vil være. NNR2023 er et vigtigt og modigt skridt i retning af et mere bæredygtigt fødevareindtag. Men NNR2023 handler ikke i første omgang om fødevaregrupper såsom kød og grøntsager, der nu løftes frem i debatten. NNR2023 giver os den mest omfattende opdatering i publikationens 40-årige historie om, hvor meget af de forskellige næringsstoffer, vi har brug for at indtage. Det bliver ikke fremhævet i medierne, men det er det, som størstedelen af NNR2023 handler om, og som er så vigtigt for sundheds- og fødevaremyndighederne i de nordiske og baltiske lande. Den nye udgave af de Nye Nordiske Næringsstofanbefalinger er vores modigste skridt til dato. Beslutningen om at lade denne udgave integrere miljøaspekter er helt i tråd med vores globale indsatser og den nordiske vision om at blive den mest bæredygtige og integrerede region i verden. Vi hverken kan eller vil lukke øjnene for de videnskabelige beviser på, hvordan vores forbrug påvirker vores planet. For de, der arbejder med fødevarer, er der et før og et efter NNR2023. Det her er stort, og det gør nytte i de nordiske lande. Der er dog mange andre lande rundt omkring i verden, der lader sig inspirere af vores anbefalinger, og vi ved, at lande som Canada, USA og Japan har udvist interesse for arbejdet. WHOs generalsekretær mener, at den nye udgave viser »en klar forbindelse mellem sunde mennesker og en sund planet« og fremhæver, at de nye anbefalinger er i tråd med den øvrige forskning, og at den enorme mængde evidens, der ligger bag Nye Nordiske Næringsstofanbefalinger, styrker det videnskabelige grundlag. Jeg er overbevist om, at Danmark vil benytte NNR2023 som en evidensbaseret vidensplatform og fortsætte med at fremme og udvikle de ambitiøsekostråd for sundhed og klima, der allerede blev etableret i Danmark i 2021. Jeg håber også, at befolkningen vil følge de nationale kostråd efter bedste evne. Det er en omstilling, som vi er nødt til at foretage sammen – for sundheden og miljøet. Karen Ellemann er generalsekretær, Nordisk Ministerråd ",
        "metadata": {
            "source": "https://www.berlingske.dk/kommentarer/karen-ellemann-forsvarer-nye-nordiske-naeringsstofanbefalinger-vi",
            "image_url": "https://berlingske.bmcdn.dk/media/cache/resolve/image_x_large_vertical/image/169/1694057/24472825-.jpg",
            "publication_time": "Mandag d. 10. juli 2023, kl. 15.00",
            "author": null,
            "related_links": [],
            "attachments": []
        }
    }
}