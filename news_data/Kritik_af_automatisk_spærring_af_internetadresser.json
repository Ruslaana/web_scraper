{
    "version": "1.0",
    "document": {
        "id": "https://www_berlingske_dk/virksomheder/kritik-af-automatisk-spaerring-af-internetadresser",
        "title": "Kritik af automatisk spærring af internetadresser",
        "content": "Det er en skidt idé, og det vil ikke fungere, som teleselskaberne gerne vil have det til at gøre, når de ønsker at filtrere skadelige netadresser fra folks internetforbindelser. Sådan siger Jesper Lund, der er formand for interesseorganisationen IT-Politisk Forening, som blandt andet arbejder mod den stigende overvågning. »Det er en dårlig idé – og reelt et uløseligt problem. Der er ingen forhindringer i, at folk beslutter at være med på baggrund af et informeret valg, men det er for vildt attvinge det ned over hele den danske befolkning,« siger han. De danske teleselskaber har længe arbejdet på, hvad de selv mener hurtigt vil kunne skabe langt større sikkerhed mod, at danskere bliver udsat for svindel på nettet og får stjålet kodeord og kontooplysninger eller får installeret virus på deres computere og telefoner. Teleselskaberne ønsker som standard i sine kablede og mobile internetabonnementer atindføre et automatisk filter, som spærrer for netadresser, der vurderes som skadelige. Forsøger man at gå ind på sådan en side, skal man på sin skærm se en meddelelse om, at filteret blokerer for adgangen, og at man skal kontakte kundeservice for at få filteret slået helt fra, hvis man ikke ønsker denne sikring. En automatisk filtrering er imidlertid ikke tilladt efter lovgivningen om netneutralitet. Den tilsiger, at alle har ubegrænset adgang til det frie og åbne internet. Det skal derfor være et frivilligt tilvalg at få slået filteret til. Tele- og internetudbyderne må ikke gøre det som standard. Helt lavpraktisk vil stopsiden med beskeden om at kontakte kundeservice dog nærmest aldrig kunne vises, forklarer Jesper Lund. »Tele- og internetudbyderne vil ikke kunne vise stopsiden, hvis man er på en sikker internetforbindelse, altså med en https-adresse, og det er 99,999 procent af internetforbindelserne efterhånden. I stedet vil man opleve, at man klikker, og så hænger forbindelsen, uden at man kan få at vide hvorfor, og man vil heller ikke få at vide, hvad man skal gøre, hvis man er utilfreds,« siger han. Forenklet fortalt bliver man nemlig omdirigeret til stopsiden hos sin internetudbyder i stedet for at blive sendt til den ægte adresse, men fordi forbindelsen er krypteret, ved heller ikke tele- og internetudbyderen, hvilken side man er på vej hen på, så stopsiden kan blive vist. »Netneutralitetslovgivningen er ikke til hinder for atteleselskaberne tilbyder blokering af udvalgte hjemmesidersom en tillægstjeneste. Kunderne skal blot aktivt tilvælge det. De juridiske problemer opstår, når man vil tvinge kunderne til dette,« siger Jesper Lund. Han frygter, at et standardfilter kan føre til overblokering og gråzoner, hvor kun en lille del af en hjemmeside har ulovligt eller skadeligt indhold. Næste problem er, hvordan man finder, fanger og stopper potentielt skadelige netadresser. »Svindelhjemmesider har en meget kort levetid, måske kun otte-ti timer. Inden nogen når at reagere, kontakter de rigtige, behandler sagen og sætter en adresse på listen, som tele- og internetselskaberne skal blokere, er der måske gået et døgn. Og der findes måske millioner af disse sider,« siger Jesper Lund. Han gør opmærksom på, at Rigspolitiet siden 1. juli i år har haft mulighed for at kunne blokere adgangen til bestemte hjemmesider uden forudgående at have indhentet en dommerkendelse, hvis der er tale om økonomisk svindel. »Under covid, hvor Rigspolitiet midlertidigt fik denne mulighed, blev måske 50-60 hjemmesider blokeret. Det er en dråbe i havet. Ingen vil bestride, at økonomisk kriminalitet er et meget stort problem, men jeg tror ikke, at det kan løses alene med tekniske foranstaltninger, som man prøver her. Det bliver ret hurtigt til, at internetudbydere skal opdage og stoppe alt potentielt skadeligt indhold, som er på vej til dig fra det store internet, hvor der hele tiden oprettes nye sider, men hvor der i stigende grad er kryptering fra endepunkt til endepunkt, så internetudbyderen ikke aner, hvad man foretager sig,« siger IT-Politisk Forenings formand. Han mener, at man i højere grad bør arbejde på at oplære danskerne i at opdage advarselstegnene på svindel, så de slet ikke klikker på links i modtagne e-mail- eller sms-beskeder. Telebranchens organisation, Teleindustrien, har foreslået, at det bliver Center for Cybersikkerhed (CFCS) under Forsvarets Efterretningstjeneste, som skal blåstemple sider, der skal blokeres, og at der er gennemsigtighed om, hvad der spærres for. »Men CFCS er ikke interesseret i at levere en liste med domæner, der skal blokeres. Og eftersom CFCS er staten, vil det også rejse principielle spørgsmål om censur i forhold til grundloven,« mener Jesper Lund. FAKTAMange netadresser er allerede spærretI dag bliver der spærret for adgangen til en lang række netadresser med børneporno i et samarbejde mellem tele- og internetudbyderne, Rigspolitiet og Red Barnet (det såkaldte »børnepornofilter«, som løbende ajourføres).Sideløbende spærres der for danskernes adgang til en lang række af netadresser, fortrinsvis udenlandske, som overtræder lovgivningen ved blandt andet at tilbyde adgang til piratkopieret musik, film med mere, sælger ulovlige lægemidler eller tilbyder spil uden at have den lovpligtige, danske spillicens. Blokeringerne sker, så snart en domstol har afsagt kendelse om det, og fjernes, så snart en domstol ophæver blokeringen, for eksempel når en spiludbyder har købt dansk licens. Denne liste omfatter lige nu mange hundrede netadresser.Endelig blokeres der, som krævet af EU efter den russiske invasion i Ukraine 24. februar, for 40 russiske og russisksprogede netadresser, som bruges til udbredelse af russisk krigspropaganda.Alle disse blokeringer sker gennem en såkaldt DNS-spærring, der har samme udfordringer som det filter, som tele- og internetudbyderne taler om. Alle internetadresser, som vi taster ind med bogstaver, består i virkeligheden af en unik række tal. Når man i sin internetbrowser skriver en netadresse, bliver den slået op i »internettets store telefonbog«, DNS-registeret, og oversættes for internetbrowseren til talrækken, som angiver, hvilken server den besøgende skal sendes hen til – for det er her, at selve hjemmesidens data ligger og kan vises fra. Med en DNS-spærring kappes forbindelsen, så man ikke når videre.I Belgien har en række internetudbydere et fast svindelsidefilter. Her kan man ikke ringe til sin udbyder og blive fri, men skal selv foretage de nødvendige, tekniske ændringer af internetforbindelsen. Blandt andet foreslår det belgiske center for cybersikkerhed, at man sender sin datatrafik direkte gennem Googles servere i stedet.TDC Erhverv lancerede i september i år »Danmarks første internetabonnement med indbygget sikkerhedsfilter, kaldet InternetFilter«. Små og mellemstore virksomheder (SMV) får automatisk filteret – ellers kan man selv slå det fra online eller kontakte kundeservice. Større SMVer skal melde sig selv til.Th.FOLD UD",
        "metadata": {
            "source": "https://www.berlingske.dk/virksomheder/kritik-af-automatisk-spaerring-af-internetadresser",
            "image_url": "https://berlingske.bmcdn.dk/media/cache/resolve/image_x_large_vertical/image/162/1622006/24279650-pix-internetrouter.jpg",
            "publication_time": "Torsdag d. 01. december 2022, kl. 14.00",
            "author": "Thomas Breinstrup",
            "related_links": [],
            "attachments": []
        }
    }
}