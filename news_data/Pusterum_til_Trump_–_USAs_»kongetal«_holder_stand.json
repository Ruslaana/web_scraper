{
    "version": "1.0",
    "document": {
        "id": "https://www_berlingske_dk/oekonomi/pusterum-til-trump-usas-kongetal-holder-stand",
        "title": "Pusterum til Trump – USAs »kongetal« holder stand",
        "content": "Det var et af de tal, der kunne blive hvad som helst. For det er næsten helt umuligt at finde ud af, hvad den aktuelle situation er i amerikansk økonomi. Men jobrapporten fra april – »kongetallet« for amerikansk økonomi er det første hårde nøgletal efter Donald Trump etablerede toldmuren rundt om USA. Og Trump har langt mere at glæde sig over i dag end i onsdags, da det viste sig, at en eksplosion i importen sendte USAs vækstregnskab i rødt allerede i årets første måneder. Beskæftigelsen steg med i alt 177.000 personer i april, hvilket er nogenlunde som i marts og bedre end forventet. Arbejdsløsheden holdt sig på 4,2 procent. Som altid er det servicesektoren, der står for størstedelen af jobskabelsen. Det pæne tal til trods kom kravet prompte fra præsidenten: »FED BØR SÆNKE RENTEN!!!« Der var ikke den helt store reaktion i de finansielle markeder, der lige nu mest af alt styres af stemningssving i Trumps handelskrig med hele verden og ikke så meget af hans krav til rentepolitikken. Aktierne og renterne steg anelse, mens dollaren faktisk blev en smule svækket. Dollaren burde være styrket efter et tal, der var bedre end forventet. Der er andre tal for arbejdsmarkedet, der tyder på større svaghed, men det springende punkt er, om der i de kommende måneder kommer svagere fremgang – en opbremsning – eller et direkte fald i den private beskæftigelse. Antallet af ledige stillinger er faldet til det laveste niveau siden september – men det er igen kun noget, der peger mod en opbremsning. Det samme gælder signalerne fra virksomhederne. Husholdningernes vurdering af, hvor nemt det er at finde et job er også faldet, men heller ikke her er der direkte tegn på et fald. Vi ved, at der kommer et stort fald i den statslige beskæftigelse, men også i mindre private virksomheder, der har kontrakter med staten. De store nedskæringer i forskningsverdenen efter bevillinger er blevet fjernet vil også trække ned. De statslige ansatte, der tog en fratrædelsesordning, er som udgangspunkt ansat indtil september, men behøver ikke dukke op. Altså kommer de først i statistikken til efteråret. Der er en byge af retssager om fyringerne i staten, som skaber usikkerhed om, hvad der reelt bliver resultatet. Der er ikke kommet opgørelser fra statens personalekontor, der normalt står for sådanne processer. Og også her betyder fratrædelsesordninger, at de fyrede dukker op i statistikken med forsinkelse. De seneste tre måneder er en halv million blevet fyret i USA, når man renser for de sædvanlige sæsonmønstre. Der svarer til antallet af fyringer i de foregående ni måneder tilsammen. Det vil også kunne ses i jobtallene på et tidspunkt. Siden årsskiftet viser den officielle opgørelse, at antallet af statsansatte er nedbragt med 23.000 personer. Flere ministre har vurderet, at de fyrede statslige ansatte bare kan få et job i det private. Det er måske en lidt simplificeret måde at se behovet for kvalifikationer på. I de store private virksomheder er der lige nu et massivt fokus på at skære i de administrative funktioner, som præcis vil være det, hvor statslige administrativt ansatte vil kunne gå ind. En anden usikkerhedsfaktor er, hvad Trumps korstog mod illegale indvandrere vil betyde for både beskæftigelsen og arbejdsstyrken. De illegale varetager de mange millioner job, som man ikke kan få amerikanere til at tage. Sammenlignet med tiden lige før coronaen har der slet ikke været en stigning i den del af arbejdsstyrken, der er født i USA, mens den del, der er født i udlandet er steget med 17 procent. Man skal også huske, at USA er et stort land. Hvis du er arbejdsløs i Kentucky, er det ikke bare sådan at flytte til Californien for at blive jordbærplukker. Medmindre, naturligvis, at republikanerne i Kongressen rundbarberer alle fattigdomsprogrammer, så det helt bogstaveligt bliver et spørgsmål om mad på bordet. For den amerikanske centralbank betyder det fortsat stærke arbejdsmarked, at hænderne er bundet på ryggen. Bløde nøgletal som stemningsrapporter er markant svækket, men altså endnu ikke for alvor de hårde tal. Centralbanken har gjort det klart, at man ikke vil handle på forhånd i en situation, hvor politikken ændres fra dag til dag. Og arbejdsmarkedet er ikke den eneste faktor, som indgår i renteovervejelserne. For det første behøver et direkte fald i beskæftigelsen ikke, at der kommer mindre lønpres, hvis arbejdsstyrken også falder. For det andet er der allerede i årets første måneder en tiltagende inflation. Dertil kommer, at faldet i olieprisen slet ikke er slået igennem på benzinpriserne. Det er ellers en af de byggesten, som Trump regner med skal afhjælpe inflationsproblemet. Centralbanken undervurderede udbruddet af inflation i 2021 og kom for sent i gang med at hæve renten. Den fejl vil man ikke begå igen. Det mest sandsynlige er lige nu, at den amerikanske centralbank fastholder renten på 4,5 procent i næste uge. Det er også den næsten enstemmige melding fra de finansielle markeder. Så bliver der nok igen talt med store bogstaver i Det Hvide Hus. Ulrik Harald Bie er Berlingskes økonomiske redaktør",
        "metadata": {
            "source": "https://www.berlingske.dk/oekonomi/pusterum-til-trump-usas-kongetal-holder-stand",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917073/24942246-epa12050198-us-president-donald-trump-signs-execut.jpg",
            "publication_time": "Fredag d. 02. maj 2025, kl. 14.42",
            "author": "Ulrik Harald Bie",
            "related_links": [],
            "attachments": []
        }
    }
}