{
    "version": "1.0",
    "document": {
        "id": "https://www_berlingske_dk/bolig-bil-og-baad/dansk-cykelbro-paa-vej-til-kina-i-kaempe-format",
        "title": "Dansk cykelbro på vej til Kina i kæmpe format",
        "content": "Der er snart ingen grænser for, hvor mange roser København modtager fra udlandet. Danmarks hovedstad har adskillige gange været udråbt som verdens bedste by at leve i, og så sent som i juni modtog København Den Europæiske Pris for Offentlige Byrum, blandt andet på grund af Cykelslangen - broen, der er forbeholdt cykler, og som snor sig mellem Dybbelsbro og Bryggebroen.  Netop Cykelslangen er den sydøstkinesiske havneby Xiamen blevet så begejstret for, at byen nu vil have en tilsvarende dog i en lidt anden udgave og målestok. Her skal den være hele otte kilometer lang. Det er de danske arkitekter bag Cykelslangen, Dissing+Weitling, som har vundet konkurrencen om at tegne den. »København er blevet et sindbillede på den glade cykelby. Noget af det, vi scorer mange point på, er, at vi ikke bare laver noget, der skal se spektakulært ud. I København har vi en tradition med, at funktionalitet og det smukke skal gå op i en højere enhed, og det bemærker de i udlandet,« siger administrerende direktør og partner i Dissing+Weitling, Steen Savery Trojaborg. Cykelslangen i København åbnede i 2014 og er siden blevet populær både herhjemme og i udlandet.Fold sammenLæs mereFoto: Betina Garcia. Det er ikke tilfældigt, at det netop er Cykelslangen, den kinesiske by Xiamen er faldet for. På byens brede boulevarder er det livsfarligt at hoppe på cyklen, og derfor er det oplagt at løfte cykelstien derop, hvor byens busser allerede kører på en særlig højbane i 3. sals højde. Cykelstien kommer til at befinde sig i 2. sals højde. Her findes også indkøbscentre og busstationerne med deres butikker, som cyklisterne får direkte adgang til. »Hvis man åbner en restaurant på fjerde sal i København, kan man  være næsten sikker på, at den ikke kommer til at løbe rundt. Herhjemme har vi i høj grad det sociale med, når vi planlægger. Alt foregår i gadeplan, men derude har de virkelig en udfordring med at få plads til cyklister, selvom de har en stærk cykeltradition,« siger Steen Savery Trojaborg Ud fra den otte kilometer lange supercykelslange kommer der til at udgå små stikbroer, hvor man kan parkere sin cykel. Som cyklist kan man også besøge flere offentlige administrationsbygninger, som ligger i højden. Adgangen til broen kommer til at foregå ad ramper.  »Befolkningstætheden i hurtigt voksende byer i Asien er massiv, og derfor foregår livet i flere niveauer. Det kan være svært at sammenligne med en dansk by, hvor man kan møde statsministeren eller overborgmesteren, når man cykler rundt i byen. Jeg ser cykelslangen i  Xiamen som et pilotprojekt i forhold til at skabe bedre betingelser for cyklister i de tætpakkede storbyer - det er ikke realistisk at tage kampen op mod bilerne på nuværende tidspunkt,« siger Steen Savery Trojaborg. Steen Savery Trojaborg har haft foretræde for viceborgmesteren i Xiamen, mens de kinesiske kontakter har været en tur i København for køre på Cykelbroen og Åbuen, som Dissing+Weitling også har tegnet. Og for at høre om Københavns kommunens cykelstrategi.  »Det at København har sat barren så højt i forhold til cykelstier, og at man går ind og laver smukke broer, der symboliserer det glade liv, har for alvor fået udlandet til at se i vores retning. Det er interessant, at en investering kan komme tilbage i kraft af eksport af ekspertise, som vi ser her,« siger han. Og noget tyder på, at indbyggerne i Xiamen ikke behøver vente længe, før de kan trille over den nye bro. De første spadestik er allerede taget. »Når først kontrakten er på plads, går det meget stærkt i Kina. Den er i hvert fald færdig inden for et år. Sikkert før,« siger Steen Savery Trojaborg.",
        "metadata": {
            "source": "https://www.berlingske.dk/bolig-bil-og-baad/dansk-cykelbro-paa-vej-til-kina-i-kaempe-format",
            "image_url": "https://berlingske.bmcdn.dk/media/cache/resolve/image_x_large/image/8/88785/15144458-cykelslange.jpg",
            "publication_time": "Tirsdag d. 18. oktober 2016, kl. 19.25",
            "author": "Katrine Irminger Sonne",
            "related_links": [],
            "attachments": []
        }
    }
}