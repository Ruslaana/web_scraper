{
    "version": "1.0",
    "document": {
        "id": "https://www_berlingske_dk/kongehus/jakob-steen-olsen-kys-nu-bare-den-skadelige-tradition-farvel-kong",
        "title": "Jakob Steen Olsen: Kys nu bare den skadelige tradition farvel, kong Frederik",
        "content": "Kongehuset tænker i øjeblikket over, hvordan det i fremtiden skal håndtere sine gamle traditioner. Især ordningen med kongelige hofleverandører får dem formodentlig til at tænke, så det knager. Indtil videre er der ikke sluppet noget som helst ud fra Amalienborg om ordningens fremtid. Vi ved bare, at alle 104 danske og fem udenlandske kongelige hofleverandører er sagt op i forbindelse med tronskiftet. Ikke fordi man var utilfredse med dem, men fordi det er sædvane, når landet får en ny regent. Han eller hun skal have mulighed for at overveje Kongehusets traditioner og strategier. De firmaer, der i øjeblikket har været så heldige at være indehavere af prædikatet, vil kunne benytte sig af det til udløbet af gyldighedsperioden og som minimum frem til 14. januar næste år. Men mens Kongehuset altså stadig overvejer sine muligheder, er omverdenen for alvor ved at vågne op med forslag til, hvad en ordning skal indeholde, hvis den altså skal fortsætte. Politiske partier og forskellige interesseorganisationer er begyndt at lufte holdninger til Kongehusets praksis på området. Tidligt var organisationerne Alkohol & Samfund og Blå Kors ude med et temmelig tørlagtforslag til, at de kongelige hofleverandører, der var producenter af alkohol, for eksempel Carlsberg, burde udelukkes.Der drikkes alt for meget her i landet, især blandt unge, var argumentet. »Det er jo en form for blåstempling og anbefaling af nogle produkter, og vi ved, at alkohol kan have alvorlige konsekvenser og en alvorlig bagside for dem, der drikker for meget og deres pårørende. Derfor kunne det være oplagt at kigge på kongehusets sociale ansvar her,« sagde Ida Fabricius Bruun, direktør i Alkohol & Samfund, til DR. I den forgangne uge var det så formand for HK Handel Mette Høegh, der meldte sig på banen. Nu handlede det så omet krav om særlige arbejdsforhold. »Vi går ud og fortæller om den danske model i hele verden og fortæller, at det er en del af Danmark. Derfor mener jeg, at kongelige hofleverandører naturligvis skal have en overenskomst,« sagde hun i en pressemeddelelse, hvor hun også argumenterede for, at det ikke ville »klæde et moderne kongehus« at ignorere kravet. HK Handel havde ovenikøbet lavet en stikprøve, der viste, at for eksempel medarbejdere hos tehandlen A.C. Perch og vinforretningen Kjær & Sommerfeldt ikke havde overenskomster med deres ansatte. Kongehuset har grund til at tænke sig godt om for tiden.Fold sammenLæs mereFoto: Liselotte Sabroe/Ritzau Scanpix. Og nu er politiske partier begyndt at blande sig. Der er stadig dem, der ikke vil stikke snuden i Kongehusets ageren, herunder Socialdemokratiet, der – i parentes bemærket – i øjeblikket med alle midler forsøger at lukrere på den aktuelle kongehusbegejstring. Det er der til gengæld andre, der vil. Alternativet går ind for, at ordningen helt skrottes, men skal man have den, skal man stille klimakrav. »Hvis man vil være klimakonge, skal man også lave klimakrav til sine kongelige hofleverandører, hvis man vil have sådan nogen,«sagde kulturordfører Sascha Faxe til DR i weekenden. Radikale Venstre var på samme vogn. Samira Nawa, finansordfører, var nogenlunde klar i mælet: »Vi har et kongepar, der gerne vil være grønt, og som vil bekæmpe klimaforandringerne. Derfor synes jeg, de skal indføre nogle grønne kriterier for, hvem der kan få mærkatet kongelig hofleverandør.« Samira Nawa (R) synes, at Kongehuset bør stille krav om klimabevidsthed hos sine fremtidige leverandører.Fold sammenLæs mereFoto: Mads Claus Rasmussen/Ritzau Scanpix. Indtil videre har Kongehuset blot ladet vide, at man vil »tage stilling til« ordningen. Hvad det indebærer, ved ingen. Men der er jo sådan set kun tre muligheder. Vil man beholde den, som den er? Vil man helt afskaffe ordningen, der er mere end 100 år gammel? Eller vil man bevare den, men ændre den og begynde at opstille særlige kriterier, en virksomhed skal leve op til, hvis man bliver udvalgt? Kongelig Hofjuveler P. Hertz i København er et af de firmaer, der mistede prædikatet Kongelig Hofleverandør ved tronskiftet.Fold sammenLæs mereFoto: Ida Marie Odgaard/Ritzau Scanpix. Indtil nu er virksomhederne vurderet ud fra de diffuse kriterier kvalitet, forretningsførelse, samfundsansvar og ordentlighed. Hvad de forskellige punkter egentlig dækker over, har ikke været til at sige. Det har fået forskellige eksperter til at kritisere Kongehuset for manglende transparens i forholdet mellem Kongehuset og leverandørerne. For eksempel sagde Christopher Ellersgaard, lektor ved Department of Organization på CBS og eliteforsker, til DR, athofleverandørordningen ikke var tidssvarende, »fordi det ikke er gennemskueligt, hvem der bliver det«. Hanuddybede sit synspunkt over for TV 2: »Det bliver uddelt på baggrund af kongehusets mavefornemmelse og vurdering. Det er der, hvor man nogle gange kan komme i tvivl om, hvorvidt den tildeles på baggrund af personlige relationer eller på baggrund af produktets reelle kvalitet.« En kritik, der blev bakket op af Forbrugerrådet Tænk, som var af den opfattelse, at man ikke nødvendigvis behøvede at afskaffe ordningen, men at den burde være mere transparent i forhold til det grundlag, leverandørerne blev udvalgt på. På Amalienborg kan man godt belave sig på, at endnu flere krav vil dukke op. Listen synes uendelig og uudtømmelig. Hvor vil man lægge snittet i forhold til forlangender om ordnede arbejdsforhold herhjemme og i udlandet, hos firmaerne selv, men også hos deres underleverandører? Hvordan forholder man sig til deres påvirkning af miljøet, herunder CO2-udledning? Hvad stiller man op i forhold til krav om diversitet og kønsfordeling i arbejdsstyrken, håndtering af #metoo-sager eller onde chefer, der taler grimt til deres medarbejdere? For slet ikke at tale om alt det, man ikke kan forudsige: fremtidens udenrigspolitiske kriser med krav om boykot for eksempel? Også stormagasinet ILLUM er en af de virksomheder, der venter spændt på en revision af ordningen med kongelige hofleverandører.Fold sammenLæs mereFoto: Thomas Traasdahl/Ritzau Scanpix. Hvordan vil Kongehuset sikre sig, at de virksomheder, man udvælger, kan leve op til alle de kriterier, man måtte sætte op? Hvordan vil man kontrollere dem? Er det folkestemningen, der skal afgøre det, sådan som det var med skofirmaet ECCO, der måtte forlade ordningen uden reel forklaring til offentligheden. Og hvordan vil man retfærdiggøre det, hvis en række ellers hæderkronede danske firmaer ikke længere får lov til at være end del af den eksklusive klub med de indlysende konkurrencefordele – både herhjemme og i udlandet? God fornøjelse med det. De mange løftede pegefingre til Kongehuset burde gøre det enkelt: Den bedste løsning vil stadig være at skrinlægge ordningen, selvom det næppe kommer til at ske, hvis man tager Kongehusets temmelig diffuse, nyformulerede gavepolitik i betragtning. Den kan, hvis man skal være ærlig, ikke bruges til meget, selvom den er et forsøg på at imødekomme kritikken om, at den manglede. Tilbage står nemlig stadig spørgsmålet: Hvad får Kongehuset selv ud af hofleverandørordningen? En afskaffelse vil helt beskytte Kongehuset mod beskyldninger om en sammenhæng mellem titlens tildeling og modydelser. Den vil gøre en ende på kritikken af, at den af indlysende grunde er konkurrenceforvridende. Og den vil først og fremmest løse problemet med, at den er umulig at administrere i en fremtid med komplicerede, men ikke urimelige krav til dens indhold og gennemsigtighed. Jakob Steen Olsen er Berlingskes kongehuskommentator",
        "metadata": {
            "source": "https://www.berlingske.dk/kongehus/jakob-steen-olsen-kys-nu-bare-den-skadelige-tradition-farvel-kong",
            "image_url": "https://berlingske.bmcdn.dk/media/cache/resolve/image_x_large/image/177/1771414/24652425-kong-frederik-10-og-dronning-mary-br-afskaffe-ho.jpg",
            "publication_time": "Tirsdag d. 05. marts 2024, kl. 12.45",
            "author": "Jakob Steen Olsen",
            "related_links": [],
            "attachments": []
        }
    }
}