{
    "version": "1.0",
    "document": {
        "id": "https://www_berlingske_dk/danmark/eksperter-paa-stribe-drop-landsdaekkende-coronarestriktioner-covid-er-ikke",
        "title": "Eksperter på stribe: Drop landsdækkende coronarestriktioner – »covid er ikke farlig længere«",
        "content": "Mens fodboldfans for længst har glemt alt om coronarestriktioner, begrænser de fortsat mange danskernes mulighed for at være sammen om både lette og svære oplevelser. En yngre mand døde pludselig i forrige uge og efterlader familie og en stor vennekreds i sorg. Bisættelsen fandt sted mandag eftermiddag i København, men var på grund af coronarestriktionerne kun for indbudte, skrev familien i dødsannoncen. Urnenedsættelsen sker senere, når flere igen kan samle sig. Flere eksperter påpeger, at det nu er på tide at droppe coronarestriktionerne. »Covid er ikke farlig længere. Det, vi oplever nu, svarer til en mildere influenzaepidemi. Indlæggelsestallet er lille,« siger Niels Høiby, som er overlæge og professor i klinisk mikrobiologi ved Panum Instituttet og Rigshospitalet: »Jeg synes ikke, at der grund til at opretholde restriktioner. De skal lettes og fokuseres i det omfang, de stadig skal bruges. For eksempel når smitten stiger lokalt i boligområder med mange indvandrere eller i Hørsholm, hvor vi så, at der var problemer på et gymnasium for nylig. Generelle restriktioner er der ikke grund til længere.« Enpolitisk aftaleom yderligere udfasning af coronarestriktioner blev indgået 10. juni. Aftalen lægger op til, at mundbind i den offentlige transport, det begrænsede natteliv og andre restriktioner – bortset fra coronapas – kan ophæves frem mod 1. september. Men ifølge Søren Riis Paludan, som er professor ved Aarhus Universitet og forsker i udviklingen i vira, er der ingen grund til at vente. I hans øjne er det åbenbart, at vi befinder vi os på et stadium, hvor vi i Danmark skal lære at leve med coronavirus, nu hvor meget få af de smittede vil blive alvorligt syge. »Den forsvinder ikke, og vi vil blive ved med at have eksempler på små udbrud de næste ti år. Vi kan ikke blive ved med at have den restriktive tilgang, hvor vi lukker skoler, fordi vi dybest set forsøger at holde virus helt nede,« siger Søren Riis Paludan: »Nu – med så mange vaccinerede og så fantastisk en effekt – skal vi løse tæt på alle coronarestriktioner op. Efter min opfattelse er det ikke risikabelt.« Samtidig mener Søren Riis Paludan, at Sundhedsstyrelsen og Seruminstituttet skal stoppe med at offentliggøre daglige smittetal, fordi smitte og indlæggelse slet ikke længere er forbundet med hinanden i samme grad som før vaccinerne. Godt nok stiger smittetallet i Danmark, men antallet af indlagte ligger mandag på kun 37 i alt. Antallet af personer på intensiv er ni, og sidst en person døde med covid-19 var 10. juli. »Jeg mener ikke længere, man kan forsvare mundbind i busser, begrænsninger i kirker eller hjemsendelser af skoleklasser. Der er kun ganske få personer tilbage blandt ikkevaccinerede, som vil blive alvorligt syge, hvis de bliver smittet. Og det, der var det gode argument for restriktioner i januar, er ikke det i juli. I stedet skal vi teste, vaccinere og opretholde immuniteten,« siger Riis Paludan, som afviser, at den særligt smitsomme deltavariant giver et selvstændigt argument for at opretholde restriktionerne: »Den aktuelle diskussion om delta virker som en kopi af den diskussion, vi havde i januar om den britiske variant. Den smitter mere, men den smitter blandt ikkevaccinerede, som ikke er sårbare, og giver ikke alvorlig sygdom hos potentielt sårbare vaccinerede. Hele nøglen er, at vaccinerne virker – og det gør de også mod delta.« Allan Randrup Thomsen, professor i virologi ved Københavns Universitet, tilslutter sig kollegerne: »Jeg er enig i, at det er på tide at droppe restriktionerne, men det er vi jo også i gang med. Der, hvor jeg stadig er en smule forbeholden, det er de meget store arrangementer, som strækker sig over flere dage. Der vil jeg godt lige vente med, til vi får vaccineret de sidste,« siger Allan Randrup Thomsen: »Vi skal passe på med ikke at se på smittetal som det essentielle. Nu handler det om syge og indlæggelser, og dem har vi ikke ret mange af, og når det handler om belastningen af sundhedsvæsenet er vi et helt andet sted, end vi har været indtil nu i epidemien. Der er ingenting, der tyder på, at sundhedsvæsenet bliver overbelastet.«",
        "metadata": {
            "source": "https://www.berlingske.dk/danmark/eksperter-paa-stribe-drop-landsdaekkende-coronarestriktioner-covid-er-ikke",
            "image_url": "https://berlingske.bmcdn.dk/media/cache/resolve/image_x_large/image/144/1443754/23803192-.jpg",
            "publication_time": "Mandag d. 12. juli 2021, kl. 19.16",
            "author": "Mikkel Fyhn Christensen",
            "related_links": [],
            "attachments": []
        }
    }
}