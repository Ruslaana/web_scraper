{
    "version": "1.0",
    "document": {
        "id": "https://www_berlingske_dk/indland/politiet-har-fjernet-genstand-fra-billund-lufthavn-som-mistaenkes-for-at",
        "title": "Politiet har fjernet genstand fra Billund Lufthavn, som mistænkes for at indeholde sprængstof",
        "content": "Billund Lufthavn genåbner lørdag aften, efter den det meste af dagen har været lukket i forbindelse med en bombetrussel. »Vi er nu i stand til at overgive lufthavnen tilbage til Billund Lufthavn igen og sige, at vi er færdige med vores arbejde,« siger politiinspektør Michael Weiss på et pressemøde lørdag aften, skriver Ritzau. Sydøstjyllands Politi har anholdt en mand i 30erne. Manden oplyste selv politiet i lufthavnen om, at den genstand, han indleverede, indeholdt sprængstof, skriver politiet i en pressemeddelelse. »Politiet har i den forbindelse fjernet en genstand, som politiet mistænker for at indeholde sprængstof. Det er endnu ikke endeligt klarlagt, om genstanden indeholder sprængstof, men politiet behandler genstanden, som om den indeholder en form for sprængstof. En kemisk prøve vil senere afklare endeligt, om der er tale om et sprængstof og i givet fald hvilken type, det er.« Politiet fik anmeldelsen om bombetruslen kort før klokken 10.30 lørdag. Danmarks næststørste lufthavn blev på baggrund af anmeldelsen evakueret, og siden har Sydøstjyllands Politi efterforsket hændelsen i samarbejde med Forsvarets ammunnitionsryddere og bombehunde. Lufthavnen åbner igen endeligt for rejsende, når personalet i Billund Lufthavn melder klar, oplyser politiet.  Det vil foregå via lufthavnens hjemmeside og Facebook-kanal. Manden vil blive fremstillet i grundlovsforhør søndag, hvor anklagemyndigheden forventes at anmode om lukkede døre. Politiet oplyser også, at der ikke er noget, der tyder på, at andre end den 30-årige har været involveret. Lørdag morgen rykkede Sydøstjyllands Politi ud til Legoland, efter at en hæveautomat ved indgangen blev sprængt i luften. Billunds Lufthavn ligger ved siden af Legoland. Politiet er forsat ved at undersøge, om bombetruslen og hændelsen ved Legoland er forbundet, fremgår det af pressemeddelelsen. Indtil videre arbejder politiet ud fra den teori, at der er en forbindelse mellem de to sager, siger Michael Weiss på pressemødet. »Det er stadigvæk den vinkel, vi kører meget på. Det er jo mærkeligt, at vi har to sådanne hændelser så tæt på hinanden i sådan et lille område. Det undersøger vi lige nu,« siger politiinspektøren. Administrerende direktør i Billund Lufthavn Jan Hessellund siger til TV 2, at man forventer forholdsvis normal flytrafik fra på søndag. Det skriver Ritzau. »Der kan være nogle enkelte afgange, specielt først på dagen i morgen, som ikke kan komme afsted, fordi flyene ikke er kommet i eftermiddag.«",
        "metadata": {
            "source": "https://www.berlingske.dk/indland/politiet-har-fjernet-genstand-fra-billund-lufthavn-som-mistaenkes-for-at",
            "image_url": "https://berlingske.bmcdn.dk/media/cache/resolve/image_x_large/image/178/1787277/24686539-billund-lufthavn-har-lrdag-vret-evakueret-og-luk.jpg",
            "publication_time": "Lørdag d. 20. april 2024, kl. 18.59",
            "author": "Mikael Hjorth",
            "related_links": [],
            "attachments": []
        }
    }
}