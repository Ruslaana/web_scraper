{
    "version": "1.0",
    "document": {
        "id": "https://www_berlingske_dk/samfund/baeredygtigt-landbrug-guldsjakalen-boer-udryddes",
        "title": "Bæredygtigt Landbrug: Guldsjakalen bør udryddes",
        "content": "Guldsjakalen er ikke velkommen i Danmark. Sådan lyder det fra Flemming Fuglede Jørgensen, formand for organisationen Bæredygtigt Landbrug, efter at en amatørfotograf forleden spottede en guldsjakal i Lille Vildmose i Himmerland. - Det der (guldsjakal, red.) er jo en invasiv art på linje med vaskebjørn og mårhund, siger Flemming Fuglede Jørgensen. - Vi har et kulturlandskab med en høj befolkningsprocent. Vi har vores natur, og det er en flot natur. Og jeg synes også, vi har en fin biotop i Danmark, siger han.  Flere fagfolk har udtrykt begejstring over fundet af en vild sjakal, blandt andre Thomas Secher Jensen, seniorforsker emeritus ved Naturhistorisk Museum i Aarhus. Guldsjakal lever af smådyr, gnavere og fugle og udgør som sådan ikke en trussel over for hverken husdyr eller mennesker. Alligevel mener Flemming Fuglede Jørgensen, at arten ikke bør have en fremtid i den danske natur. - Jeg tror i og for sig ikke, at den (sjakal, red.) udgør nogen trussel. Det er ikke noget, vi er nervøse for. Den passer bare ikke ind, siger Flemming Fuglede Jørgensen. Derfor bør guldsjakal - ligesom ulven i øvrigt - udryddes på dansk grund, hvis det står til formanden for Bæredygtigt Landbrug. Han tvivler i øvrigt på, at guldsjakal er kommet hertil på naturlig vis. - Da jeg hørte om det, tænkte jeg: Gad vide, om der er nogen, der har lukket den ud. Det er godt nok en lang tur, den skulle have gået. Det kan næsten ikke passe, siger han om arten, der er naturligt hjemmehørende i Balkanområdet og Grækenland. På samme måde mistænker han ulven, der blev fundet død i Thy i 2012, for at være blevet \"plantet\" i den danske natur. - Ja, det skulle ikke undre mig. Det er ikke noget, jeg har noget bevis for. Jeg synes bare det ser mærkeligt ud, at den skulle være gået hele vejen op gennem Jylland, uden at nogen har set den, og så pludselig er den i Thy, siger Flemming Fuglede Jørgensen. Både ulv og guldsjakal er fredet.  /ritzau/",
        "metadata": {
            "source": "https://www.berlingske.dk/samfund/baeredygtigt-landbrug-guldsjakalen-boer-udryddes",
            "image_url": "https://berlingske.bmcdn.dk/media/cache/resolve/image_x_large/image/17/173025/14310348-guldsjakal.jpg",
            "publication_time": "Tirsdag d. 09. august 2016, kl. 14.37",
            "author": null,
            "related_links": [],
            "attachments": []
        }
    }
}