{
    "version": "1.0",
    "document": {
        "id": "https://www_berlingske_dk/oekonomi/en-klassisk-magtkamp-udspiller-sig-mellem-kommunerne-og-regeringen",
        "title": "En »klassisk magtkamp« udspiller sig mellem kommunerne og regeringen: Jobcentrene skal »nedlægges«, men flere sår tvivl",
        "content": "Regeringen vil nedlægge jobcentrene. Så klart lyder meldingen fra beskæftigelsesminister Ane Halsboe-Jørgensen (S) i forbindelse med regeringenslænge ventede udspiltil en ny beskæftigelsesindsats. I et notat fra Beskæftigelsesministeriet hedder det, at regeringen vil »nedlægge jobcentre og give kommunerne mulighed for fri organisering«. I Kommunernes Landsforening, KL, tvivler man dog stærkt på, at en fjernelse af jobcentrene er det, som kommer til at ske i praksis. Kommunerne vil stadig være ansvarlige for den lokale beskæftigelsesindsats, og de vil fortsat være forpligtet til samlet set at føre 1,9 millioner samtaler om året med de ledige. I dag bliver der holdt 2,4 millioner samtaler om året, men det tal vil regeringen skære ned med 500.000 – en nedgang på omkring en femtedel. Det kan derfor være, at en nedlæggelse af jobcentrene primært bliver et spørgsmål om, hvilket navn der kommer til at stå på døren til det sted, hvor jobcentrene ligger i dag. »Jeg tror, at man i lovgivningsmæssig forstand nedlægger jobcentrene. Men alle kommuner skal jo lave en beskæftigelsesindsats – om den beskæftigelsesindsats så får navnet jobcenter eller jobhub eller noget andet. Det er helt op til kommunalinstitutionerne at finde ud af,« siger formanden for Arbejdsmarkeds- og Borgerserviceudvalget i Kommunernes Landsforening (KL) og socialdemokratisk borgmester i Albertslund, Steen Christiansen. Beskæftigelsesminister Ane Halsboe-Jørgensen (S) holder dog fast i, at jobcentrene blive nedlagt. »Det er regeringens tanke, at det logo, der står »jobcenter« på, skal laves om. Desuden laver vi hele modellen for, hvad et jobcenter skal lave, om. Det vigtigste er, at vi gerne vil af med hele tankegangen og styringsmodellen bag jobcentrene,« siger hun. Udspillet til en ny beskæftigelsesindsats blev torsdag præsenteret af beskæftigelsesministeren i TV 2 ogøkonomiminister Stephanie Lose (V) i Berlingske. Det var et længe ventet udspil, hvor det store slagnummer hele tiden har været, at der ikke længere skal være nogen jobcentre. Hos Økonomiministeriet er udlægningen af udspillet dog heller ikke direkte, at jobcentrene nedlægges. Stephanie Lose fremhæver, at det afgørende er, at kommunerne ikke længere skal være forpligtet til at have et jobcenter. De kan selv indrette indsatsen og kan også bruge private leverandører til at få ledige i job. I dag kan kommunerne først bruge private leverandører, når den enkelte har været ledig i tre måneder. Med regeringens udspil skal det være muligt allerede fra starten af den enkeltes ledighedsperiode. Fra regeringen lyder meldingen, at forhandlingerne om udspillet skal begynde i denne uge, men blandt de øvrige partier på Christiansborg har man torsdag eftermiddag endnu ikke set noget konkret udspil fra regeringen. Men det, partierne ved om udspillet fra tidligere, er der opbakning til. Det gælder De Konservative, De Radikale, Enhedslisten og Alternativet. Partierne slår alle på, at der er lagt op til en større frihed ogen mindre regelbundet indsatsfor de ledige. Hele beskæftigelsessystemet har udviklet sig til »et monster af bureaukrati, som det er godt at få gjort op med«, fremhæver De Radikales Samira Nawa. Hun er til gengæld ikke særlig optaget af, om jobcentrene bliver fjernet. Der er noget helt andet, som er afgørende. »Det lyder meget handlekraftigt, at de bliver nedlagt. Tidligere hed det arbejdsformidlingen, så kom det til at hedde jobcentre, men man kan sagtens kalde det noget helt tredje. Det afgørende er, at deres opgaver fortsat bliver løst ude i kommunerne,« siger Samira Nawa. Men både De Konservative og Liberal Alliance er mere direkte i deres formuleringer. »Det er lige at stramme retorikken at sige, at jobcentrene bliver nedlagt. De bliver ved med at være der. De får sikkert bare et andet navn, for den store beskæftigelsesopgave ligger fortsat i kommunerne,« siger beskæftigelsesordfører for De Konservative Dina Myrup Raabjerg. Beskæftigelsesordfører i Liberal Alliance Sólbjørg Jakobsen skriver på X, at: »Vi tager den lige engang til: At reformere beskæftigelsesområdet (som vi hilser MEGET velkomment) og spare omkring 25 procent, er ikke at »nedlægge jobcentrene«. Heller ikke selvom de må kalde sig noget andet. Det er populistisk retorisk spin, som regeringen kører på 3. år.«  Vi tager den lige engang til:At reforme beskæftigelsesområdet (som vi hilser MEGET velkomment) og spare omkring 25%, er ikke at “nedlægge jobcentrene”.Heller ikke selvom de må kalde sig noget andet.Det er populistisk retorisk spin, som regeringen kører på 3. år.#dkpolpic.twitter.com/MNZbbTJ2Af Enhedslistens beskæftigelsesordfører, Victoria Velasquez, er positivt stemt over for det nye udspil om jobcentrene, som hun mener kan være med til at skabe en mere helhedsorienteret indsats over for borgerne, som ikke kun handler om at komme hurtigt i arbejde. Ifølge udspillet fra regeringen er målet, at man fra 2030 kan spare tre milliarder kroner om året på beskæftigelsesindsatsen. Den ansvarlige minister erkender, at den opgave, jobcentrene udfører, fortsat skal løses. »Der vil stadig være en aktiv beskæftigelsesindsats, hvor vi gør, hvad vi kan, for at få de ledige i job. Der vil stadig være en opgave i kommunerne med at få de ledige i job. Det, vi gør op med, er modellen for, hvor meget der skal styres fra Christiansborg. Ja tak til en aktiv beskæftigelsesindsats, men nej tak til den nuværende model,« siger Ane Halsboe-Jørgensen. Så Liberal Alliance har misforstået det, når de siger, at jobcentrene ikke bliver nedlagt? »Jeg synes, at de har ret, hvis det kun var et spørgsmål om et navn. Men det handler om et grundlæggende opgør med hele tankegangen bag jobcentrene,« siger hun. Er det ikke at forvirre vælgerne direkte at sige, at jobcentrene bliver nedlagt? »Jeg håber meget, at den her bliver en meget omfattende øvelse. Det er en historisk forenkling, vi laver, så jeg håber meget, at danskerne også møder et andet system, når man går ind ad døren til det. Men selvfølgelig bliver det en stor øvelse, og vi skal også følge, at det sker.« I KL er de ikke uenige i, at der godt kan spares penge på området, men organisationen er helt uenige i, at det er den rette vej at gå at skulle spare tre milliarder kroner så »brutalt, som der bliver lagt op til,« siger borgmester Steen Christiansen. »Det kommer til at betyde, at vi får færre penge til at løfte beskæftigelsesindsatsen. Og når vi får færre penge, betyder det også, at vi får færre medarbejdere til at løfte opgaven. Og ikke mindst vil det føre til, at vi kommer i en situation, hvor vi ikke kan levere den indsats, som vi skal i forhold til vores borgere og især de borgere, som er længst væk fra arbejdsmarkedet og fra uddannelsesområdet,« siger han. Politisk kommentator Hans Engell kalder det ikke et spin fra regeringen, når de melder ud, at de vil lukke jobcentrene – det er snarere en klassisk magtkamp mellem kommunerne og regeringen. Denne gang handler den kamp om en besparelse på tre milliarder kroner, som regeringen mener at kunne hente ved det nye udspil, påpeger han. Han bemærker, at KL kalder besparelsen for »brutal«. »Kommunerne vil gerne lægge systemet om, men de vil ikke udmønte besparelsen på de tre milliarder kroner. Kommunerne har ligeledes sagt, at de gerne vil have længere tid til at lave systemet om,« siger Hans Engell og tilføjer: »Kommunernes store svaghed er, at det system, vi har i dag, ikke er særlig godt. Det klassiske jobcenter har vist, at det ikke duer, « siger Hans Engell og fortsætter: »Det, som gør det sværere for kommunalpolitikerne, er, at der er kommunalvalg til efteråret. I mange kommuner er kommunen selv den største arbejdsplads. Derfor vil kommunalpolitikerne gerne beholde både pengene og de ansatte.« Blandt partierne på Christiansborg er der opbakning til at foretage en besparelse på de tre milliarder kroner, og både De Konservative og De Radikale mener, at besparelsen er realistisk.",
        "metadata": {
            "source": "https://www.berlingske.dk/oekonomi/en-klassisk-magtkamp-udspiller-sig-mellem-kommunerne-og-regeringen",
            "image_url": "https://berlingske.bmcdn.dk/media/cache/resolve/image_x_large_vertical/image/188/1887322/24886205-regeringen-har-i-et-nyt-udspil-lagt-op-til-at-ned.jpg",
            "publication_time": "Fredag d. 07. februar 2025, kl. 08.24",
            "author": "Frederik M. Juel",
            "related_links": [],
            "attachments": []
        }
    }
}