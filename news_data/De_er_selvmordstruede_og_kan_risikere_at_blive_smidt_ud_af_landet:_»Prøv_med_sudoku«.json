{
    "version": "1.0",
    "document": {
        "id": "https://www_berlingske_dk/internationalt/de-er-selvmordstruede-og-kan-risikere-at-blive-smidt-ud-af-landet",
        "title": "De er selvmordstruede og kan risikere at blive smidt ud af landet: »Prøv med sudoku«",
        "content": "En lægefaglig vurdering har slået fast, at han har overlevet tortur. Manden, der er i 40erne, er i risiko for selvskade eller selvmord på grund af hans nuværende og tidligere traumer, lyder det fra lægerne. Men på trods af den bedømmelse er han ikke blevet tilbudt rådgivning eller psykologhjælp. I stedet modtog manden et uddelingsark med forslag til, »hvordan man får det bedre«. Forslagene var blandt andet: »Lav krydsord eller sudoku« og »spil på et instrument, eller lær at spille på et«, somThe Guardianskriver. Manden af østafrikansk afstamning har siddet på udrejsecenteret Colnbrook nær Heathrow-lufthavnen i Storbritannien, siden han i maj ankom til landet med båd. Og så har han for nylig modtaget et brev fra det britiske indenrigsministerium: De vil sende ham til Rwanda. Storbritannien vil sende den første gruppe af asylansøgere til Rwanda omen uges tid.Det oplyste det britiske indenrigsministerium sidste uge. Asylansøgerne er i den forbindelse begyndt at få officielle breve om, at de bliver sendt til Rwanda for at »genopbygge deres liv i sikkerhed«. »Det første fly ventes at tage turen 14. juni,« oplyser indenrigsminister Priti Patel ien erklæring. Flyet går efter planen i luften med 130 personer – det er personer, derifølge nyhedsbureauet Reuterssiden 1. januar er kommet ulovligt ind i Storbritannien med hjælp fra menneskesmuglere. Manden i 40erne, der er selvmordstruet, har ifølgeThe Guardianfået besked om, at det i øjeblikket ikke er muligt at tilbyde ham psykologhjælp på grund af »uforudsete omstændigheder«, men han vil blive tildelt en såkaldt traumepakke. Pakken indeholder »information om traumer, teknikker og strategier til at forsørge sig selv«, mens man er på et udrejsecenter. Og så indeholder den en liste over 45 ting, man kan gøre for at få det bedre. Det er her, sudoku kommer ind i billedet, ligesom der er forslag som: »Spørg betjentene om et job« eller »slå en boksesæk«. Til The Guardian fortæller manden om sine oplevelser og udsigten til at blive sendt til Rwanda: »Jeg er ude af stand til at tænke klart på grund af udsigten til at blive sendt til et land, der kan sammenlignes med eller er værre end det land, jeg foretog en traumatiserende og lang rejse fra.« En iransk mand, som også har overlevet tortur og har udsigt til at blive sendt til Rwanda, har modtaget den samme traumepakke, skriver The Guardian. Ifølge det britiske indenrigsministerium er sundheden og velfærden for dem, der er på udrejsecentre, »af yderste vigtighed«, som det lyder overfor The Guardian: »Velfærdsteams på stedet arbejder for at identificere sårbare individer og yde støtte, hvor det er nødvendigt, herunder at tage ethvert skridt for at forhindre selvskade eller selvmord.« Storbritannien har underskrevet en samarbejdsaftale med det afrikanske land om at sende flygtninge og migranter til Rwanda. Danmark forhandler med Rwanda om en lignende aftale.",
        "metadata": {
            "source": "https://www.berlingske.dk/internationalt/de-er-selvmordstruede-og-kan-risikere-at-blive-smidt-ud-af-landet",
            "image_url": "https://berlingske.bmcdn.dk/media/cache/resolve/image_x_large_vertical/image/155/1558023/24117921-britain-asylum-centre.jpg",
            "publication_time": "Torsdag d. 09. juni 2022, kl. 10.47",
            "author": "Sara Hodzic",
            "related_links": [],
            "attachments": []
        }
    }
}