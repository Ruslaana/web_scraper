{
    "version": "1.0",
    "document": {
        "id": "https://www_berlingske_dk/virksomheder/trump-strammer-grebet-om-dansk-erhvervsliv-skal-indordne-sig-og",
        "title": "Trump strammer grebet om dansk erhvervsliv – skal indordne sig og sløjfe diversitet",
        "content": "Donald Trumps kamp mod mangfoldighed og diversitet – eller »diskrimination« og »offentligt spild«, som præsidenten beskriver det – er kommet til Danmark. Nu skal danske virksomheder indordne sig under amerikansk lovgivning og ikke tilgodese minoriteter, hvis de vil handle med den amerikanske stat. Det viser et brev, Berlingske er i besiddelse af, og som den amerikanske ambassade har sendt til en række danske virksomheder. Her kræves det, at virksomhederne skriver under på, at de ikke promoverer diversitet, lighed og inklusion, der strider mod den af Trump nyligt indførte lovgivning. Det fremgår af brevet, at »samtlige leverandører til det amerikanske udenrigsministerium skal bekræfte, at de ikke har programmer for mangfoldighed, der bryder amerikanske love om antidiskrimination«.Det skriver DR. Hvilke virksomheder, der har modtaget det omtalte brev, er dog uvist. Berlingske har kontaktet otte af landets største virksomheder, der handler med den amerikanske stat. Heraf er A.P. Møller – Mærsk, Grundfos, Danfoss og Novo Nordisk vendt tilbage. De to førstnævnte fortæller, at virksomheden ikke har modtaget et sådant brev, mens Novo Nordisk skriver, at medicinalgiganten »ikke har nogle informationer at dele på nuværende tidspunkt«. Novo Nordiskhar tidligere slået fast, at virksomhedens fokus på diversitet og inklusion ikke kommer til at ændre sig. »Vores grundlæggende holdning som en innovationsbaseret virksomhed er, at en virksomhed bliver stærk af forskellighed. Evnen til at inkludere alle definerer vores konkurrencekraft,« sagde topchef Lars Fruergaard Jørgensen på et pressemøde i forbindelse med offentliggørelsen af årsregnskabet. Kommunikationschef i Danfoss, Kasper Elbjørn oplyser mandag til Berlingske, at virksomheden ikke har modtaget et brev fra ambassaden, men at Danfoss mangfoldighedspolitik ikke forventes at være i konflikt med Trumps lovgivning. »Vi har som mål at skabe en inkluderende og vækstorienteret kultur, men vi forventer ikke at have programmer, der overtræder gældende anti-diskriminationslove,« siger han og tilføjer, at Danfoss vil overholde gældende lovgivning. Over for Berlingske bekræfter erhvervsorganisationen Dansk Industri dog brevets eksistens. »Vi har aldrig set noget lignende før, hvor USA forsøger at bestemme og gribe ind i europæiske virksomheders ledelsesret. Det er helt uhørt,« lyder det fra rådgivningsdirektør Kinga Szabo Christensen i en skriftlig kommentar. Dette brev har den amerikanske ambassade i København sendt til et ukendt antal danske virksomheder, der handler med den amerikanske stat. Et brev, som selskaberne er blevet bedt om at underskrive og sende tilbage til ambassaden.Fold sammenLæs mere En enslydende melding kommer fra Søren Friis Larsen, landechef for USA hos Dansk Erhverv, som også bekræfter, at en række danske virksomheder har modtaget brevet. »Det er en fjollet skræmmekampagne fra Trump, som er henvendt til hans eget bagland og en opfølgning på det store antiwoke-valgtema, som fyldte rigtig meget,« siger han. En kamp, som danske virksomheder nu drages ind i. »Bare fordi det er en fjollekampagne, er danske virksomheder nødt til at forholde sig seriøst til det,« siger han og fortæller, at det i første omgang skaber forvirring og usikkerhed. Men selvom kravet om underskrift er »vagt formuleret«, og konsekvenserne ved ikke at skrive under er uklare, stiller det virksomhederne i et dilemma. »De har nogle værdier, de arbejder ud fra, men vil selvfølgelig også gerne følge loven. Det er en balancegang,« tilføjer han. Betyder det, at nogle af jeres medlemsvirksomheder kan risikere at give køb på nogle værdier, de tidligere har haft og kommunikeret? »Jeg tror, der er mange, der stadig skal have overblikket, så det tør jeg ikke sige, men mit klare indtryk er, at langt de fleste, der modtager et sådant brev, vil tænke på, hvordan de kan holde kursen og komme omkring det.« Allerede fredag kunne flere medier –herunder nyhedsbureauet Reuters– beskrive, hvordan en række franske virksomheder var blevet kontaktet af den amerikanske ambassade i Paris. Her er franske virksomheder ligeledes blevet bedt om at bekræfte, at selskabernes diversitetspolitikker flugter med amerikansk lovgivning. En henvendelse, som den amerikanske ambassade i Paris gerne så besvaret inden for fem dage, fremgår det. »Hvis I ikke accepterer at underskrive dette dokument, ville vi sætte pris på, hvis I kunne give detaljerede årsager, som vi videresender til vores juridiske tjenester,« står der ifølge Reuters, der har set brevet. Siden sin tiltrædelse har Donald Trump taget et massivt opgør med de initiativer om inklusion, der i USA går under navnet DEI (diversity, equity, inclusion). Alt, hvad der handler om mangfoldighed, ligestilling og inklusion på arbejdspladser i USA – offentlige såvel som private – skal ophøre. Det må ifølge Donald Trump slet ikke forekomme, da det er »diskriminerende« og »offentligt spild«. Opgøret begyndte, da Det Hvide Hus i januar offentliggjorde enbekendtgørelse, der havde til formål at tvinge føderale ansatte, der beskæftiger sig med diversitet, inklusion og lighed, på orlov. Og det må også europæiske virksomheder nu indordne sig under, lyder det fra Dansk Industri. »Det er virkelig trist, at Trump-regeringen på den måde angriber mangfoldigheden i virksomhederne. Noget tyder på, at der nu kommer lovgivning, som danske virksomheder kan blive tvunget til at overholde. Danske virksomheder i USA går svære tider i møde. Det bliver ikke nemt at navigere i Trumps nye verden,« lyder det fra Kinga Szabo Christensen Berlingske har kontaktet den amerikanske ambassade i København. Ambassaden er ikke vendt tilbage på henvendelsen.",
        "metadata": {
            "source": "https://www.berlingske.dk/virksomheder/trump-strammer-grebet-om-dansk-erhvervsliv-skal-indordne-sig-og",
            "image_url": "https://berlingske.bmcdn.dk/media/cache/resolve/image_x_large/image/190/1906123/24921905-donald-trump-krver-at-danske-virksomheder-indordn.jpg",
            "publication_time": "Mandag d. 31. marts 2025, kl. 14.06",
            "author": "Tobias Lind Larsen",
            "related_links": [],
            "attachments": []
        }
    }
}