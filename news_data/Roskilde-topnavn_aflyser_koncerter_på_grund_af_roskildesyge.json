{
    "version": "1.0",
    "document": {
        "id": "https://www_berlingske_dk/internationalt/roskilde-topnavn-aflyser-koncerter-paa-grund-af-roskildesyge",
        "title": "Roskilde-topnavn aflyser koncerter på grund af roskildesyge",
        "content": "Los Angeles: Det amerikanske rockband Red Hot Chili Peppers har set sig nødsaget til at aflyse to koncerter i USA. Årsagen er, at forsanger Anthony Kiedis er ramt af så store mavesmerter, at han søndag måtte køres på hospitalet. Den ene koncert blev aflyst i sidste øjeblik søndag, mens tirsdagens koncert nær Los Angeles også er blevet aflyst. Red Hot Chili Peppers er et af hovednavnene på årets Roskilde Festival, men umiddelbart skulle der ikke være fare for, at bandet aflyser sommerens koncerter i Europa, lyder det. Ifølge en meddelelse fra bandet ventes Kiedis \"at komme sig fuldt og helt\". Heri oplyses det også, at årsagen til aflysningerne af koncerterne USA, skyldes \"komplikationer efter maveinfluenza\". Maveinfluenza skyldes ifølge sundhed.dk en virusinfektion og kaldes i daglig tale oftest omgangssyge eller roskildesyge. Forhåbentlig for de mange fans, der har indløst billet til Roskilde Festival, er der ikke meget roskildesyge over Kiedis, når festivalen begynder om kun 40 dage. Bandet spiller onsdag aften på Orange Scene. Ved bandets seneste optræden på Dyrskuepladsen i Roskilde blev det kaldt \"pinligt\" af Politiken, der kun gav ét hjerte for koncerten. Ekstra Bladets anmelder gav helt uhørt ikke en eneste stjerne. Red Hot Chili Peppers har over de seneste tre årtier solgt mere end 60 millioner album. Bandet skal på turné med sit første studiealbum i fem år, \"The Getaway\", der udkommer 17. juni. /ritzau/",
        "metadata": {
            "source": "https://www.berlingske.dk/internationalt/roskilde-topnavn-aflyser-koncerter-paa-grund-af-roskildesyge",
            "image_url": "https://berlingske.bmcdn.dk/media/cache/resolve/image_x_large/image/17/174274/13338399-california-redhotchilipeppers.jpg",
            "publication_time": "Mandag d. 16. maj 2016, kl. 06.37",
            "author": null,
            "related_links": [],
            "attachments": []
        }
    }
}