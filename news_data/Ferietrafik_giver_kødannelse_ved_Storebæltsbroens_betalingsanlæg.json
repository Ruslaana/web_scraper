{
    "version": "1.0",
    "document": {
        "id": "https://www_berlingske_dk/indland/ferietrafik-giver-koedannelse-ved-storebaeltsbroens-betalingsanlaeg",
        "title": "Ferietrafik giver kødannelse ved Storebæltsbroens betalingsanlæg",
        "content": "Lørdag er en stor rejsedag for mange, der tager bilen på sommerferie. Det kan blandt andet mærkes ved betalingsanlægget ved Storebæltsbroen. Her kan de mange bilister forvente at sidde i kø mellem en halv og en hel time i retningen mod Fyn og Jylland. Det fremgår af Vejdirektoratets hjemmeside. Også afslutningen på årets Roskilde Festival, hvor mange tusinde trætte festivalgæster forlader Dyrskuepladsen i Roskilde og drager hjem, kan skabe kø og tæt trafik. På motorvejen ved festivalen er der desuden en midlertidig fartbegrænsning. Den gør trafikken langsommere, end den normalt er. I en trafikprognose fra Vejdirektoratet fremgår det, at særligt lørdage i tidsrummet 11 til 15 i ugerne 26 til 30 forventes at være tæt. Her fremgår det, at ferietrafik i begge retninger af landet giver stor risiko for kødannelser og forlænget rejsetid. /ritzau/ ",
        "metadata": {
            "source": "https://www.berlingske.dk/indland/ferietrafik-giver-koedannelse-ved-storebaeltsbroens-betalingsanlaeg",
            "image_url": "https://berlingske.bmcdn.dk/media/cache/resolve/image_x_large/image/169/1692440/24468937-.jpg",
            "publication_time": "Lørdag d. 01. juli 2023, kl. 13.35",
            "author": null,
            "related_links": [],
            "attachments": []
        }
    }
}