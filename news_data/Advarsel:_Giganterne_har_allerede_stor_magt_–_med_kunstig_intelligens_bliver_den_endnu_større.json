{
    "version": "1.0",
    "document": {
        "id": "https://www_berlingske_dk/virksomheder/advarsel-giganterne-har-allerede-stor-magt-med-kunstig-intelligens",
        "title": "Advarsel: Giganterne har allerede stor magt – med kunstig intelligens bliver den endnu større",
        "content": "Teknologigiganternes magt står til at blive langt større, efter at den kunstige intelligens er sluppet løs, advarer de tyske konkurrencemyndigheder nu. Samtidig lægger de sydøstasiatiske lande op til en regulering af den nye teknologi i en langt mere erhvervsvenlig retning, som skaber problemer for EUs pres for at få ens regler verden over. Andreas Mundt, der er direktør for den tyske konkurrencemyndighed Bundeskartellamt, er bekymret for, at teknologigiganterne gennem den massive indsamling af brugerdata vil fået solidt forspring med den nye teknologi, som bruges i det såkaldt smarte hjem, til internetsøgninger, onlineannoncering, i biler og meget mere. »For os som konkurrencemyndighed er det afgørende, at denne nye teknologi ikke yderligere styrker den dominans, som de store selskaber har. Faren er meget stor, fordi man frem for alt har brug for to ting til kunstig intelligens: kraftfulde servere og store mængder af data. De store internetselskaber har begge dele,« siger Andreas Mundt til nyhedsbureauet Reuters. Derfor arbejdes der verden over på regulering, som skalsætte grænser for, hvor og hvordan kunstig intelligens må anvendes. Her erEU gået forrest og satser på inden nytårat have forhandlet sin udgave af nye regler på plads mellem EU-Kommissionen, de 27 EU-lande og Europa-Parlamentet. EU-kommissær for værdier og gennemsigtighed Vera Jourová advarede forleden i den britiske finansavis Financial Times mod at være »paranoid« eller alt for restriktiv i den kommende lovgivning, af frygt for at man dermed begrænser innovationen. Hun er den ene af de to EU-kommissærer, som har ansvaret for den nye lovgivning om kunstig intelligens. »Der må ikke være nogen paranoia i forhold til risiciene ved kunstig intelligens. Der skal altid være en solid analyse af de mulige risici,« siger hun. EU lægger blandt andet op til, at det skal fremgå, når den kunstige intelligens skaber tekst og billeder, således at man ved, at det er computerskabt. Storbritannien, som ikke længere er med i EU, er i november vært for et internationalt topmøde om regulering af kunstig intelligens. I mellemtiden lægger ti sydøstasiatiske lande op til en noget mindre striks regulering, viser et internt papir, som Reuters har fået adgang til, og som angiveligt er blevet delt med Facebook-ejeren Meta, IBM og Google. De ti ASEAN-lande, som har en befolkning på næsten 700 millioner mennesker, lægger i regelsættet op til at at tage landenes kulturelle forskelligheder i betragtning og fastlægger ikke – sådan som EU har gjort det – uacceptable risikokategorier. Dokumentet ventes gjort færdigt sidst i januar 2024, hvorefter det er op til de enkelte lande at gennemføre indholdet i det omfang, som man hver især ønsker det. Topfolk fra EU var tidligere i år på asiatisk rundtur for at overbevise myndighederne her om at indføre samme tiltag, som EU selv lægger op til. IBM udtrykker i en kommentar stor tilfredshed med det asiatiske oplæg.",
        "metadata": {
            "source": "https://www.berlingske.dk/virksomheder/advarsel-giganterne-har-allerede-stor-magt-med-kunstig-intelligens",
            "image_url": "https://berlingske.bmcdn.dk/media/cache/resolve/image_x_large/image/172/1724972/24546538-bard---kunstig-intelligens-i-sgemaskinen-google.jpg",
            "publication_time": "Onsdag d. 11. oktober 2023, kl. 18.34",
            "author": "Thomas Breinstrup",
            "related_links": [],
            "attachments": []
        }
    }
}