{
    "version": "1.0",
    "document": {
        "id": "https://www_berlingske_dk/internationalt/den-britiske-forfatter-fay-weldon-er-doed-91-aar",
        "title": "Den britiske forfatter Fay Weldon er død – 91 år",
        "content": "Den britiske forfatter Fay Weldon er død – 91 år. Det oplyser hendes søn Dan Wheldon til The Guardian. Fay Weldon udgav sin første roman, »The Fat Woman's Joke«, i 1967, og det blev startskuddet til en glorværdig karriere. Hun er blandt andet kendt for bogen »En hundjævels bekendelser«, der handler om en kvindes hævn på en utro ægtemand. Bestselleren blev filmatiseret med blandt andre hollywood-stjernen Meryl Streep i hovedrollen. Den var med til at tegne den feministiske litteratur i 1980erne og frem. I 2019 fik romanen en opfølger i form af »En hundjævels død«. Fay Weldon har gennem en lang karriere stået bag en lang række værker – både bøger, noveller og tv-serier – om livet i Storbritannien. Det gælder for eksempel manuskriptet til den første episode af serien »Upstairs, Downstairs«, der oprindeligt blev sendt på den britiske tv-kanal ITV i starten af 1970erne. På dansk er serien kendt med titlen »Herskab og Tjenestefolk«, og det er disse man følger i en britisk herskabsvilla. Gennem sit forfatterskab er Fay Weldon flere gange hædret for sit arbejde. Hun modtog blandt andet PEN/Macmillan Silver Pen-prisen i 1996. Fay Weldon blev født i Storbritannien, men hun voksede op i New Zealand. Som ung teenager flyttede hun sammen med sin mor, der selv skrev romaner, tilbage til England efter forældrenes skilsmisse. Sidenhen påbegyndte hun studier i psykologi og økonomi på det prestigefyldte universitet St Andrew’s i Skotland. Studierne måtte dog afbrydes, da hun vendte tilbage til London for at føde en søn. Kort efter var hun kortvarigt gift med en 25 år ældre skolelærer. For at forsørge sig selv og sønnen begyndte hun at arbejde i reklamebranchen. Senere giftede hun sig med jazzmusikeren Ronald Weldon, der døde af et hjerteanfald samme dag som parret blev skilt i 1994, skriver The Guardian. De nåede at få tre sønner. Den succesfulde forfatter skrev sammen med den danske forfatter Maise Njor samtalebogen »Livet for let øvede«. Her udveksler de to kvinder fra hver deres generation og geografi erfaringer om feminisme, mænd og arbejde. /ritzau/ ",
        "metadata": {
            "source": "https://www.berlingske.dk/internationalt/den-britiske-forfatter-fay-weldon-er-doed-91-aar",
            "image_url": "https://berlingske.bmcdn.dk/media/cache/resolve/image_x_large/image/163/1632664/24308398-.jpg",
            "publication_time": "Onsdag d. 04. januar 2023, kl. 16.49",
            "author": null,
            "related_links": [],
            "attachments": []
        }
    }
}