{
    "version": "1.0",
    "document": {
        "id": "https://www_berlingske_dk/kultur/rasmus-walter-boer-droppe-sikkerhedsnettet",
        "title": "Rasmus Walter bør droppe sikkerhedsnettet",
        "content": "Siden Rasmus Walter brød igennem med Grand Avenue i start-00erne, har det stået klart, at han kan skrive iørefaldende pop, skræddersyet til massiv airplay. Han har styr på P3-segmentets smag og er ikke for fin til at fodre dem med deres livret: Velfriseret og dansksproget pop med højt til loftet og store omkvæd.  En tendens, som fortsætter ufortrødent på »Himmelflugt« – Walters fjerde soloalbum. Men selvom man laver musik, som så målrettet sigter mod de brede masser, så må den altså gerne udfordre bare en smule. Her halter Walters materiale desværre stadig.  Udtrykket er generelt ret ensporet, klichépræget og mangler dybde. Bevares. Sange som den lommefilosofiske »Ingenmandsland« med Nik fra Nik og Jay og den elektronisk knipsende »Frit Fald« er bestemt sikkert pophåndværk.  Det ændrer dog ikke på, at man sidder tilbage med ønsket om, at Walter turde gøre alvor af snakken og droppe sikkerhedsnettet og kaste sine sange ud i frit fald. Det ville klæde dem med lidt ugler i hårpragten. Hvem:Rasmus Walter Hvad:«Himmelflugt«, Playground Music Lyt til albummet her: ",
        "metadata": {
            "source": "https://www.berlingske.dk/kultur/rasmus-walter-boer-droppe-sikkerhedsnettet",
            "image_url": "https://berlingske.bmcdn.dk/media/cache/resolve/image_x_large/image/11/119797/15317495-rasmus-walter.jpg",
            "publication_time": "Torsdag d. 03. november 2016, kl. 22.30",
            "author": "Mads Hendrich",
            "related_links": [],
            "attachments": []
        }
    }
}