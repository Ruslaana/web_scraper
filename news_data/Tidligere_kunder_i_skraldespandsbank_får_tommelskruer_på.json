{
    "version": "1.0",
    "document": {
        "id": "https://www_berlingske_dk/virksomheder/tidligere-kunder-i-skraldespandsbank-faar-tommelskruer-paa",
        "title": "Tidligere kunder i skraldespandsbank får tommelskruer på",
        "content": "Hundreder af danske virksomheder med gæld til statens oprydningsbank, Finansiel Stabilitet, er nu endt med at skylde pengene til den amerikanske hedgefond Cerberus. Og som den trehovede hund i græsk mytologi er der tale om en bidsk organisation. IfølgeBørsenkæmper stribevis af danske virksomheder i øjeblikket med at skaffe de store beløb, der kan købe dem fri af gælden. Alternativet er truslen om at blive begæret konkurs, og det udløser kritik af salget og de efterfølgende metoder.  »Finansiel Stabilitets salg af fordringerne i 360 virksomheder til Cerberus er en skandale, som er meget større end statens salg af Dong til Goldmann Sachs. Det har været et rædsomt forløb at slippe fri,« siger bestyrelsesformand for Linderberg Group, Jens D. Løgstrup, til avisen. Cerberus overtog fordringer på i alt 7,5 milliarder kroner, som oprindeligt stammer fra de krakkede banker Amagerbanken og Roskilde Bank. Linderberg Group fik knap to måneder til at skaffe 130 millioner kroner. Direktør i Finansiel Stabilitet Henrik Bjerre-Nielsen opfordrer virksomhederne til at gå til domstolene, hvis de mener, at Cerberus har behandlet dem forkert. ",
        "metadata": {
            "source": "https://www.berlingske.dk/virksomheder/tidligere-kunder-i-skraldespandsbank-faar-tommelskruer-paa",
            "image_url": "https://berlingske.bmcdn.dk/media/cache/resolve/image_x_large/image/25/256633/10641681-henrik-bjerre.jpg",
            "publication_time": "Onsdag d. 16. september 2015, kl. 07.52",
            "author": "Povl Dengsøe",
            "related_links": [],
            "attachments": []
        }
    }
}