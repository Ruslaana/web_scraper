{
    "version": "1.0",
    "document": {
        "id": "https://www_berlingske_dk/virksomheder/miljoeteknologisk-firma-hoester-eksportgaranti-paa-10-millioner",
        "title": "Miljøteknologisk firma høster eksportgaranti på 10 millioner",
        "content": "Danske Shark Solutions A/S,der har udviklet en teknologi, som gør det muligt at genanvende laminat fra sikkerhedsfilm i bilruder, er ved at etablere produktion i USA - og har nu sikret sig et lån på 10 millioner kroner i en amerikansk bank. Det sker med en 100 procents garanti fra EKF - Eksport Kredit Fonden, der hører under staten og forsikrer danske virksomheders eksport. Typisk stiller EKF – Eksport Kredit Fonden ellers garanti på 50 til 80 procent for lån i lignende sager, men har i dette tilfælde valgt at yde 100 procent garanti for Shark Solutions lån i den amerikanske bank Apple Bank til etablering af et produktionsanlæg i Georgia. Hos EKF - Eksport Kredit Fonden forklarer chefkonsulent Jørgen Fredsgaard Sørensen, at Shark Solutions med udviklingen af en ny miljøteknologi netop har en profil, som fonden gerne vil understøtte i arbejdet med at komme ud i verden. \"Vi vil gerne understøtte mindre virksomheder, der formår at udvikle miljøvenlig teknologi. Samtidig er et lån i størrelsesordenen knap to millioner dollar ikke særlig stort i mange bankers øjne, hvis de skal tage risikoen og stå for det omfattende undersøgelsesarbejde, der skal gennemføre i forbindelse med oprettelsen af et nyt selskab i USA. Derfor er vi gået ind og har ydet 100 procent garanti for lånet, og tager samtidig opgaven med at stå for undersøgelsesarbejdet,\" forklarer Jørn Fredsgaard Sørensen. Han tilføjer, at EKF - Eksport Kredit Fondens klimaafdeling kun en gang tidligere har indgået en lignende aftale om en garanti på 100 procent.  Shark Solutions har siden 2005 arbejdet på udviklingen af teknologien, der trækker den »lim« ud af laminatglas - også kaldet PVB - som holder bilruder sammen og sikrer at de ikke splintrer ved sammenstød. Det har resulteret i en række råvarer som bindingsmiddel til maling, plastic og overfladebehandling, og siden efteråret 2010 er det lykkes virksomheden at indgå aftaler med en række internationale kunder. På vej til USA Pt. er virksomheden ved at etablere sig i USA og har tidligere i år overtaget et lejemål på en bygning på cirka 5.000 kvadratmeter i Georgia, hvor der skal etableres produktionsanlæg. ”I disse tider, hvor det er vanskeligt at rejse finansiering, har det været vigtigt for os at se på forskellige muligheder. I forbindelse med etableringen af et nyt selskab i USA har vi talt med flere banker, der ikke ville gå ind i et ”mindre projekt” som vores. Vi fandt så frem til Apple Bank, der netop har fokus på miljøteknologi, og aftalen med dem og EKF betyder, at vi nu er bedre polstret til at sætte gang i produktionen i USA,” lyder det fra direktør og stifter af Shark Solutions, Jens Holmegaard. Netop for at understøtte ekspansionen sikrede virksomheden sig tidligere i år ogsåen ny kapitalindsprøjtning på omkring 30 millioner kronerfra VF Venture under Vækstfonden og tyske ReClay Holding GMBH, som beskæftiger sig med miljøteknologi og affaldshåndtering.",
        "metadata": {
            "source": "https://www.berlingske.dk/virksomheder/miljoeteknologisk-firma-hoester-eksportgaranti-paa-10-millioner",
            "image_url": "https://berlingske.bmcdn.dk/media/cache/resolve/image_x_large/image/40/406890/4737364-shark.jpg",
            "publication_time": "Onsdag d. 21. december 2011, kl. 08.29",
            "author": "Annette Sand",
            "related_links": [],
            "attachments": []
        }
    }
}