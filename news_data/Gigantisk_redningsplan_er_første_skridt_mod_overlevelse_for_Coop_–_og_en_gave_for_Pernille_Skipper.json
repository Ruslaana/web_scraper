{
    "version": "1.0",
    "document": {
        "id": "https://www_berlingske_dk/nyhedsanalyse/gigantisk-redningsplan-er-foerste-skridt-mod-overlevelse-for-coop-og",
        "title": "Gigantisk redningsplan er første skridt mod overlevelse for Coop – og en gave for Pernille Skipper",
        "content": "Kriseramte Coop er reddet – indtil videre. Fredag detonerede en af de største bomber i dansk detailhandel i mange år, da en dramatisk og vidtrækkende redningsplan for Danmarks næststørste detailkæde blev annonceret. Coop var ifølge rygterne på vej mod at annoncere et milliardunderskud i 2023 i det regnskab, som var forventet i dag forud for næste weekends landsråd i andelsforeningen Coop amba, hvor den tidligere leder af Enhedslisten Pernille Skipper (EL) på forhånd er kåret til formand i den 158 år gamle andelsejede virksomhed. Der er tale om et jordskælv i Coop, som grundlæggende ændrer foreningen og forretningen. Og det var påkrævet. Hvis Coop i dag havde præsenteret et blodrødt regnskab, ville det have udløst en debat om virksomhedens overlevelse, og det ville have givet Pernille Skipper den værst tænkelige start som formand. Kernen i nyheden er, at det er lykkedes at rejse to milliarder kroner til at polstre Coop med. Helt nødvendig kapital for at forebygge en endnu dybere krise i virksomheden. Der har på forhånd været spekuleret i, at Coop hurtigt skulle fyre sin nye discount, 365discount, af for at rejse kapital, men 365discount er så dårligt kørende, at prisen næppe ville være særlig høj. Der har været udvist stor kreativitet i kriseplanen. Det er originalt at forvandle den benzinkæde, som Coop selv skabte, til en redningskrans for hele forretningen Coop. Den landsdækkende benzin- og elladerkæde OK træder ind som bestemmende ejer i forretningen Coop Danmark, samtidig med at der gennemføres aggressive frasalg, herunder af Coop Bank. Der står direkte i kriseplanen, at OK har den bestemmende indflydelse, uanset ejerandelen. Der er i den sammenhæng også truffet beslutning om at satse på de kendte brands i Coop frem for at rulle nye ud. Nu skal der satses på det sikre, og det koster også færre penge i nye investeringer. Det er markant, at OK bliver bestemmende ejer i Coop Danmark. Der er tale om et dybt og fundamentalt brud med fortiden, hvor Coop amba – altså foreningen – har regeret og i mange år med den valgte formand som bestyrelsesformand for forretningen. Det vil med sikkerhed gøre ondt i baglandet, men her træder Skipper magtfuldt til og bakker op om den nye aftale. Som fredsvalgt formand bliver det særdeles svært at gå op mod Skipper. »Foreningens grundlæggende opgave er at sikre gode dagligvarer til danskerne, og derfor er det helt naturligt, at foreningen må være til for forretningen. Det er førsteprioritet,« siger Pernille Skipper i sin første udtalelse som fredsvalgt formand. Man kan diskutere, om kriseplanen for Coop er en god eller en dårlig nyhed for Pernille Skipper. Min vurdering er, at den er en gave for Pernille Skipper. På den ene side er det klart, at andelsejerskabet er markant udvandet og nu igen skal forsøge at vokse sig stærkt, hvis det lykkes at genskabe en stærk og effektiv detailforretning. Der er simpelthen markant mindre magt i Pernille Skippers nye job. På den anden side er udviklingen for Pernille Skipper temmelig perfekt. Hun har med rette været kritiseret for manglende kvalifikationer i forhold til at være den øverste chef for Danmarks næststørste detailkæde. Det Coop, som kommer ud af kriseplanen, er et Coop med en skarp opdeling i forening og forretning. Pludselig ligner Pernille Skipper en langt bedre og stærkere formand, hvor hun fra foreningens begrænsede magt kan kæmpe for værdierne i Coop. Foreningen bestemmer ikke længere over Coop, men kan alene påvirke i et dybt og forpligtende samarbejde. Med de enorme nyheder kan det næsten drukne, at topchefen, Kræn Østergaard Nielsen, stopper. Det er i sig selv et krisetegn, at Coop midt i sin dybeste krise står uden en topdirektør. Nu skal den tidligere ISS-topchef og bestyrelsesformand i Coop Danmark Jeff Gravenhorst holde skibet flydende. Krisen i Coop er ikke slut med dagens store og dybe omvæltninger i den gamle andelsforening. Man fristes til at citere Churchill, da briterne oplevede deres første sejre på slagmarkerne i Nordafrika i slutningen af 1942, om end det hele stadig så ganske sort ud: »Now this is not the end. It is not even the beginning of the end. But it is, perhaps, the end of the beginning.« Det er måske Coops første spæde skridt ud af en dyb, dyb krise. Der er lang vej igen, men i hvert fald kan Pernille Skipper nu som formand for Coop møde medlemmerne med en plan for at håndtere krisen og et job, hvor der nu er bedre samklang mellem hendes opgave og hendes kvalifikationer. Hun kan starte i Coop med løftet pande. Thomas Bernt Henriksen er Berlingskes erhvervskommentator Thomas Bernt Henriksen er erhvervskommentator på BerlingskeFold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/nyhedsanalyse/gigantisk-redningsplan-er-foerste-skridt-mod-overlevelse-for-coop-og",
            "image_url": "https://berlingske.bmcdn.dk/media/cache/resolve/image_x_large/image/178/1784381/24680231-pernille-skipper.jpg",
            "publication_time": "Fredag d. 12. april 2024, kl. 13.03",
            "author": "Thomas Bernt Henriksen",
            "related_links": [],
            "attachments": []
        }
    }
}