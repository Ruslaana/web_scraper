{
    "version": "1.0",
    "document": {
        "id": "https://www_berlingske_dk/arkitektur/roskilde-domkirke-foelger-i-haelene-paa-andre-stjerneattraktioner",
        "title": "Roskilde Domkirke følger i hælene på andre stjerneattraktioner. Holger Dahl advarer om faldgruberne",
        "content": "Der var festlig julestemning i Roskilde mandag den 2 december 2024. Både kulturministeren, Roskildes borgmester, stiftets biskop og en lang række prominente personer af alle køn var mødt op for at fejre en tidlig julegave: Intet mindre end et vaskeægte verdensarvscenter! Og hvad er så det? Spørger De sikkert. Og det præcise svar til det spørgsmål er, at det er der ikke rigtig nogen der ved. Det er noget med »formidling«, så meget står fast, og det er noget med UNESCO, det ved vi også – og ja, det koster 125 millioner. Men derudover står det stadig hen i det uvisse, hvad det egentlig var, Roskilde kunne juble så overstadigt over sådan en grå og diset mandag i december. Her ser man hvordan Domkirken og Det Kongelige Palæ – den gule del – spiller sammen.Fold sammenLæs mereFoto: Morten Noer. Efter at have hørt de mange begejstrede oplæg var det klart, at et gammeldags ord som »museum« ville give mere mening end det lidt kryptiske »verdensarvscenter«, for det er i sin essens det, det hele handler om. Roskilde domkirke er et af de ganske få danske bygningsværker, der er med på UNESCOs berømte liste over verdens kulturarv. Kirken er med på listen, fordi den er et enestående, tidligt eksempel på en gotisk kirke, bygget af mursten, og så fordi den har været begravelseskirke for alle danske konger siden slutningen af 1500-tallet. Det skal man naturligvis være glad og stolt over både her i landet og i byen Roskilde. Kirken er da også en ægte femstjernet oplevelse at bevæge sig rundt i. Det smalle høje rum gør stadig indtryk på enhver, der kommer forbi, og det samme gør de mange sarkofager med konger og dronninger. I dag er der stillet nogle små skilte op hist og pist. Her kan man læse lidt om de forskellige konger, man kan læse om kirkens arkitektur og også få forklaret stregerne på den søjle, hvor Danmarks konger og nogle dronninger har markeret deres højde. Alt sammen fint, men naturligvis slet ikke godt nok til moderne tider. Kirken besøges årligt af 150.000 betalende gæster. Det antal vil man gerne have fordoblet – og det er til det formål, man har brug for nogetformidling!– og det er det, man kan få i et verdensarvscenter. Jeg bliver altid lidt bange når jeg læser ordet »formidling«. Jeg er så gammeldags anlagt, at jeg bedst kan lide de virkelige ting. Og mange gange ender den højt besungne formidling med at være noget pjattet video, en hel masse skærme, nogle digitale modeller, nogle animationer og et lydspor af klingklanglyde, der skal sætte stemningen. Sjældent føler jeg, at jeg for alvor bliver klogere, når jeg bliver udsat for formidling, men det er måske bare mig. Personligt håber jeg, at organisationen, der nu skal stå for at virkeliggøre projektet, vil være meget kræsne indkøbere, når det kommer til den berømte »formidling«. I den danske museumsverden er der masser af skrækeksempler på ambitiøse overtekniske løsninger, der ikke virker, og som ender med at få en til at savne det gode gamle papskilt. Et skrækeksempel i den sammenhæng er H.C. Andersen Museet i Odense, der formår fuldstændig at tabe både Andersen og hans eventyr på gulvet ved at lade hele fortællingen foregå ved hjælp af nogle hovedtelefoner, der ikke virker. Man får intet at vide, man bliver frustreret over de tekniske problemer, og man kan ikke tale med sine medbesøgende. I Roskilde har man arbejdet på at få skabt et sådan formidlingscenter, siden domkirken kom på listen i 1995. Der har været adskillige forslag på bordet, men de har hver gang haft svært ved at skaffe opbakning eller penge eller begge dele. Det, man kunne fejre i Roskilde mandag formiddag, var altså kort fortalt det, at pengene er hjemme – ovenikøbet med et tilsagn om et driftstilskud fra Kulturministeriet. Margrete 1.s sarkofag kan også ses i Roskilde DomkirkeFold sammenLæs mereFoto: Sara Peuron Berg. Den egentlige opgave går først i gang nu. Det ligger fast, at Verdensarvscentret – vi må nok hellere skrive det med stort nu – skal ligge i »Det Kongelige Palais«, det gule kompleks ved siden af domkirken. Palæet blev tegnet af superarkitekten Laurids de Thurah i 1733, så allerede der vil der være mulighed for et interessant samspil mellem to fredede bygninger. Til palæet hører en have, der ligger skjult og afsondret fra Stændertorvet lige ved siden af Domkirken. Det kommende projekt vil derfor også arbejde med at knytte både palæets indre gård og den hemmelige have bedre til byen. Der er ingen tvivl om, at placeringen er interessant, og at den fredede barokbygning, Det Kongelige Palæ, med dets små rum, der ikke kan ændres, vil tilbyde arkitekterne og udstillingsdesignerne et interessant benspænd, så forhåbentlig er der grund til at glæde sig til 2028, når det hele efter planen er færdigt. Mit råd til det kommende Verdensarvscenter vil derfor (som altid) være: Stol på stoffet! Virkeligheden er og bliver det mest interessante.",
        "metadata": {
            "source": "https://www.berlingske.dk/arkitektur/roskilde-domkirke-foelger-i-haelene-paa-andre-stjerneattraktioner",
            "image_url": null,
            "publication_time": "Mandag d. 02. december 2024, kl. 19.20",
            "author": "Holger Dahl",
            "related_links": [],
            "attachments": []
        }
    }
}