{
    "version": "1.0",
    "document": {
        "id": "https://www_berlingske_dk/virksomheder/business-update-markante-investorer-forbereder-sig-efter-biden-exit",
        "title": "Business-update: Markante investorer forbereder sig efter Biden-exit: »Handelskrigen vil helt sikkert blusse op igen, hvis Trump vinder«",
        "content": "Kære Berlingske-læser. Det er blevet mandag og tid til ugens første Business-update fra nærværende erhvervsredaktion, der giver dig et overblik over dagens vigtigste historier om økonomi og erhvervsliv. Selvom Joe Bidens exit som præsidentkandidat har dommineret dagsordenen, bød dagen også på historier i den mere gedulgte afdeling. Blandt andet en skattesag, der spøger, et opkøb for et hemmeligt beløb, og så har Berlingskes økonomiske redaktør kigget i sin spåkugle og fundet USAs næste præsident. God læselyst! Da markederne vågnede mandag, efter Biden annoncerede sin tilbagetrækning, meldte spørgsmålet sig: Hvordan kommer det til at påvirke aktiemarkederne? »Bidens tilbagetrækning nulstiller konkurrencen. (...) På kort sigt skal vi forvente noget volatilitet på markedet, mens markedet fordøjer nyhederne,« skriver Mark Haefele, investeringschef hos UBS, i en analyse. Det skriverBørsen, der har talt med en række investorer, som giver deres bud på, hvorvidt de tektoniske plader har rykket sig. For selvom markedet har indregnet en sejr til Trump, og optimismen om amerikansk økonomi er intakt, er usikkerheden øget. Det skriverFinans, der ligeledes har talt med en række markante investorer. »Den største usikkerhed, som valget kan skabe, er nok på det udenrigspolitiske område, når vi kigger på både danske virksomheder, men selvfølgelig også på vores investeringer og geopolitik i det hele taget. Handelskrigen vil helt sikkert blusse op igen, hvis Trump vinder,« siger Tine Choi Danielsen, der er chefstrateg i PFA. Leveringstjenesten Wolt er med sine blå bude blevet en etableret del af bybilledet i Danmarks største byer. Og forretningen fortsætter med at vokse. Det viser virksomhedens seneste regnskab, skriverFødevarewatch. Selskabets bruttofortjeneste voksede således 22 procent til 125,9 millioner kroner sidste år. Leveringstjenesten har en årrække kæmpet med skattemyndighederne i en strid om, hvorvidt dets ansatte var selvstændige. Striden blev afgjorti maj sidste år. Her var Skattestyrelsen klar i mælet og konkluderede i afgørelsen, at Wolt skal betragte alle sine bude som lønmodtagere i skattemæssig forstand. Af ledelsesberetningen fremgår det, at selskabet i løbet af året modtog en bøde fra de danske skattemyndigheder. Den bøde er blevet betalt i 2023, men Wolt har anket dommen og afventer ny afgørelse. Det danske rederi Norden køber rederiet Norlat Shipping, der specialiserer sig i transporten af træ fra Nordeuropa til Nordafrika og Nordamerika. Det skriverBørsenpå baggrund af en pressemeddelelse. »Norlat er en ekstremt dygtig forsendelsesforretning, som øger Nordens adgang til den nordeuropæiske træhandel, nye kunder og last. Sammenholdt med Nordens størrelse og adgang er der betydelige muligheder for yderligere vækst,« skriver Jan Rindbo, administrerende direktør i Norden, i meddelelsen. Produkttank- og tørlastrederiet holder prisen for Norlat Shipping hemmelig. Sidste år omsatte Norlat Shipping for 587 millioner. A: Ulrik Bie: Jeg prøver igen. Derfor vinder Kamala Harris præsidentvalget Kamala Harris står nu til at blive Demokraternes præsidentkandidat. Dermed har vi en helt ny situation. Forude venter en rigtig valgkamp, der kommer til at handle om amerikanernes dagligdag. Det er der fortsat én kandidat, der har størst gavn af. Læs artiklen her. B: Gigantisk it-nedbrud var verdens hidtil værste 8,5 millioner computere blev lammet, da en lille fil, som indeholdt en opdatering af et antivirusprogram, blev sendt ud. Nedbruddet sætter fokus på den enorme afhængighed af ganske få it-leverandører. Læs artiklen her. C: Meta dropper avanceret kunstig intelligens i Europa Facebook-koncernens nye sprogmodel, der arbejder med tekst, billeder, video og lyd, vil ikke kunne bruges i Europa foreløbig på grund af »uforudsigelig« lovgivning. Læs artiklen her.",
        "metadata": {
            "source": "https://www.berlingske.dk/virksomheder/business-update-markante-investorer-forbereder-sig-efter-biden-exit",
            "image_url": "https://berlingske.bmcdn.dk/media/cache/resolve/image_x_large/image/181/1818902/24756224-mark-haefele-investeringschef-hos-ubs-vurderer.jpg",
            "publication_time": "Mandag d. 22. juli 2024, kl. 16.29",
            "author": "Tobias Lind Larsen",
            "related_links": [],
            "attachments": []
        }
    }
}