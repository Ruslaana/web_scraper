{
    "version": "1.0",
    "document": {
        "id": "https://www_berlingske_dk/indland/enorm-sparerunde-fyrer-flere-end-100-sygeplejersker",
        "title": "Enorm sparerunde – fyrer flere end 100 sygeplejersker",
        "content": "Mens debatten om mangel på sygeplejerske raser, varsler Aalborg Universitetshospital og Regionshospitalet i Hjørring nu en massiv fyringsrunde. Det skriver TV 2 Nord. I alt nedlægges 229 stillinger – langt de fleste stillinger er ubesatte, men der er også tale om fyringer og omplaceringer. Fyringsrunden sker som konsekvens af, at Region Nordjylland skal spare 280 millioner kroner på sundhedsområdet. Det medfører ifølge TV 2, at alle afdelinger skal space fire procent. Kredsforkvinde i kreds Nordjylland i Dansk Sygeplejeråd, Christina Windau Hay Lund, siger, at fyringerne er »uforståelige« »Det er helt uforståeligt og utroligt trist, at der skal nedlægges så mange stillinger i en tid, hvor ventelisterne er lange, hvor arbejdspresset for de ansatte er urimeligt stort, og hvor politikerne taler om, at der er behov for mere personale – helst på fuld tid,« siger hun i en pressemeddelelse. Som det ser ud nu skal der nedlægges 64 stillinger på Regionshospitalet og 165 på Universitetshospitalet. Ændringerne træder i kraft, efter at hospitalerne har haft ansættelsesstop i næsten et halvt år. Derfor er mange af de stillinger, der står til at blive nedlagt, enten ubesatte eller besat af vikarer, præciserer Dansk Sygeplejeråd overfor Berlingske. Det betyder, at mindst 43 ansatte enten skal omplaceres eller fyres. Og det får betydning for patienterne, lyder det. »Lige nu kæmpes der for at få nedbragt antallet af fyringer og omplaceringer, for det er helt absurd, at der skal fyres sygeplejersker og andet personale, når vi faktisk har brug for det modsatte,« siger Christina Windau Hay Lund. »Men både fyringer og nedlæggelsen af de mange ubesatte stillinger rammer nordjyderne i form af dårligere service og længere ventelister,« tilføjer kredsforkvinden. Berlingske har forsøgt at få et interview med Mads Duedahl (V), der er formand i Region Nordjylland, som afviser at svare på spørgsmål om sagen. Ifølge ham er der ikke tale om en »spareplan«. Han siger, at det er en plan, som skal sikre, at næste års budgetter bliver overholdt. »Ansvaret for det ligger hos hospitalsdirektionen, og derfor vil vi først udtale os om det her, når vi har fået det politisk forelagt, og det gør vi på mandag,« siger Mads Duedahl.",
        "metadata": {
            "source": "https://www.berlingske.dk/indland/enorm-sparerunde-fyrer-flere-end-100-sygeplejersker",
            "image_url": "https://berlingske.bmcdn.dk/media/cache/resolve/image_x_large/image/174/1740918/24583093-aalborg-universitetshospital.jpg",
            "publication_time": "Onsdag d. 29. november 2023, kl. 12.38",
            "author": "Mikkel Danielsen",
            "related_links": [],
            "attachments": []
        }
    }
}