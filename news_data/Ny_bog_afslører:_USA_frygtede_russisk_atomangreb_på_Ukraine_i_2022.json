{
    "version": "1.0",
    "document": {
        "id": "https://www_berlingske_dk/internationalt/ny-bog-afsloerer-usa-frygtede-russisk-atomangreb-paa-ukraine-i-2022",
        "title": "Ny bog afslører: USA frygtede russisk atomangreb på Ukraine i 2022",
        "content": "Sensommeren 2022. De russiske styrker i Ukraine er på hastigt tilbagetog. Godt hjulpet på vej af vestlig militærhjælp er det lykkedes den ukrainske hær at slå tilbage mod de russiske invasionsstyrker, der ellers var tromlet ind over landet et halvt år forinden. Situationen for de russiske styrker – især omkring storbyen Kherson i det sydlige Ukraine – er nu så kritisk, at man i toppen af det amerikanske statsapparat frygter det værste. At russerne i desperation ville tage deres mest ødelæggende våben i brug mod ukrainerne: atombomben. Det fortæller flere højtstående anonyme regeringskilder i Biden-administrationen ien ny bogskrevet af CNN-korrespondenten Jim Sciutto. »Det var det, konflikten præsenterede os for, og det var det, vi troede på, og jeg tror, det var vores ret at forberede os intenst og gøre alt for at undgå det,« fortæller en af kilderne til bogens forfatter. Biden-administrationens vurdering baserede sig ikke bare på én indikator, men en bred palet af hændelser, analyser og yderst følsomme efterretninger. Ukraines præsident Zelenskyj på besøg i Kherson i november 2022, få uger efter at byen var tilbage under ukrainsk kontrol.Fold sammenLæs mereFoto: Handout/AFP/Ritzau Scanpix. Administrationens frygt »var ikke kun hypotetisk – den var også baseret på nogle oplysninger, som vi havde opsnappet,« fortæller en anden kilde i bogen »The Return of Great Powers«, somCNN omtaler. »Vi var nødt til at planlægge, så vi var i den bedst mulige position, hvis denne ikke længere utænkelige begivenhed faktisk fandt sted.« Sensommeren 2022 viste sig at være en ødelæggende periode for russiske styrker i Ukraine. Ukrainske styrkerrykkede frem modrussiskbesatte Kherson i syd. En by, russerne havde besat tidligt under invasionen. Nu var byen i fare for at blive tabt til den ukrainske modoffensiv, og dermed var hele russiske enheder i fare for at blive omringet. »I Kherson på det tidspunkt var der stigende tegn på, at russiske linjer kunne kollapse. Titusindvis af russiske tropper var potentielt sårbare,« siger en af kilderne. Synspunktet i den amerikanske regering var, at et sådant katastrofalt tab kunne være en potentiel udløser for brugen af atomvåben. »Hvis et betydeligt antal russiske styrker blev løbet over ende – hvis de blev slået ihjel – kunne det være en forløber for en potentiel trussel direkte mod russisk territorium eller den russiske stat,« siger en kilde. Lokale børn fejrer, at den ukrainske hær har genindtaget Kherson i november 2022.Fold sammenLæs mereFoto: Bulent Kilic/AFP/Ritzau Scanpix. Ganske vist var det ikke russisk, men ukrainsk territorium, russerne risikerede at miste. Men amerikanske embedsmænd var bekymrede for, om den russiske præsident, Vladimir Putin, så det anderledes. Han havde fortalt det russiske folk, at Kherson nu var en del af selve Rusland, og et nederlag dér ville derfor på russisk side kunne opfattes som en direkte trussel mod den russiske stat. »Vores vurdering havde i nogen tid været, at et af de scenarier, hvor de ville overveje at bruge atomvåben, indbefattede ting som eksistentielle trusler mod den russiske stat, direkte trusler mod russisk territorium,« siger en højtstående embedsmand i administrationen. I en sådan situation kunne Rusland betragte et taktisk atomangreb som en advarsel mod yderligere tab af russiskbesat territorium i Ukraine såvel som ethvert potentielt angreb på Rusland selv. Det gav også næring til bekymringerne, at vestlige efterretningstjenester i periodenopsnappede kommunikationmellem russiske embedsmænd, hvor en mulig brug af atomvåben blev diskuteret. Det ville i så fald have været det første atomangreb i krig, siden USA kastede atombomber over Hiroshima og Nagasaki i Japan under Anden Verdenskrig. Biden-administrationen var specifikt bekymret over, om Rusland kunne bruge et mindre, såkaldt taktisk atomvåben på slagmarken, sagde embedsmændene. Derfor indkaldte det nationale sikkerhedsråd i perioden fra sensommeren til efteråret 2022 til en række møder for at udfærdige beredskabsplaner og gennemtænke diverse scenarier og en eventuel amerikansk respons på dem. »Jeg tror ikke, at mange af os går på arbejde med en forventning om at bruge betydelige mængder tid på at forberede os på et scenario, som man for et par år siden mente var fra en svunden tid,« udtaler en embedsmand i bogenifølge CNN. Ifølge kilderne rakte amerikanske embedsmænd og topfolk i regeringen ud til deres russiske modparter med advarsler, ligesom det lykkedes at overtale både Kina og Indien til at lægge pres på russerne. »Jeg tror, at det faktum, at vi ved, at Kina markerede sig, Indien markerede sig, andre markerede sig, kan have haft en vis effekt på deres tankegang,« siger en af kilderne. Ifølge kilderne var det blandt andet takket være pres fra Indien og Kina, at atomtruslen blev afværget. Her ses Ruslands præsident, Vladimir Putin, og Kinas præsident, Xi Jinping (th.).Fold sammenLæs mereFoto: Sputnik/Reuters/Ritzau Scanpix. Kilderne understreger, at man på intet tidspunkt undervejs fra amerikansk side observerede, at russerne tog konkrete skridt til at klargøre atomvåben til brug. Og man har heller ikke efterfølgende observeret lignende tegn fra russisk side på at planlægge brug af atomvåben. De russiske styrker rømmede i november Kherson i stor hast uden større tab og overlod byen til de fremrykkende ukrainske styrker. Siden da har fronten i hele landet stået stort set stille.",
        "metadata": {
            "source": "https://www.berlingske.dk/internationalt/ny-bog-afsloerer-usa-frygtede-russisk-atomangreb-paa-ukraine-i-2022",
            "image_url": "https://berlingske.bmcdn.dk/media/cache/resolve/image_x_large/image/177/1773131/24655990-to-ukrainske-soldater-patruljerer-ved-en-af-indfal.jpg",
            "publication_time": "Lørdag d. 09. marts 2024, kl. 19.02",
            "author": "Michael Lund",
            "related_links": [],
            "attachments": []
        }
    }
}