{
    "version": "1.0",
    "document": {
        "id": "https://www_berlingske_dk/indland/her-er-tallene-saadan-staar-det-til-med-hoejtlaesningen-i-de-danske-hjem",
        "title": "Her er tallene: Sådan står det til med højtlæsningen i de danske hjem",
        "content": "Om det er Alfons Åberg, Peter Pedal eller H.C. Andersen, melder historien ikke noget om. Men det er ganske vist, at der bliver læst højt for danske børn. Det står at læse i»Nyt fra Danmarks Statistik«, der denne gang ser nærmere på forældres højtlæsning for deres 0-15-årige børn. Tallene stammer fra Danmarks Statistiks (DST) såkaldte kulturvaneundersøgelse, og den afslører, at i gennemsnit 35 procent af forældrene dagligt eller næsten dagligt læser højt for børnene, om det så er fritidslæsning såsom billedbøger og godnathistorier eller lektielæsning. På den anden side oplyser samme andel af forældrene, at de ikke læser højt for børnene, men 30 procent læser højt ugentligt eller sjældnere. Det fremgår også, at hver tredje forælder, der i undersøgelsen svarer, at de ikke har lyttet til eller læst en bog de seneste tre måneder, svarer, at der dagligt bliver læst højt for børnene i hjemmet. »Højtlæsning i forbindelse med for eksempel lektiehjælp eller fritidslæsning, blev altså prioriteret i hjemmet uanset respondentens egne læsevaner,« hedder det. Ikke overraskende er særligt småbørnsforældre – yngste barn er 0-5 år – flittige højtlæsere. Hele 94 procent af dem læser ifølge DST. For forældre med yngste barn på 6-10 år er det cirka 75 procent, mens det falder til  20 procent for forældre med børn fra 11-15 år. »Jo ældre børnene bliver og lærer at læse på egen hånd, jo mindre hyppigt højtlæses der for barnet/børnene,« hedder det. Men er det så mor eller far, der fortæller, hvordanAlfons Åberg»bare lige« skal det ene eller det andet, før han skal i børnehave? Ja, det er mor. »Mor var typisk den person, som læste højt for de yngste. Ni ud af ti personer med 0-15-årige i hjemmet (94 procent) svarede, at mødrene læste højt for børnene,« står der at læse. 72 procent svarer også fædre, men 30 og 21 procent også svarede henholdsvis bedsteforældrene og søskende. »Der kunne ses en forskel på mænd og kvinders besvarelser af spørgsmålet. Kvinder svarede, at de i højere grad end fædrene læste højt, mens mænd svarede, at der ikke var stor forskel på mødres og fædres højtlæsning i hjemmet,« skriver DST: »Resultaterne antyder, at svarpersonerne over- eller undervurderer deres egne eller deres medforældres rolle i forhold til højtlæsning for børnene.« I øvrigt vælger børnene ofte selv, hvad de gerne vil have læst højt. Således angiver 69 procent blandt dem, hvor der bliver læst højt i hjemmet, at det er børnene selv, der foreslår, hvad der skal læses højt. Det er typisk de højtuddannede, der læser højt for børnene. Således svarer 63 procent af dem, at  »højtlæsning for minimum ét barn forekom ugentligt«. Det tal er 57 procent for forældre med erhvervsfaglig uddannelse, mens det er 39 procent for forældre med grundskole eller gymnasial uddannelse. DST kan også konstatere, at forældre gerne køber bøger. »Det læsestof, som læses for eller lyttes til sammen med børnene, blev oftest anskaffet i form af køb af fysiske bøger, med 72 procent. Næsten halvdelen lånte læsestof fra biblioteket og 42 procent lånte fra skolen eller skolebiblioteket,« fremgår det.",
        "metadata": {
            "source": "https://www.berlingske.dk/indland/her-er-tallene-saadan-staar-det-til-med-hoejtlaesningen-i-de-danske-hjem",
            "image_url": "https://berlingske.bmcdn.dk/media/cache/resolve/image_x_large/image/146/1460479/23849538-gustav-institution.jpg",
            "publication_time": "Torsdag d. 02. september 2021, kl. 17.30",
            "author": "Jens Ejsing",
            "related_links": [],
            "attachments": []
        }
    }
}