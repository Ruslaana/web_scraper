{
    "version": "1.0",
    "document": {
        "id": "https://www_berlingske_dk/oekonomi/erhvervslivet-river-dem-direkte-fra-skolebaenken-saadan-fanger-du-en-it",
        "title": "Erhvervslivet river dem direkte fra skolebænken: Sådan fanger du en IT-professionel",
        "content": "Det er eksamenstid på IT-Universitetet i København. En tid med karakterræs og frygt for den grønne filt. Det er imidlertid også den tid, hvor jagtsæsonen går ind på ITU, der er hjemsted for et af de mest eftersøgte dyr på erhvervssavannen. En skabning, somregeringen har afsat millioner af kroner til at udklækkeflere af, og som virksomheder hungrer efter. Og de ved, at de er efterspurgte. »Jeg snakkede med min far, som sagde: »Tag den, så får du arbejde bagefter«, forklarer Thais Corneliussen om studievalget som softwareudvikler. Den 23-årige studerende nåede selv til samme konklusion. Et år senere sidder han i de futuristiske universitetsbygninger på det sol­beskinnede Amager. Ifølge Thais Corneliussen var det en god beslutning, og sammen med makkeren Jens Fastrup­ skriver han nu rapport om det seneste projekt, der med et spøgefuldt smil på læben beskrives som »Google Maps, bare bedre«. De IT-professionelle er en af de mest efterspurgte faggrupper i Danmark, og det i en grad, så flere melder om, at studerende stifter indgående bekendtskab med erhvervslivets headhuntere, inden de forlader skolebænken. Men hvad de studerende leder efter i en arbejdsgiver kan virke som lidt af et mysterium. »Men nu må vi jo se, om de bare må eje det,« siger de to studerende inden de begynder at le. Studieprojektet er kortlængningstjeneste som Google Maps, hvilket er utroligt praktisk til f.eks at finde til Thy, hvor Jens Fastrup kommer fra. Spørger man Jens Fastrup (tv.) og Thais Corneliussen (th.), er drømmen da også indtil videre en fremtid hos internetgiganten.Fold sammenLæs mereFoto: Mads Joakim Rimer Rasmussen / Privat. En ny undersøgelse foretaget af analyse­bureauet Universum blandt næsten 12.000 danske studerende dykker ned i fænomenet, hvor der har været en klar udvikling over det seneste halve årti. »Vi er gået fra, at jobindholdet, produkterne og det, der kunne komme på CVet, var vigtigt. Der ser vi nu en klar ændring mod noget, som handler mere om det miljø, man regner med at komme ind i, og hvilke blødere værdier man har som virksomhed,« forklarer Jesper Dansholm, der administrerende direktør i Universum. Hvad er vigtigst for dig? Med det spørgsmål in mente har undersøgelsen fra Universum fået samlet lister for studerende på blandt andet IT, business- og naturvidenskabelige uddannelser. Lader man blikket glide ned over den computerfaglige liste, begynder en arketype at tegne sig. En produktcentreret innova­tionskultur med højt til de kreative lofter, hvor personlig udvikling er en prioritet. Et sted, hvor lønnen og arbejdsmiljøet er i orden. »IT-folk tænder meget på de konkrete opgaver, de tekniske muligheder i jobbet, og hvor meget de kan spille med musklerne i forhold til deres faglige kompetencer. Samtidig har IT fået lighedstegn med de meget personspecifikke uddannelser som læge og lærer, hvilket ses i stigende grad i dag, fordi der er tale om, at flere har en massiv uddannelse bag sig,« forklarer Henrik Holt Larsen, der er professor emeritus ved CBS og ekspert i Human Resource Management og kompetenceudvikling.  Tilbage ved det sorte gruppebord på ITU er det netop sammenhængen mellem det konkrete og det kreative, som præger fremtidsdrømmene. Studiekammeraterne har tidligere talt om, hvordan fremtidens arbejdsplads ideelt set er skruet sammen. Det ultimative job omfattede at udvikle nye produkter i en del af et projektteam og havde mindre dag til dag vedligeholdelse. »Man vil jo gerne være en del af et »pack« (gruppe,red.), så man har nogen at sparre med fagligt,« forklarer Jens Fastrup. Studiemakkeren uddyber: »Det kunne være fedt at arbejde et sted, hvor man var en del af en gruppe, også fordi det er sjovere fremfor at være ham den ene, der arbejder med IT. Samtidig er det vigtigt, at det er noget, hvor man gør nytte, så det ikke bare er et »circle jerk« (internt rygklapperi,red.) og det samme hele tiden,« siger Thais Corneliussen, der allerede har et studiejob med computer- og systemvedligeholdelse. Men spørgsmålet er, hvor længe der går, før han kan skifte karriereudsigter.  I dag er ITUs centrale atrium hovedsageligt tomt – med undtagelse af otte langborde. Men når der er messer, er stedet pakket. Det er dog ikke kun pamfletter med virksomhedsprofiler og gratis slik, der skifter hænder, for de grå beton­gulve er samtidig blevet jagtmarken for erhvervslivet, der i stigende grad rekrutterer direkte fra uddannelsernes senere semestre. »Du er nærmest nødt til at løbe gennem atrium,­ hvis du skal undgå at blive stoppet,« fortæller Jens Fastrup, som dog understreger at det primært er de studerende på de senere semestre, der får opmærksomhed. Det er næppe nogen overraskelse, at det er de IT-professionelles marked, når det gælder karrierevalg. Men samtidig er de i en branche, der har grobund for store drømme uden for det etablerede erhvervsliv, mener Jesper Dansholm.  Universumdirektøren påpeger, at vi lever i en tid, hvor fortællingen om iværksætteren, der skaber en formue ved at udvikle den bedste app,er på vej til at blive et kultfænomen– og selv om den historie skaber et pres, gør den det også klart, hvad en virksomhed skal slå sig op på i et jobopslag. »IT-folk er ikke til fals for hvad som helst. Man skal vende presset om, hvis man skal fange dem. Når vi ser på, hvad IT-studerende gerne vil have, vil de jo også gerne have faglig udvikling, noget på CVet og ledere, der understøtter deres udvikling. Det er alt sammen ting, som du ikke naturligt får i et startup­miljø,« forklarer den 45-årige direktør. Rådet til erhvervslivet lyder derfor på at finde de unikke strukturer, som man ikke finder »i kælderen«, og få dem ud over rampen ved at fokusere på virksomhedsfortællingen over blandt andet sociale medier. Dansholm peger dog på især en faldgrube: Undgå den renskurede arbejdsidyl, og læg vægt på autenciteten. »Vi ser, at der kan være lagt vægt på: Vi har forskellige etniciteter og aldersgrupper, der highfives over skrivebordet, og er man rigtigt progressiv, gives der knuckles – men man skal hellere være åben – også om hvad der ikke er så godt. Millenials er dygtige til at afkode på nul komma fem, så du slipper ikke af sted med corporate bullshit.« Foto: Mads Joakim Rimer Rasmussen.",
        "metadata": {
            "source": "https://www.berlingske.dk/oekonomi/erhvervslivet-river-dem-direkte-fra-skolebaenken-saadan-fanger-du-en-it",
            "image_url": "https://berlingske.bmcdn.dk/media/cache/resolve/image_x_large/image/1/14816/21015937-top.jpg",
            "publication_time": "Onsdag d. 23. maj 2018, kl. 10.00",
            "author": "Peter Thomsen",
            "related_links": [],
            "attachments": []
        }
    }
}