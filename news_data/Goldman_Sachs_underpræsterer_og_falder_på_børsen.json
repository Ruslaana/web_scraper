{
    "version": "1.0",
    "document": {
        "id": "https://www_berlingske_dk/virksomheder/goldman-sachs-underpraesterer-og-falder-paa-boersen",
        "title": "Goldman Sachs underpræsterer og falder på børsen",
        "content": "Goldman Sachs-aktien startede med at falde op mod 1,5 pct., men ligger tyve minutter efter regnskabet til et dyk på 0,9 pct. i det amerikanske formarked til 177,89 dollar. Banken hev 6,86 mia. dollar ind i indtægter i juli, august og september, og det var både et fald på 18 pct. i forhold til samme kvartal i 2014 og en skuffelse i forhold til de ventede 7,07 mia. dollar ifølge Bloombergs estimat.  Det var især svigtende indtjening på børsnoteringer og -emissioner samt lavere handelsaktivitet blandt de såkaldte institutionelle kunder, der trak ned. Udgifterne faldt også, men ikke nok til at sikre bundlinjen, som faldt 36 pct. til 1,43 mia. dollar i overskud. Det svarer til en justeret indtjening per aktie på 2,64 dollar og var dermed 12 pct. under analytikerforventningen om 3 dollar rent.  - Vi oplevede lavere aktivitetsniveauer og faldende aktivpriser i kvartaler, hvilket afspejler fornyede bekymringer over den globale økonomiske vækst, siger Lloyd Blankfein, Goldman Sachs' øverste chef, i regnskabet.   ",
        "metadata": {
            "source": "https://www.berlingske.dk/virksomheder/goldman-sachs-underpraesterer-og-falder-paa-boersen",
            "image_url": "https://berlingske.bmcdn.dk/media/cache/resolve/image_x_large/image/24/243261/11026191-banking-asiapac-fees.jpg",
            "publication_time": "Torsdag d. 15. oktober 2015, kl. 14.12",
            "author": null,
            "related_links": [],
            "attachments": []
        }
    }
}