{
    "version": "1.0",
    "document": {
        "id": "https://www_berlingske_dk/oekonomi/nye-tal-bekraefter-dystre-forventninger-krigen-draener-den-koebenhavnske",
        "title": "Nye tal bekræfter dystre forventninger – krigen dræner den københavnske krydstogtturisme",
        "content": "Normalt bidrager krydstogtturismen i København med over en milliard kroner i omsætning. Det var i hvert fald tilfældet i 2019, der som bekendt hverken var præget af coronapandemi eller af krigen i Ukraine. I sommer havde krigen alleredesat sit prægpå krydstogterne, og nu sætter brancheorganisationen Wonderful Copenhagen tal på årets forventninger til krydstogtturismen. Tallene er ikke just opløftende. For mens branchen har kronede dage i resten af landet, ser det skidt ud for København, og det er der en god forklaring på. Krigen og sanktionerne mod Rusland har fået store amerikanske rederier til at sløjfe Skt. Petersborg som destination. Den russiske millionby ved Østersøen var »det helt store trækplaster« ifølge Wonderful Copenhagen, og København fungerede på disse krydstogter ofte som stop på vejen ellerturn-around-destination, hvorfra krydstogtet både udgår og stopper. Det er især faldet i antallet af amerikanske turister, der kan mærkes i København, skriver Wonderful Copenhagen i en pressemeddelelse. I 2019 var der i alt 348 krydstogtskibe, der lagde til i København. I år er forventningen 289 anløb – et fald på 17 procent. Antallet af turn-arounds, der er særligt gode set med turismebriller, idet gæsterne bruger længere tid i København, er også faldet markant – fra 161 i 2019 til 122 forventede turn-arounds i år. Ud fra en antagelse om, at skibene sejler med fuld belægning – hvilket ikke er givet – kan København i år se frem til 565.000 krydstogtgæster. 375.000 færre end i 2019. Den slags vil ramme turismeindustriens omsætning i hovedstaden markant. I 2019 lød denne omsætning på over 1,1 milliard kroner. Antager man, at 2023-gæsterne i gennemsnit svinger kreditkortet med samme iver, vil det ud fra en simpel servietberegning medføre tabt omsætning for 440 millioner kroner. Allerede i august 2022 oplyste Henrik Ahlqvist, krydstogtschef i Copenhagen Malmø Port, CMP, som er selskabet bag driften af Københavns havn, tilBerlingske, at fraværet af krydstogtgæster fra USA var til at mærke. Før coronakrisen udgjorde de ifølge Ahlqvist cirka 40 procent af krydstogtgæsterne, og uden muligheden for at sejle til Skt. Petersborg er der altså ikke udsigt til, at amerikanske gæster lægger vejen forbi København som før. »Men den dag man genåbner Sankt Petersborg for krydstogter, kommer de tilbage. Det kan tage et år eller ti år. Det er umuligt at sige,« sagde han til Berlingske. Ifølge Michael Folmer Wessman, chefkonsulent for turisme i brancheorganisationen Dansk Erhverv, har den tabte omsætning »stor betydning« for København. »Det kan helt klart mærkes, når der er en nedgang,« sagde han til Berlingske. Mens København rammes hårdt af manglen på amerikanske turister, ser det anderledes ud for krydstogtbranchen i resten af landet, påpeger Wonderful Copenhagen. Her, hvor afhængigheden af destination Skt. Petersborg ikke gør sig gældende, er der udsigt til fremgang. De danske havne uden for København ser i år ud til at opnå 230 anløb – 44 flere end i 2019. Dertil er der udsigt til 431.000 gæster i de otte danske krydstogthavne uden for hovedstaden, hvilket er mere end dobbelt så mange som i 2019 – og det højeste antal nogensinde, skriver Wonderful Copenhagen.",
        "metadata": {
            "source": "https://www.berlingske.dk/oekonomi/nye-tal-bekraefter-dystre-forventninger-krigen-draener-den-koebenhavnske",
            "image_url": "https://berlingske.bmcdn.dk/media/cache/resolve/image_x_large/image/163/1632691/24308400-rb-plus-dansk-krydstogtindustri-har-vind-i-sejlene.jpg",
            "publication_time": "Torsdag d. 05. januar 2023, kl. 11.11",
            "author": "Emil Bo Rask",
            "related_links": [],
            "attachments": []
        }
    }
}