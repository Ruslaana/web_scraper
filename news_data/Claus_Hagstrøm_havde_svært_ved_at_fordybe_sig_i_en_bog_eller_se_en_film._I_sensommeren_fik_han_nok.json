{
    "version": "1.0",
    "document": {
        "id": "https://www_berlingske_dk/litteratur/claus-hagstroem-havde-svaert-ved-at-fordybe-sig-i-en-bog-eller-se-en",
        "title": "Claus Hagstrøm havde svært ved at fordybe sig i en bog eller se en film. I sensommeren fik han nok",
        "content": "I sensommeren fik Claus Hagstrøm nok. Han måtte konstatere, at han havde fået væsentligt sværere ved at læse bøger og se film. Hans evne til at være til stede med sine nærmeste led også. Telefonen lokkede med dopaminfix, og Claus Hagstrøm gav den velvilligt sin tid. Det var, indtil kalenderen viste 8. september, og Claus Hagstrøm tog en drastisk beslutning. »Jeg opdagede, at min evne til at fordybe mig i en film, et stykke litteratur eller bare en længere tekst var blevet væsentligt dårligere,« siger 51-årige Claus Hagstrøm, der er bibliotekschef i Horsens Kommune. »Før læste jeg en trykt avis hver dag, men det var jeg holdt op med, fordi det var nemmere bare at blive opdateret gennem Facebook-feedet,« tilføjer han. Claus Hagstrøm er langtfra alene. Eksperter advarerom, at vi over hele den vestlige verden ser et tiltagende tab af evnen til at fastholde opmærksomhed. I stedet giver vi opmærksomheden til techgiganterne, som omsætter den til indtjening i milliardklassen. Telefonen var med, når Claus Hagstrøm så film. Og han begyndte at lytte til bøger i stedet for at læse dem. De digitale tilbud var altid lige inden for rækkevidde.Fold sammenLæs mereFoto: Søren Lorenzen. Claus Hagstrøm måtte erkende, at han havde telefonen med sig, når han så film – skuespillere og instruktører kunne jo lige tjekkes. Han begyndte også at lytte til bøger i stedet for at læse dem – så kunne andet lige tjekkes på mobilen samtidig. »Det var i forhold til litteraturen, at det gjorde rigtig ondt. For det er både min kærlighed og det, jeg arbejder med,« siger Claus Hagstrøm. I sin fritid har Claus Hagstrøm tidligere skrevet romaner, men også det var blevet sat på pause. »De senere år har jeg simpelthen ikke kunnet fastholde mig selv længe nok til at få skrevet. Jeg syntes ikke, at jeg havde tid. Men når jeg ser på skærmtiden på min telefon, så kan jeg se, at det ikke passer. Der er masser af tid. Jeg har bare brugt den på noget andet,« siger Claus Hagstrøm. En knivskarp skæringsdato for, hvornår Claus Hagstrøm lagde sin tid og evne til at fastholde opmærksomhed i digitale tilbud, eksisterer ikke. Det har været en glidende overgang. »Jeg fik Facebook i 2007. I starten var jeg mest optaget af, om mine egne posts fik opmærksomhed. Det er jo dejligt at blive set og få opmærksomhed,« siger Claus Hagstrøm, som til at begynde med var meget begejstret for al den nye teknologi. Men langsomt begyndte noget at ske. »Jeg kan godt forsvare den tid, jeg brugte på sociale medier i starten. Men nu har jeg opdaget, at det, der tager min tid i dag, er en endeløs række af generiske ligegyldigheder. »Ej, en sjov video«, »er der noget godt længere nede i feedet« og så videre. Men kejseren har ikke noget tøj på,« konstaterer Claus Hagstrøm. Han mener, at sociale medier begyndte at have en negativ effekt på hans tidsforbrug og evne til at fastholde sin opmærksomhed for 10-12 år siden. »Det er fulgt med kapitaliseringen af de sociale medier. Jo dygtigere de er blevet til at fastholde min opmærksomhed, jo mindre tid har jeg brugt på det, der betyder noget for mig,« siger Claus Hagstrøm. Det handler knap så meget om computeren. Claus Hagstrøm har måttet erkende, at telefonen og dens tilbud er den store tidssluger.Fold sammenLæs mereFoto: Søren Lorenzen. I slipstrømmen på den indsigt har han også måttet erkende, at det ikke så meget er computeren, der har sat sine tænder i ham. »Det er telefonen, der er min store narresut.« I mange år havde Claus Hagstrøm kun én telefon, som han både brugte til arbejde og privat. Og her talte skærmtiden sit tydelige sprog. »Jeg kunne godt komme op på enskærmtid på mellem fem og syv timerom dagen.« Udrustet med utilfredshed og erkendelse begyndte et ønske at formulere sig i Claus Hagstrøm: Han ville have sin tid og sin evne til at fastholde sin opmærksomhed tilbage. »Det gik også ud over min evne til at være til stede med andre mennesker, min empati. Det fik mig til at indse, at jeg havde et problem, og så besluttede jeg at gøre noget.« I første omgang forsøgte Claus Hagstrøm at sige til sig selv, at nu ville han bruge telefonen og sociale medier mindre. I tre måneder ville Claus Hagstrøm afskære sig fra sociale medier og andre digitale tilbud, der tog hans tid.Fold sammenLæs mereFoto: Søren Lorenzen. »Jeg prøvede med selvkontrol og adfærdsregulering. Normalt har jeg en relativt høj stamina. Men ikke her. Jeg kunne simpelthen ikke lykkes med det,« siger Claus Hagstrøm. Bæstet var for stærkt til, at han kunne tæmme det med blød tilgang. Claus Hagstrøm måtte tage hårdere midler i brug. »Jeg ville i tre måneder sørge for, at jeg ikke havde adgang til sociale medier og andre digitale tidsslugere,« siger Claus Hagstrøm. Omsat til praksis betød det, at Claus Hagstrøm deaktiverede alle sine sociale mediekonti. Fra Facebook til Instagram og LinkedIn. Han opsagde sine streamingtjenester. Og erkendte, at han også havde et afhængighedsforhold til andre apps, som for eksempel Den Blå Avis. De røg også. »Jeg fjernede alt, som var sjovt på min telefon. Alt, der kunne abstrahere eller underholde.« Og så tog han endnu et skridt. »Jeg gik over til at have to telefoner. En privat telefon og en arbejdstelefon, som er endnu mere kedelig. Selvom noget af mit arbejde rent faktisk er at holde mig orienteret på sociale medier, så har jeg heller ikke sociale medier her.« Det er dog ikke alle apps, Claus Hagstrøm har vinket farvel til i forbindelse med udrensningen. »Jeg vil ikke være maskinstormer. Jeg vil gerne have apps som netbank, MitID og Google Maps. Jeg har også stadig brug for Messenger, fordi det ikke er alle, jeg kan få over på sms,« siger Claus Hagstrøm. Han indførte desuden et særligt sted i sin reol, hvor han lagde sin telefon, når han var hjemme. Og så foreslog han sine gæster at lægge deres telefoner samme sted. Hurtigt fik Claus Hagstrøm sin evne til fordybelse tilbage.Fold sammenLæs mereFoto: Søren Lorenzen. Effekten af tiltagene kom hurtigt. »Den første uge blev jeg desperat ved med at lede efter apps på min telefon. Jeg endte også med at åbne en Facebook-tab på min arbejdscomputer. Og der stod, at min konto var deaktiveret. Men med bare ét klik kunne jeg genaktivere. Det var sådan lidt, vil du have mere dopamin? Mere kokain?« Viljestyrken vandt. Claus Hagstrøm holdt ud. Stille og roligt forsvandt trangen til det digitale dopaminfix. Og så begyndte der at ske noget. »Ret hurtigt var jeg igen i stand til at læse en roman mere eller mindre ud i en køre. Jeg kunne se film igen uden atsecond screene.« Andre aha-oplevelser dukkede også op. »Ret hurtigt så jeg mennesker omkring mig, når jeg var ude at gå. Unge mødre og fædre med barnevogn, der ikke havde øjenkontakt med deres barn. Mennesker, der gik tur med deres hund, men ikke havde kontakt med hunden. To, tre, fire mennesker, der gik tur sammen, mens de kiggede ned i telefonen. Folk ved busstoppestedet, der alle sammen stod og kiggede ned i en telefon.« For Claus Hagstrøm var det en overraskende oplevelse. »Jeg havde simpelthen ikke lagt mærke til det før. Det var mig selv kort forinden,« siger han og tilføjer så det måske mest sigende i forhold til styrken i de sociale mediers model. »Hvis jeg skal være ærlig, så er det også det, jeg virkelig mange gange stadigvæk har lyst til.« Den 25. december valgte Claus Hagstrøm at stoppe sit eksperiment igen. Lidt over tre måneder var gået. Det, han havde håbet på, var sket. Han kunne igen fordybe sig. Han var igen til stede, når han var sammen med sine nærmeste. Men træerne gror ikke ind i himlen. Heller ikke den lavet af pixels. Claus Hagstrøm følte sig i nogle sammenhænge hægtet af. Forskellige begivenheder, teaterstykker og koncerter, som før dukkede op i hans Facebook-feed, ved han ikke, hvor han skal finde i stedet. Som bibliotekschef vil han også gerne se, hvad hans formidlere slår op på kommunens biblioteksprofiler. »Derudover har jeg en vennegruppe, hvor vi har været venner i mere end 20 år. Al kommunikation foregår i lukkede Facebook-grupper. Det er sket, at de har glemt mig, fordi jeg ikke er med i gruppen.« Da Claus Hagstrøm gjorde regnskabet op efter sit eksperiment, måtte han sande, at der også havde været negative konsekvenser ved at skrue voldsomt ned for sit telefonforbrug.Fold sammenLæs mereFoto: Søren Lorenzen. Uden sociale medier er der også en anden ting, som Claus Hagstrøm har måttet sande, at han savner: »Dopaminfixet går man også glip af. Det kan man få på andre måder – ved at løbe en tur eller fordybe sig i noget. Men jeg vil ikke lyve og sige, at det ikke er rart at afstresse med det.« Mere end en måned er gået, siden Claus Hagstrøm genaktiverede sine digitale tjenester. En del af ham har lyst til at deaktivere igen. Men bæstet har atter tag i ham. »Jeg må bare konstatere, at jeg ikke er clean nok. Jeg er faktisk ikke i bedring, om man så må sige, for mit misbrug. Tre måneder var ikke nok. Jeg skal bruge mere tid for at kunne holde mig helt væk fra det.« Han har erkendt, at han finder undskyldninger for at lade de sociale medier forblive aktiverede. Hans fødselsdag. Artiklen her. »Jeg tror, at jeg må tage en kold tyrker mere og se, om jeg kan finde modet til at slette mine profiler helt. Men det skaber en eksistentiel angst i mig. For eksisterer jeg så overhovedet. Har jeg skrevet en bog, hvis ikke jeg kan fortælle om det på Facebook. Har jeg været på højskole? Har jeg spist noget lækker mad, cyklet en tur?« I dag ved Claus Hagstrøm, hvordan han kan få sin evne til fordybelse tilbage. Han ved også, hvor svært det er. Eksperter advarer i en artikel i Berlingske om, at vi står midt i en »fordybelseskrise«. Den artikel kan du læseher.",
        "metadata": {
            "source": "https://www.berlingske.dk/litteratur/claus-hagstroem-havde-svaert-ved-at-fordybe-sig-i-en-bog-eller-se-en",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889102/24889469-claus-hagstrm-savnede-at-kunne-fordybe-sig-i-bge.jpg",
            "publication_time": "Mandag d. 17. februar 2025, kl. 10.35",
            "author": "Christina Hilstrøm",
            "related_links": [],
            "attachments": []
        }
    }
}