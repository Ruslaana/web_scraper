{
    "version": "1.0",
    "document": {
        "id": "https://www_berlingske_dk/kultur/de-stoerste-stjerners-troldmand",
        "title": "De største stjerners troldmand",
        "content": "Det var sommeren 2008. Idan Ravin var i New Orleans for at træne med NBA-spilleren Chris Paul, der en morgen tog en ven med til træning i en ydmyg gymnastiksal. LeBron James. Dengang kun 23 år men allerede etableret som en af NBA’s største stjerner, et århundredes-talent, hvis store triumfer lå i fremtiden, men som allerede havde taget tilnavnet »kongen«. Idan Ravin hilste afmålt, kørte sin uortodokse træning lige så hårdt, som han plejede. I tankerne var han blæst væk over LeBrons bevægelser og ynde, man det var et andet budskab, han havde til King James, da han sad udmattet på gulvet efter træningen: »Du er med afstand den mest talentfulde spiller i ligaen […]. Men du har ikke en dribling at falde tilbage på, når du er isoleret. Du håndterer ikke bolden særlig godt, og du skyder heller ikke specielt godt. Tænk på det.« Og så gik Idan Ravin. Proceduren gentog sig et par gange de kommende år, og i 2011 kom så en mail fra LeBron James, som nu virkelig var kongen af både NBA og amerikansk sport. Efter at have fået tilladelse fra et par af Idan Ravins andre stjerneklienter spurgte han, om Idan Ravin ville være hans personlige træner. Svaret var ja, og med jævne mellemrum siden har Idan Ravin rejst med som passager på LeBron James private jet, hvis ikke de har mødtes i den gymnastiksal i New York, hvor træneren har base.  Episoden er typisk for Idan Ravin, der må være en af international elitesports mest ukonventionelle toptrænere. Han har aldrig selv spillet basket på topplan, han har aldrig været tilknyttet et hold, han har aldrig været i lære hos dygtige trænere, han har end ikke fået produceret et visitkort i sin livstid. Ikke desto mindre er han privattræneren, som NBA-stjerner som Steph Curry, Kevin Durant, Carmelo Anthony, Dwight Howard, Kobe Bryant, Chris Paul og LeBron James i en årrække har henvendt sig til, når de har søgt hjælp til at skærpe deres spil og deres psyke. Undervejs har de givet ham navnet »the hoops whisperer«, som løst kan oversættes til basketball-hviskeren. Fordi Idan Ravin har en særegen evne til at komme under huden på sine spillere, og fordi han opererer uden for det etablerede system. Og som det var tilfældet med LeBron James, arbejder han kun med spillere, som selv kommer til ham. Det er med til at etablere magtforholdet. »NBA-spillere er i en verden, hvor de hele tiden møder folk, der vil have noget af dem. Det kan de lugte på fem sekunder. Men jeg er ikke sælger, jeg er en mand, hvis arbejde forhåbentlig taler for sig selv. Det er velkendt, at jeg er ukonventionel, at min træning er hård, og jeg behøver ikke overbevise nogen. Folk vil have, hvad de ikke kan få, så kommer de selv til mig, er de nemmere at få til at lytte,« siger Idan Ravin. Ordene falder på en telefon fra New York, fire dage før en ny NBA-sæson starter her i midtugen. 82 udmagrende kampe venter hvert hold i grundspillet, før play off-runderne begynder til april. Undervejs vil Idan Ravin rejse USA rundt og arbejde med sine klienter, og han vil være i løbende kontakt med dem på sms, mail og telefon. Dag og nat. NBA-spillere er nogle af verdens mest afsondrede og isolerede sportsstjerner, men Idan Ravin har gennem en årrække fået et unikt indblik i både den livsførsel og de mentale mekanismer, der præger de største stjerner. »De er ikke bange for at være motherfuckers. De er ikke bange for at være fantastiske. Det er ikke bange for at fornærme nogen. Og de er skånselsløse i deres stræben efter at blive de bedste«. Det er i hvert fald den ene side af historien. De er også tynget af pres og præget af en ofte mindre idyllisk opvækst. »De griner, falder, græder og er anspændte, og de mærker presset af at være under konstant evaluering for både deres spil, og alt de gør uden for banen. Det er nærmest ikke tilladt for dem at træde ved siden af. Der er en grund til, at de som regel helst omgiver sig med barndomsvenner, som de stoler på, og som giver dem en følelse af normalitet i deres ellers fuldstændigt unormale liv,« siger Idan Ravin.  Som en af få outsidere har Idan Ravin formået at bryde ind i indercirklen hos de største stjerner. Forklaringen skal findes både i hans tilgang på banen og udenfor. Og i det simple faktum, at metoderne virker. Da Kevin Durant i 2014 blev kåret til ligaens mest værdifulde spiller, fik Idan Ravin en god portion af æren, ligesom Dwight Howard har kaldt ham den bedste træner, han nogensinde har mødt. Men for at forstå metoderne, er man nødt til at forstå hans baggrund. Idan Ravin voksede under særdeles beskedne kår i en ortodoks jødisk familie på USA’s østkyst. Uddannelse var den altoverskyggende prioritet, men fra sine tidlige teenageår begyndte Idan Ravin sin personlige uddannelse i basketball. Han brugte det meste af sin fritid alene med bolden, han lavede fysisk træning i sine forældres kælder, studerede sine Sports Illustrated-magasiner for at se, hvordan spillerne holdt på bolden. Trods al selvtræningen klarede han ikke cuttet til at komme på sit colleges bedste hold, så han spenderede sin fritid på basketballbaner i Washingtons hårdere kvarterer. Ikke altid det nemmeste miljø for en selvsikker jødisk knægt, og det kostede ham et brækket kindben, før han lærte at navigere i miljøet. Efter college fik han job som advokat, og han hadede det. Men da han ved siden af sagførerlivet først begyndte at træne basketball med børn og senere gamle bekendte fra banerne i Washingtons gader, så fandt han sit kald. Og da NBA-spilleren Steve Francis en dag kom forbi, fandt han også sin karriere. For Steve Francis begyndte snart at tage andre NBA-spillere med til træningerne, rygtet spredte sig, og en dag i 2005 gav Elton Brand ham hans første kuvert med penge for det arbejde, han i årevis og tusinder af timer havde gjort gratis. Seks år senere kunne han se sig selv som Carmelo Anthonys træner i en Nike-reklame i gang med nogle af sine selvopfundne træningsøvelser. Idan Ravin kaster tennisbolde efter spillerne, mens de dribler, binder elastikker om benene på dem og giver dem kognitive tests, mens han presser dem fysisk, og beder dem skyde med lukkede øjne. Og en hel masse mere. Målet er at udsætte spillerne for fysisk og sansemæssig overbelastning, så de tekniske finesser, han lærer dem, forplanter sig i nervebanerne. Så de husker dem og udretter dem, selv når de er udmattede. Som regel foregår træningen i spartanske gymnastiksale med intet andet end sjippetove, kegler, gamle basketbolde og et stopur som udstyr. »Ligaen forsøger at markedsføre en illusion om, at basketball i NBA er en leg. Men det er high-pressure-shit med high-pressure-shitty people. Så når jeg træner, prøver jeg at skære spillet ned til dets mest rå form, så spillerne kan se det, som da de var børn. Det skal være sjovt. Atmosfæren er positiv. Jeg vil have, at de spiller, fordi de elsker det, ikke for alt det, der følger med.«  Og så er der al kontakten uden for træningshallen. Snakke over morgenmad, telefonopkald sidst på aftenen, når en spiller har personlige problemer, opmuntringer til en spiller, der er nede, formaninger når egoer skal mindskes, og tavse bilture, når en spiller ønsker selskab, men ikke nødvendigvis snak. For de spillere, der deler hans kærlighed til spillet og stræben efter at maksimere potentiale, stiller Idan Ravin op til det hele. Han ser selv sin træning af spillerne som del af en selvstændiggørelse, selvudvikling, genkobling til barndommen og spirituel transformation, og han henter inspiration ikke bare i sport men også både i sin jødiske og sin juridiske baggrund. Det er den anden del af forklaringen på tilnavnet som basketballhviskeren, og at snakke med ham er som at være i selskab en slags sportsgal zenmaster. Han taler om, hvad Morgan Freeman har lært ham om intonering, om navy seals, om sneakers som metafor for livet, og om de mentale egenskaber, der skal udvikles for at skabe en NBA-stjerne. »Han skal være tænksom, kunne finde ro, have selvtillid, motherfuckerness, hensynsløshed og tro«. Tro er ordet, der går igen hos Idan Ravin. Ikke i religiøs forstand, men forstået som tro på, at ens håb nok skal blive opfyldt, selv hvis man ikke ved, hvad de er. Hvis bare man forsøger. Han føler, at dét er, hvad der har bragt ham selv fra en beskeden baggrund til en selvgjort karriere som betroet træner for nogle af verdens største sportsstjerner. Og det er det, han søger efter, når han skal afgøre, hvilke af de unge talenter, der henvender sig, som han gerne vil arbejde med. De er alle fremragende atleter. Det er det indre, der gør forskellen. »Ville de spille, selvom de ikke fik penge for det? Det er noget af det, jeg prøver at finde ud af. Jeg studerer den måde, de kommer ind af døren, hvordan de binder deres sko, om de hele tiden tjekker deres telefon i pauserne. Kommer de med samme intensitet på anden- og tredjedagen? Hvis de vil give lige så meget, som jeg vil, så kører vi!«",
        "metadata": {
            "source": "https://www.berlingske.dk/kultur/de-stoerste-stjerners-troldmand",
            "image_url": "https://berlingske.bmcdn.dk/media/cache/resolve/image_x_large/image/6/69477/15220531-26kulravin-113910jpg.jpeg",
            "publication_time": "Tirsdag d. 25. oktober 2016, kl. 22.30",
            "author": null,
            "related_links": [],
            "attachments": []
        }
    }
}