{
    "version": "1.0",
    "document": {
        "id": "https://www_berlingske_dk/samfund/store-a-idoemt-seks-maaneders-faengsel-for-grov-vold-udvises-ikke",
        "title": "»Store A« idømt seks måneders fængsel for grov vold - udvises ikke",
        "content": "Torsdag formiddag er den tidligere bandeleder fra Blågårdsplads, Abderrozak Benarabe, blevet dømt til seks måneders ubetinget fængsel ved Københavns Byret. Til gengæld valgte byretten ikke at udvise ham fra Danmark. Det skriver bt.dk. Der har været tale om en yderst opsigtsvækkende sag. En voldssag, hvor »Store A« ifølge tiltalen overfaldt en 20-årig kvinde på Blegdamsvej på Nørrebro tilbage i maj 2013. Her stak han hende ifølge anklagerne først en kraftig lussing, flere knytnæveslag og sparkede eller trampede hende på kroppen og i ansigtet, mens hun lå ned. Udover vold er Store A tiltalt for hæleri og hærværk, fordi han på gerningsdagen ifølge tiltalen tog kvindens mobiltelefon, som han smed væk. Anklageren har torsdag krævet seks måneders ubetinget fængsel til bandelederen samt en betinget udvisning af Danmark. Store A’s forsvarer Gitte Juul Jensen mener derimod, at straffen højest skal være tre-fire måneders fængsel. Dermed fik anklageren medhold i fængselsstraffen, mens Store A blev frifundet på spørgsmålet om betinget udvisning. Til trods for sagens alvor, virkede Store A selv i godt humør, fortæller BTs udsendte retsreporter.",
        "metadata": {
            "source": "https://www.berlingske.dk/samfund/store-a-idoemt-seks-maaneders-faengsel-for-grov-vold-udvises-ikke",
            "image_url": "https://berlingske.bmcdn.dk/media/cache/resolve/image_x_large/image/87/871110/7279460-store-a.jpg",
            "publication_time": "Torsdag d. 03. april 2014, kl. 11.17",
            "author": null,
            "related_links": [],
            "attachments": []
        }
    }
}