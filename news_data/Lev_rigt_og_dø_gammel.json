{
    "version": "1.0",
    "document": {
        "id": "https://www_berlingske_dk/kommentatorer/lev-rigt-og-doe-gammel",
        "title": "Lev rigt og dø gammel",
        "content": "At vores sundhedsadfærd med for meget mad, for store mængder alkohol, rygning etc. er afgørende for vores sundhed, og dermed middellevetid, er kendt stof. Men det interessante nye er, at der er identificeret i alt 12 faktorer, som er årsag til den ulige sundhed og dermed levetid. Af disse handler ti om strukturelle forhold som fx arbejdsløshed, socialt nærmiljø, børns tidlige udvikling og skolegang. Det skal ikke forlede en til at tro, at det er lige meget med sundhedsadfærden, og at cigaretterne nu kan brænde frit og alkoholen flyde. Der er nemlig sammenhæng i tingene. For mænd med en videregående uddannelse hører lige godt fire procent til kategorien storrygere, mens knap 25 procent blandt dem, der ikke har en erhvervsuddannelse, er i samme rygeklasse. Så den velkendte lære om, at man betaler med sit liv for overvægt, rygning og alkohol, holder. For PFA Pension, hvor vi fokuserer på sundhed som en integreret del af pensionstilbuddet, er analysen bekræftende for vores del af indsatsen med at forlænge danskernes liv. Der er således en klar og tydelig effekt ved forebyggende og sundhedsfremmende indsatser på arbejdspladsen og med de mere målrettede tilbud til den enkelte. Det gælder om at sætte ind, hvor behovet er størst, hvilket er rationalet bag udarbejdelsen af de sundhedsprofiler, som mange virksomheder anvender for at kortlægge medarbejdernes sundhedstilstand. Efterfølgende kan der sættes målrettet ind over for dem, som sundhedsmæssigt halter bagefter, og som derfor skal have en hjælpende hånd. Så i stedet for at skyde med spredehagl, skal indsatsen fokuseres. Men ikke alt fanges op ad denne vej. Netop den komplicerede årsagssammenhæng for at banke middellevetiden op, gør, at forebyggelse er vigtig, inden skaden er sket. En målrettet indsats over hele klaviaturet og i flere instanser er svaret på at tackle det komplekse middellevetidsproblem, hvor politikerne har et erklæret mål om, at Danmark skal ligge i top ti i 2020. Vi rykker i den rigtige retning, men der er lang vej igen, og de andre lande står ikke stille.",
        "metadata": {
            "source": "https://www.berlingske.dk/kommentatorer/lev-rigt-og-doe-gammel",
            "image_url": "https://berlingske.bmcdn.dk/media/cache/resolve/image_x_large/image/66/669444/5024723-jacob-erik-holmblad-direktr-for-pfa-sundhed.jpg",
            "publication_time": "Onsdag d. 28. marts 2012, kl. 22.30",
            "author": null,
            "related_links": [],
            "attachments": []
        }
    }
}