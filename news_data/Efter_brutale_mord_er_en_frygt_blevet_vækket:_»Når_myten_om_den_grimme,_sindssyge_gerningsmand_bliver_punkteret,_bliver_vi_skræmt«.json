{
    "version": "1.0",
    "document": {
        "id": "https://www_berlingske_dk/kultur/efter-brutale-mord-er-en-frygt-blevet-vaekket-naar-myten-om-den-grimme",
        "title": "Efter brutale mord er en frygt blevet vækket: »Når myten om den grimme, sindssyge gerningsmand bliver punkteret, bliver vi skræmt«",
        "content": "Vi bilder os selv ind, at bæster ligner bæster. At man kan se det onde i deres øjne. At de er psykopater. At de ikke er som os andre. Men det har historien på smertelige vis – og gang på gang – demonstreret ikke er tilfældet. Langtfra. For selv mennesker, der ser helt almindelige ud, kan gemme på dybe og mørke hemmeligheder. Ja, endda have mord på samvittigheden. Efter mere end 40 år i politiet ved Bent Isager-Nielsen noget om det mørke, der får mennesker til at begå de mest grufulde forbrydelser. Og om de pårørende, der inderligt har brug for at tro på myten om bæstet, der har gjort deres kære ondt. Han er i dag 72 år og pensioneret, men har både været politiinspektør, efterforskningschef, drabschef og chef for Rigspolitiets nu nedlagte rejsehold. I 2009 udgav Bent Isager-Nielsen sin første bog »Man jager et bæst og fanger et menneske« om jagten på en Quasimodo-lignende gerningsmand, der viser sig at være et helt almindeligt menneske. Og selvom bogen efterhånden har nogle år på bagen, er pointerne og betragtningerne langtfra forældet. Tværtimod. »Når man står ved et gerningssted sammen med grådkvalte pårørende, en uopklaret mordsag, der kun vokser sig større og større, og en jagt, der har været i gang i uger eller måneder, så kan man let forestille sig, at man jagter et uhyre, et monster,« fortæller Bent Isager-Nielsen. Bent Isager-Nielsen har i en årrække beskæftiget sig med drab og andre forbrydelser i politiet. Han var i en periode leder af Rejseholdet.Fold sammenLæs mereFoto: Søren Bidstrup. Men historien viser noget andet. I langt de fleste tilfælde er det nemlig tilregnelige og »helt almindelige« mennesker, der viser sig at stå bag. Sådan nogle typer, der sommetider i flere år fra gerningstidspunktet og frem til anholdelse har levet »helt almindelige liv«. Lige nu kører sagen om Korsør-manden, der eranklagetfor drabet på Emilie Meng, voldtægt og frihedsberøvelse af en 13-årig pige og voldtægtsforsøg på en 15-årig pige. Og hvis han er skyldig, er han, som venner og bekendtebeskriversom »genert«, »kejtet«, »sky« og »lidt speciel«, blandt Danmarks mest brutale serieforbrydere: »Hvis det, der står i anklageskriftet, holder stik, så ser vi konturerne af en farlig serieforbryder, der har kørt under politiets radar i mange år. En som på overfladen er en helt almindelig mand med et helt almindeligt liv med job, bolig, bil og gode venner, og som ikke vækker mistanke,« lyder det fra den tidligere drabschef. Oveni er der også drabet på den 23-årige prostituerede Hanne With fra 1990, hvor en nu 53-årig slagter fra Djursland tirsdag blev anholdt på sin arbejdsplads i Randers. Onsdag blev han varetægtsfængslet. Den 23-årige Hanne With blev dræbt nytårsnat 1990 i sin lejlighed i Fensmarksgade. Dna-spor har nu ført til anholdelse af en 53-årig mand.Fold sammenLæs mereFoto: Politifoto/Ritzau Scanpix. Skulle han gå hen at blive dømt, betyder det, at han har levet – mere eller mindre – uforstyrret siden den nat i 1990, hvor Hanne With blev fundet dræbt i en blodpøl i sin lejlighed i Fensmarkgade på Nørrebro i København. »Bliver også han dømt, betyder det også, at han har formået at køre under radaren i mange år. Og har levet et helt normalt liv uden at påkalde sig politiets eller befolknings opmærksomhed. Det er jo tankevækkende. Og jeg kan godt forstå, at det skræmmer mange mennesker,« siger Bent Isager-Nielsen. Selvom mordet går 34 år tilbage, vækker det en dyb frygt hos mange. »Gaden bliver et sted, kvinder kommer til at frygte. De frygter, at der er nogen, der skal gøre os ondt. Når myten om den grimme, sindssyge gerningsmand bliver punkteret, bliver vi skræmt. De her sager viser os, at gerningsmænd også ligner almindelige mennesker. Præcis ligesom ofrene,« siger Bent Isager-Nielsen. Vi kan ikke rigtig føle os sikre. Og det er den følelse af usikkerhed, som rammer os så stærkt, forklarer han. »Det er tankevækkende og foruroligende, hvordan mange piger og kvinder, uanset alder, har den der iboende grundfrygt for det offentlige rum. For mørket. For det er i mørket, at ham, der vil gøre os ondt, er. Og vi ved ikke, hvordan han ser ud,« siger Bent Isager Nielsen. For i langt de fleste tilfælde ser han helt normal ud. Ondskab kommer ofte fra den mest uventede kant, fortæller Bent Isager Nielsen. »Ondskab har ikke et bestemt udseende, selvom det er myten om bæstet, vi går rundt med i hovedet. Derfor bliver vi så overraskede, når vi finder ud af, at det er en helt almindelig mand, måske ukendt for politiet, med job, familie, villa og vovhund. En med et helt almindeligt liv,« siger den tidligere drabschef. Og det skræmmer os, fordi vi gerne vil rubricere folk. Putte dem ned i kasser, så vi kan genkende ondskaben, når vi står ansigt til ansigt med den. Det er bare umuligt, fortæller Bent Isager-Nielsen. »Selv en sød mand kan være et monster.« Vi husker alle Amagermanden. Ubåds-Madsen. Morder-præsten. Rækken af mænd, der på brutal vis har myrdet kvinder og efterladt danskerne i chok.  Hele historien: Sådan kunne Amagermanden voldtage og myrde igen og igenhttps://t.co/1W2gKQn0Tfpic.twitter.com/3w0arS7ykq »Jeg har haft og kender til mange lignende sager, hvor borgerne og aviserne kredser om samme spørgsmål: At gerningsmændene må være sindssyge. De har voldtaget, parteret, pint og brændt deres ofre. Men på baggrund af de mentalerklæringer, der altid udarbejdes i forbindelse med en sigtelse om drab, kan man konkludere, at langt de fleste gerningsmænd til bizarre og grusomme drab er tilregnelige og ikke sindssyge,« siger Bent Isager-Nielsen. De er med andre ord egnet til straf og får derfor en forvaringsdom eller fængselsstraf. Er man sindssyg, kan man ikke straffes, men dømmes til anbringelse på en psykiatrisk afdeling. Nok bliver der ikke begået mange drab herhjemme, og netop fordi de er så utrolig sjældne, kommer der også en identifikationsfaktor oveni, som den tidligere drabschef kalder det. Alle drab kan interessere og måske skræmme befolkningen af forskellige grunde, men de fleste mennesker identificerer sig ikke med offeret i et bandedrab eller et prostitutionsdrab på samme måde, som når man så at sige kan sætte sig i offerets sted. »Tænk bare på Emilie Meng-drabet. Mia Skadhauge-drabet. Med de her mord tænker man med det samme: Det kunne være mig, det kunne være min kone, det kunne være min datter, det kunne være mit barnebarn.« Omvendt viser det sig også, at der kan være identifikationsfaktor bland gerningsmændene: »Når man ser manden bag forbrydelsen, tænker vi også nemt: Gud, kunne det være os? Kunne det være min mand? Min søn? Kunne det være en, vi kendte? Det tænker vi, fordi forbrydelsen ofte kommer fra den mest uventede kant. Og så bliver det både interessant og skræmmende,« siger Bent Isager-Nielsen. Selvom det er i hjemmene, at de fleste drab på kvinder finder sted, er det på gaden, kvinder frygter at kunne blive dræbt, fortæller Bent Isager-Nielsen. »Det er lidt af et paradoks. Og det er kun hjulpet på vej aftrue crime-genren, der har kronede dage,« siger han. Både herhjemme og i udlandet mæsker vi os i mordgåder fra den virkelige verden, hvad end det er på tv, i podcast eller i bøger.  ’Nej, han er jo præst, slog vi det hen med’, siger Merete, som sammen med sin mand i tre uger oplevede Thomas Gotthard, mens han slettede sine spor. Tak til naboer, venner og familie for at fortælle og give Maria From Jakobsen en stemme.https://t.co/9nB9T3Hzn1 Vi higer efter at vide, hvad der er sket, og gerne helt ned i detaljen. For uanset hvor tragisk et mord er, så vækker det vores interesse og fascinerer os, fortæller den tidligere drabschef, der i mange år har oplevet en stor interesse for sit arbejde. Fra podcast og true crime-dokumentarer til detektivromaner er det ikke svært at forestille sig, hvorfor netop disse er blevet så populære. De giver både et indblik i vores kultur og bekymringer. »Det er en udfordring og opgave at sørge for, at interessen for krimier, true crime-genren og virkelighedens sager ikke forvandles til underholdning«, siger Bent Isager-Nielsen og tilføjer: »For man skal altid huske på, at interessen for den slags jo sker på et bagtæppe af sorg og lidelse – og meget voldsom kriminalitet.«",
        "metadata": {
            "source": "https://www.berlingske.dk/kultur/efter-brutale-mord-er-en-frygt-blevet-vaekket-naar-myten-om-den-grimme",
            "image_url": "https://berlingske.bmcdn.dk/media/cache/resolve/image_x_large/image/176/1762785/24634248-marcel-lychau-hansen-og-peter-madsen.jpg",
            "publication_time": "Fredag d. 09. februar 2024, kl. 20.11",
            "author": "Signe Westermann Kühn",
            "related_links": [],
            "attachments": []
        }
    }
}