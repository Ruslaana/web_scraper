{
    "version": "1.0",
    "document": {
        "id": "https://www_berlingske_dk/kommentatorer/manglende-ledelse-i-region-hovedstaden",
        "title": "Manglende ledelse i Region Hovedstaden",
        "content": "Vi har specielt været glade for de mange læger, som har skrevet til os og givet deres støtte i, at problemet er manglende ledelse i sygehussystemet. Vi har også været glade for, at Gentofte Hospital har responderet på vores ønske om ledelse, og har taget vores kritik alvorligt. Det er tegn på den form for ledelse, som vi efterlyser. Skuffende er det, at Herlev Hospital, som lod Mogens lide i fire dage, ikke har haft en ledelsesmæssig måde at takle sagen på. Og endnu mindre heldigt er det, at koncerndirektør i Region Hovedstaden Svend Hartling, der må formodes at være en slags leder, ikke har forstået, hvad sagen drejer sig om. Han siger til Berlingske 31. januar, at han opfordrer os til at klage til patient­ombuddet. Han har ikke forstået, at vi ikke vil klage over de »små fisk«; de kan ikke gøre for, at de er små fisk i et stort akvarium. Hvis de laver fejl, er der mulighed for erstatning. Det er manglen på ledelse i sygehusvæsenet, vi klager over og ønsker ændret. En ordentlig ledelse sørger for, at der er én, der tager ansvaret. Den manglende ledelse i Region Hovedstadsen, som nu regionskoncerndirektøren selv viser, at han ikke forstår, bør stoppes. En regionskoncerndirektør, som mener, at patientombuddet kan løse ledelsesproblemerne i sygehusvæsenet, kan ikke være sin opgave voksen.",
        "metadata": {
            "source": "https://www.berlingske.dk/kommentatorer/manglende-ledelse-i-region-hovedstaden",
            "image_url": "https://berlingske.bmcdn.dk/media/cache/resolve/image_x_large/image/67/678901/4899002-marianne-viltoft-tidl-forvaltningschef-candjur.jpg",
            "publication_time": "Mandag d. 13. februar 2012, kl. 22.30",
            "author": null,
            "related_links": [],
            "attachments": []
        }
    }
}