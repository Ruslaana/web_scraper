{
    "version": "1.0",
    "document": {
        "id": "https://www_berlingske_dk/kultur/vi-vil-huske-saga-norens-ansigt",
        "title": "Vi vil huske Saga Noréns ansigt",
        "content": "Så kørte Saga Norén for sidste gang over den ualmindeligt fotogene Øresundsbro i sin vissengrønne Porsche. DR har meddelt, at aftenens afsnit, der lagde låg på fjerde sæson af den svensk-danske krimiserie »Broen«, også vil blive det sidste. Og meget passende sluttede serien altså med at stille ind på den figur, der hele vejen har været det, som har skilt den ud fra alle de andre begsorte krimiserier, der er strømmet fra Skandinavien og efterhånden også alle mulige andre steder fra det seneste årti: Saga Norén, hvis aspergers syndrom har gjort hende til en noget uortodoks opdager, der konstant rendte sig staver i livet i forhold til sine omgivelser. Men som også har givet muntre øjeblikke af diskret komik, når hun med chokerende ligefremhed har sagt alt det, man gerne må tænke, men ikke sige. Svenske Sofia Helin har spillet hende effektivt med et ansigt, der har kunnet svinge mellem åben og sårbar skønhed og knuget forgræmmelse - for naturligvis skal hovedpersonerne i skandinaviske krimier bære rundt på bardomstraumer af afsindige proportioner. Noget, der langt om længe blev løsnet op for til sidst, så Saga - måske - også kan forlade den tjeneste, der i uhørt grad  har været ved at tage livet af hende. Et vemodigt farvel altså, som hun stod der på broen og skuede ud over bølgerne. Men også et farvel, der er på høje tid. Fjerde sæson virkede i lange stræk træt og uopfindsom, hvilket alt sammen pegede på, at  serien efterhånden havde opbrugt sine virkemidler. Den lagde ellers ud i bedste »Broen«-stil med et oplæg, der lovede alle de mange skæbner, der på sindig vis skulle flettes sammen i en kriminalgåde om brutale aflivninger på stribe.  Og med en dagsorden, som måske handlede om udlændingepolitik. Men midt i det hele var trådene efterhånden så filtrede, at ingen rigtigt længere kunne kere sig synderligt om de mange drejninger i opklaringsarbejdet. Det er meget muligt, det hele gik logisk til i manuskriptforfatternes hoveder, men hvem kan egentlig påberåbe sig at kunne følge med? Og samfundsdebatten om indvandringsspørgsmålet førte heller ikke rigtig nogen steder hen, men var bare en af talrige afledningsmanøvrer.  Læg dertil et persongalleri, som aldrig rigtigt fængede. Realisme har man selvfølgelig altid kunnet skyde en hvid pind efter i »Broen«, der snarere har formet sig som et mørkt eventyr i de vinterdystre, kuldslåede og trøstesløse velfærdssamfund på begge sider af sundet. Sindigt konstrueret af en lang række usandsynligheder, der ikke hører hjemme i virkelighedens verden. Og undertiden altså også ladet med sidelæns samfundskritik, foruden en småpervereteret lyst til svælgen i menneskesindets værste tilbøjeligheder. Men denne gang blev figurskildringen for papagtig og uengagerende. Var der for eksempel nogen, der egentlig rigtig brød sig om at høre de skyldiges forklaringer, da kriminalgåden kom til sin mildt ophidsende afslutning? Ikke engang Sarah Bobergs politichef, der skulle til et møde midt i det hele! Det var også ret ligegyldigt: Man jager et bæst og fanger ikke rigtig noget.  Thure Lindhardt er altid god på en skærm, men hans sorgramte, sympatiske  politimand med den tunge fortid blev aldrig rigtig nogen erstatning for Kim Bodnia, der forlod serien midt i det hele. Og den den sære kærlighedshistorien med den begrænsede Saga  tog meget af tiden i sidste ombæring - var vel næppe rigtig til at tro på. Men selv om den kun lejlighedsvist kunne mobilisere den spænding, den skulle leve af, var »Broen« stadig »Broen«, hvis vintermørke stemning i hvert afsnit blev slået an af den vemodigt klagende signaturmelodi og den lysende bro over det mørke vand. Det er den stemning, vi vil huske fra »Broen«. Sammen med Saga Noréns plagede ansigt. »Broen IIII«. Manuskript: hans Rosenquist. Instruktion: Rumle Hammerich. DR 1, søndag kl. 20.  »Broen I« ★★★☆☆☆ »I det hele taget har serien en klichéladet dialog, der er svær at tage alvorlig samt et utroværdigt galleri af personer, der har svært ved at fænge. En sekvens med en bilbombe var nu veleksekveret. Uden at det foreløbig er nok til at overbevise om, at »Broen« lige var serien, der manglede. Dertil er den ganske enkelt for kedelig. Den er i hvert fald lige på grænsen.« »Broen II«★★★★☆☆Det hele afvikles i et drævende tempo, hvor melankolien driver ned og farver kameralinsen i gråtoner af skandinavisk sortsind. Det tilbageholdte og søvngængeragtige forplanter sig til replikkerne - dansk og svensk i én pærevælling - der hele tiden understøttes af et ildevarslende og påtrængende lyddesign. Første afsnit af »Broen II« sætter os således i en ekstrem stilsikker, men også noget manieret og ensporet, sindstilstand. »Broen III«★★★★★☆»Så venter vi bare på fortsættelsen af den serie, der her i tredje ombæring blev ført til vejs ende som en velturneret, tempopræget og stilfuld thriller, der heldigvis ikke nægtede sig noget som helst i sin håndtering af alle den formørkede skandinaviske krimis klicheer. Jeg siger som den bryske, usmilende svenske politichef Linn: »Bra jobbat. Tack«.«",
        "metadata": {
            "source": "https://www.berlingske.dk/kultur/vi-vil-huske-saga-norens-ansigt",
            "image_url": "https://berlingske.bmcdn.dk/media/cache/resolve/image_x_large/image/9/95653/20069066-broen-iiii.jpg",
            "publication_time": "Søndag d. 18. februar 2018, kl. 21.00",
            "author": "Jakob Steen Olsen",
            "related_links": [],
            "attachments": []
        }
    }
}