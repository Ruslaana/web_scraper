{
    "version": "1.0",
    "document": {
        "id": "https://www_berlingske_dk/virksomheder/danskerne-kan-se-frem-til-bedre-mobildaekning",
        "title": "Danskerne kan se frem til bedre mobildækning",
        "content": "Der er stadig steder i Danmark, hvor mobildækningen halter, selvomde tre landsdækkende mobilnetde seneste år er blevet udbygget massivt. Energiselskabet Norlys, som i april 2024 købte Telias danske forretning og snart omdøber den til Norlys, vil sammen med norske Telenor i løbet af 2025 sætte nye mobilantenner op på flere end 200 steder i hele landet. Der er ifølge selskaberne tale om den største udbygning af deres fælles net, som de gik sammen om i 2012 og hver ejer halvdelen af. Mobilnettet består lige nu af omkring 4.300mobilmaster og -antennerog er dermed Danmarks største. TDC Net ejer det næststørste med omkring 4.000 mobilmaster og -antenner, mens 3, der ejer det sidste mobilnet, har omkring 2.000 master og antenner fordelt rundt i landet. Allerede da Norlys og Telia i 2023 indgik aftalen, hvorNorlys lagde 6,25 milliarder kroner for Telias danske forretningmed omkring 1,29 millioner mobilkunder, lød meldingen fra Norlys, at der skulle investeres yderligere i det fælles mobilnet. Norlys ejer også Danmarks største fibernet samt tv- og bredbåndsselskaberne Stofa og Boxer, som nu også har skiftet navn til blot Norlys. Mobildækningen vil i 2025 blive forbedret i mindre byger, i de vigtige transportkorridorer og i sommerhusområder, som får 5G-dækning.Det betyder højere datahastighederog mindre forsinkelser i datatrafikken. Siden årsskiftet er mobildækningen på Norlys' og Telenors net blevet forbedret i Ålsø ved Grenaa, området ved Fælledlunden i Skanderborg, Vester Skerninge i Svendborg Kommune samt Nakskov på Lolland. De næste forbedringer foretages i Bredebro ved Tønder, Vonsvæk og Sommersted ved Haderslev samt Læborg ved Vejen. De fleste ekstra mobilantenner sættes op i mobilmaster, der allerede står i landskabet, men der vil også blive sat enkelte nye master op for at sikre tilstrækkelig dækning i områder med sorte huller. Datatrafikken i Danmark vokser med 20-30 procent hvert eneste år. Derfor er der de seneste år blevet investeret betydeligt i at udbygge mobilkapaciteten og de overvejende fiberkabler, som transporterer dataene fra også mobilmasterne rundt. 5G-mobilteknologiengør det muligt at øge kapaciteten i mobilnettene, fordi datasignalerne kan sendes af sted på flere forskellige måder samtidig. Nye målinger fra Ookla, der står bag verdens førende hastighedsmåler, Speedtest, viser, at Danmark er det land i Europa med største adgang til 5G, nemlig i 83,4 procent. Selv i de områder, hvor 5G-dækningen er lavest, er den højere end de fleste regioner i resten af Europa. De fire store teleselskaber herhjemme flytter mere og mere mobiltrafik over på 5G, således at de kan lukke først 3G- og siden 4G-teknologien, så der ikke er flere forskellige teknologier at vedligeholde. 2G eller GSM, som er den helt grundlæggende mobilteknologi, hvor man kan ringe og sende sms'er, holdes i live i noget længere tid, fordi en del gammelt udstyr stadig er afhængigt af den. ",
        "metadata": {
            "source": "https://www.berlingske.dk/virksomheder/danskerne-kan-se-frem-til-bedre-mobildaekning",
            "image_url": "https://berlingske.bmcdn.dk/media/cache/resolve/image_x_large/image/188/1886589/24884978-mobildkningen-i-danmark-forbedres-hele-tiden-det.jpg",
            "publication_time": "Onsdag d. 05. februar 2025, kl. 14.39",
            "author": "Thomas Breinstrup",
            "related_links": [],
            "attachments": []
        }
    }
}