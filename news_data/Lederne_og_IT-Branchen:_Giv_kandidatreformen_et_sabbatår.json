{
    "version": "1.0",
    "document": {
        "id": "https://www_berlingske_dk/synspunkter/lederne-og-it-branchen-giv-kandidatreformen-et-sabbataar",
        "title": "Lederne og IT-Branchen: Giv kandidatreformen et sabbatår",
        "content": "For nylig kunne Kandidatudvalget præsentere sin endelige rapport om fremtidens kandidatuddannelser på landets universiteter. Og den var ikke munter læsning for alle os, som dagligt gennem vores medlemmer konfronteres med konsekvenserne af manglen på kvalificeret arbejdskraft – ikke mindst i it-branchen. Universitetsreformen, som rapporten er en del af, vil blandt andet skære i en stor del af de meget eftertragtede STEM- og it-uddannelser, som erhvervslivet ellers har så hårdt brug for, når fødekæden af nye og dygtige studerende skal sikres. Egentlig var målet med reformen at gøre kandidatuddannelserne mere erhvervsrettede og skabe bedre balance i optaget på de videregående uddannelser. Men i realiteten er reformen ved at ende i et sammensurium af de gamle toårige kandidatuddannelser samt ufærdige, forkortede kandidatuddannelser og erhvervskandidatuddannelser, som de studerende skal kunne tage sideløbende med deres daglige job. En arbejdsbyrde, som formentlig helt vil afholde mange unge fra at søge ind. Det kan hverken uddannelsesinstitutioner, de kommende studerende eller erhvervslivet være tjent med. Allerede i dag er der stor mangel på it-kompetencer i dansk erhvervsliv, og i 2030 vil Danmark mangle13.000 uddannede kandidaterinden for netop ingeniør-, teknik- og it-fagene. Med kombinationen af mindre ungdomsårgange og en kandidatreform, der vil reducere antallet af studiepladser, risikerer Danmark, at vi ikke vil være rustet til den teknologiske udvikling, ai-teknologiens indmarch og de voksende udfordringer for cybersikkerheden. Og vi snakker ikke om fjerne fremtidsudfordringer. Allerede nu siger mere end tre ud af fem danske it-virksomheder, at manglen på kompetencer er den største barriere for vækst. Samtidig svarer næsten hver tredje privatansatte leder, at én eller flere af deres medarbejderes it-færdigheder ikke lever op til de forventninger, der er på arbejdspladsen. Læser man sig ind i Kandidatudvalgets rapport og kortlægning af universitetsreformen, tegnes et billede af en reform, som er gået fra at have masser af potentiale til at blive alt for indgribende og urealistisk at implementere. En reform, som desværre rammer mange uddannelser inden for de fag, hvor arbejdskraftbehovet er størst. Derfor kære politikere: Det er på tide at lytte til Kandidatudvalgets bekymringer og give kandidatreformen et sabbatår, så der bliver tid til at genforhandle den politiske aftale, uden at vi spænder ben for den teknologiske og økonomiske udvikling. Bodil Nordestgaard Ismiris er administrerende direktør hos Lederne, og Natasha Friis Saxberg er administrerende direktør hos IT-Branchen ",
        "metadata": {
            "source": "https://www.berlingske.dk/synspunkter/lederne-og-it-branchen-giv-kandidatreformen-et-sabbataar",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863323/24842933-forbrugerombudsmanden-har-skrpet-retorikken-og-re.jpg",
            "publication_time": "Mandag d. 02. december 2024, kl. 12.30",
            "author": null,
            "related_links": [],
            "attachments": []
        }
    }
}