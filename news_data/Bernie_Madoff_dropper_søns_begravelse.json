{
    "version": "1.0",
    "document": {
        "id": "https://www_berlingske_dk/internationalt/bernie-madoff-dropper-soens-begravelse",
        "title": "Bernie Madoff dropper søns begravelse",
        "content": "Den dømte storsvindler Bernie Madoff deltager ikke i begravelsen af sin søn Mark, der hængte sig i weekenden i en lejlighed i New York. Det oplyser Madoffs advokat, Ira Lee Sorkin. - Hr. Madoff deltager ikke i begravelsen af hensyn til privatlivets fred, som hans svigerdatter og børnebørn har krav på, siger Sorkin. Den 72-årige Madoff vil i stedet gennemføre en privat ceremoni i det fængsel, hvor han afsoner 150 år fængsel for et verdensomspændende svindelnummer. Sønnen, den 46-årige Mark Madoff, hængte sig lørdag i en hundesnor sin lejlighed på Manhattan. Det skete på toårsdagen for anholdelsen af hans far. Mark Madoff \"bukkede under for to års ubarmhjertig pression, der bundede i falske anklager og rygter\", siger hans advokat, Martin Flumenbaum. Bernie Madoff afsoner sin straf i et fængsel i North Carolina. Inden han blev anholdt, lykkedes det Madoff at franarre investorer omkring 20 milliarder dollar, hvad der svarer til 110 milliarder kroner. /ritzau/Reuters",
        "metadata": {
            "source": "https://www.berlingske.dk/internationalt/bernie-madoff-dropper-soens-begravelse",
            "image_url": "https://berlingske.bmcdn.dk/media/cache/resolve/image_x_large/image/74/743675/3399807-file-usa-madoff.jpg",
            "publication_time": "Mandag d. 13. december 2010, kl. 22.35",
            "author": null,
            "related_links": [],
            "attachments": []
        }
    }
}