{
    "version": "1.0",
    "document": {
        "id": "https://www_berlingske_dk/virksomheder/agnes-cupcakes-lukker-butikkerne",
        "title": "Agnes Cupcakes lukker butikkerne",
        "content": "Glansen er gået af glasuren på de ellers så farverige kager hos Agnes Cupcakes. Situationen er nu så alvorlig, at ejeren af kageforretningen lukker dens tre fysiske butikker og fortsætter med udelukkende at sælge til virksomheder og private arrangementer. Med et minus på lige under fem millioner kroner i det seneste årsregnskab er selskabskapitalen ædt op. Det er ifølge ejer og Onfone-stifter Morten Strunge uholdbart, og derfor valgte han i aftes at informere de butiksansatte om, at butikkerne indstiller driften fra og med i dag. I første omgang forsøgte ledelsen at sælge butikkerne til anden side for at undgå lukning, men det mislykkedes. »Vi forsøgte at afhænde butikkerne og havde fundet en køber. Men en klausul i vores ene lejekontrakt betød, at den nye ejer ikke kunne overtage lejemålet, og så faldt salget igennem. Derfor var vores eneste tilbageværende mulighed at lukke butikkerne,« forklarer Morten Strunge. Agnes Cupcakes fortsætter driften, men uden de butikker der tyngede den samlede forretning mest. Salget til firmaer, bryllupper og andre arrangementer går ifølge Morten Strunge godt, og planen er nu, at den del af forretningen skal udvikles. Det er dog muligt, at kageglade danskere igen kan købe kagerne i en butik på et tidspunkt. »Det, vi arbejder på, er at indgå partnerskaber med andre butikskæder, som ønsker at sælge Agnes Cupcakes. Jeg mener, at der stadig er mange, der gerne vil sælge et så populært produkt,« siger Morten Strunge. For lidt over et år siden overtog han Agnes Cupcakes. Ambitionen var at løfte Agnes Cupcakes ud af det dynd, som kæden var endt i, efter at massive imageproblemer førte til en betalingsstandsning i foråret 2012. Morten Strunge påbegyndte en turn around, men ubehagelige overraskelser komplicerede processen. »Det har kostet flere penge og taget længere tid, end jeg havde regnet med. Da jeg overtog Agnes Cupcakes, kunne jeg ikke se alt, hvad der lå i forretningen. Der var et større underskud end forventet, og derfor startede vi længere tilbage på banen,« forklarer han. Agnes Cupcakes kom i strid modvind i efteråret 2011, da det kom frem, at de ansatte, hovedsagligt unge piger, arbejdede under kritisable ansættelsesvilkår og stod til bøder på op mod en kvart million kroner, hvis de brød med nogle særlige regler om tavshedspligt. De ansatte var heller ikke dækket af en overenskomst. En sand mediestorm skyllede hen over firmaet og tog til i styrke, da den daværende direktør Kristian Vangsgaard i et interview med Politiken kaldte de kvindelige ansatte for »wannabe reality TV-stars«. Agnes Cupcakes gik i betallingsstandsning i foråret 2012, og den luns var lidt for fristende for den evige iværksætter Morten Strunge, der overtog virksomheden sidste sommer, og i samme hug fyrede den daværende direktør. Morten Strunge har tjent sin formue på mobilselskabet Onfones salg til TDC i 2011, og selv om han vurderes til at være god for et trecifret millionbeløb, valgte han ikke at skyde yderligere kapital i Agnes Cupcakes for at redde butikkerne. »Jeg har sat et beløb af, da jeg gik ind i Agnes Cupcakes, og har sagt, at det var det, som jeg ville komme med. Planen var, at vi skulle forsøge at lave en turn around med det udgangspunkt,« fortæller han. De tre butikker, der i dag er lukket, ligger henholdsvis i Torvehallerne, i Magasin på Kgs. Nytorv samt i Sværtegade i det centrale København.",
        "metadata": {
            "source": "https://www.berlingske.dk/virksomheder/agnes-cupcakes-lukker-butikkerne",
            "image_url": "https://berlingske.bmcdn.dk/media/cache/resolve/image_x_large/image/65/659290/6637931-19busagnes-cupcakesjpg.jpeg",
            "publication_time": "Fredag d. 19. juli 2013, kl. 06.00",
            "author": "Morten Jasper",
            "related_links": [],
            "attachments": []
        }
    }
}