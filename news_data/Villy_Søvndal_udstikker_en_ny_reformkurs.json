{
    "version": "1.0",
    "document": {
        "id": "https://www_berlingske_dk/politik/villy-soevndal-udstikker-en-ny-reformkurs-0",
        "title": "Villy Søvndal udstikker en ny reformkurs",
        "content": "SF-formand Villy Søvndal anlægger en ny, venstreorienteret reformkurs og forbereder sit bagland på svære prioriteringer og hårde effektiviseringer af den offentlige sektor i den kommende tid. »Hvis vi skal rette blikket mod at forny det danske samfund, så er vi nødt til at lave prioriteringer, der er hårdere, end vi har været vant til,« siger Villy Søvndal, som lægger op til nye reformer af arbejdsmarkedet og et opgør med bureaukrati på »samtlige niveauer«. Ien kronik i Berlingske i dag gør SF-formanden det til en venstreorienteret dyd at udvise »mådehold«og føre »en overansvarlig« økonomisk politik baseret på »omprioriteringer« frem for en udvidelse af det offentlige forbrug. Samtidig erkender Villy Søvndal, at regeringen og SF har et medansvar for den månedlange løftebrudsdebat. »Vi bærer selv en pæn portion af ansvaret for diskussionen om »løftebruddene«, skriver han. Økonomi- og indenrigsminister Margrethe Vestager (R) vil - ligesom statsministeren - ikke påtage sig noget større ansvar for løftebrudskritikken, men hun hilser Søvndals reformlinje for »moderne socialister« velkommen. »Jeg synes, det er den helt rigtige debat at tage fat på. Der er ikke nogen selvfølgelig sammenhæng mellem at være borgerlig og ansvarlig. Det kommer helt an på den politik, man fører,« siger Margrethe Vestager. Venstre mener, at Søvndals løftebrudserkendelse kommer for sent og beskylder Villy Søvndal for på ny at skifte ham. »Jeg er mere enig med den her version af Villy Søvndal end den tidligere udgave af ham. Men det her viser bare, hvilken kamæleon Villy Søvndal er,« siger politisk ordfører for Venstre, Ellen Trane Nørby . I en ny meningsmåling, som Gallup har foretaget for Berlingske, går SF tilbage til 6,9 procent af stemmerne og står dermed til at blive mindre end Enhedslisten. Dele af SF-baglandet har tidligere advaret mod en SF-højredrejning, og medlemmer af partiets landsledelse kræver nu, at Søvndals reformtanker bliver diskuteret i partiets landsledelse. »Vi skal tage medansvar for krisen, men det skal ske i tråd med den socialistiske grundtanke,« siger Annika Smith fra landsledelsen.",
        "metadata": {
            "source": "https://www.berlingske.dk/politik/villy-soevndal-udstikker-en-ny-reformkurs-0",
            "image_url": "https://berlingske.bmcdn.dk/media/cache/resolve/image_x_large/image/68/688688/4773255-eu2012-pressemde-om-danmarks-program-for-eu-formandskabet-pr.jpg",
            "publication_time": "Lørdag d. 07. januar 2012, kl. 06.00",
            "author": "Carl Emil Arnfred",
            "related_links": [],
            "attachments": []
        }
    }
}