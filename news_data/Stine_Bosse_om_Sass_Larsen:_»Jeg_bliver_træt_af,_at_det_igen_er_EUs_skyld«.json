{
    "version": "1.0",
    "document": {
        "id": "https://www_berlingske_dk/samfund/stine-bosse-om-sass-larsen-jeg-bliver-traet-af-at-det-igen-er-eus-skyld",
        "title": "Stine Bosse om Sass Larsen: »Jeg bliver træt af, at det igen er EUs skyld«",
        "content": "Henrik Sass Larsen varslede i går en mere EU-kritisk socialdemokratisk kurs fra forsiden af Berlingske. Han mener, at Parlamentet og EU-Kommissionen »kværner rundt i sin egen virkelighed«, og kalder det »helt på månen«, at de har en stadig tættere union som eneste mål, samtidig med at folket, med Donald Trumps sejr i USA og ikke mindst briternes Brexit, ­viser, de vil noget andet. Nu reagerer formand for Europabevægelsen Stine Bosse på de skarpe udtalelser. »Det er fint, at man endelig kommer ud med nogle visioner og vil noget andet, men jeg ­bliver træt af, at det igen er EUs skyld. Jeg bliver nødt til at være vagthund for at sørge for, at helt ­almindelige mennesker kan forstå, at EU er en politisk kampplads på samme måde som ­Christiansborg. Jeg har meget stor respekt for Sass Larsens politiske ideer, men lad være med at scapegoate EU som organisation,« siger ­Stine Bosse. Sass Larsen mener, at en stram indvandrerpolitik er afgørende for at dæmme op for yderfløjene, og siger, at »EU har i enestående grad vist sig ringe til at løse de her problemer. Det burde de skamme sig over i Bruxelles«. Det mener Stine Bosse er et fortegnet billede.  »Det er en fejlfortolkning, hvis man siger, at flygtningekrisen er EUs skyld. Landene har ikke haft politisk vilje til at lægge energi og penge i at stabilisere EUs ydre grænser, selv om de sydeuropæiske lande har bedt om hjælp længe. I sommeren 2015 lå et ganske hårdt forslag fra Kommissionen om, at alle skulle komme til Bruxelles og få klaret tingene, så man kunne modstå det pres, der kom, men alle sagde »uha nej«, og så fik vi balladen,« siger Stine Bosse. Henrik Sass Larsen mener, at »Trump løj sig til præsidentposten«, og læren fra det og vælgernes reaktion på Thornings reformregering er, at vælgerne – i langt højere grad end Socialdemokratiet har erkendt – stemmer mere med følelser end med fornuft. Derfor er det nødvendigt at komme deres frygt i møde med blandt andet harmonisering af selskabsskat og løn og arbejdsforhold for at dæmme op for bevægelserne på yderfløjene. »Jeg er fuldstændig enig, men jeg mener, at når man siger, at løgnen ikke må føre til, at man ender på tronen, så må man også starte med selv at sige, hvad man gerne vil, og arbejde for det politisk i EU i stedet for at sige, at EU i sig selv er en fejlagtig konstruktion,« siger Stine Bosse. ",
        "metadata": {
            "source": "https://www.berlingske.dk/samfund/stine-bosse-om-sass-larsen-jeg-bliver-traet-af-at-det-igen-er-eus-skyld",
            "image_url": "https://berlingske.bmcdn.dk/media/cache/resolve/image_x_large/image/1/10851/15582574-27indstine-bosse-140512jpg.jpeg",
            "publication_time": "Lørdag d. 26. november 2016, kl. 17.33",
            "author": "Rasmus Karkov",
            "related_links": [],
            "attachments": []
        }
    }
}