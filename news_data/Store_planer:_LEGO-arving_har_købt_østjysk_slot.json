{
    "version": "1.0",
    "document": {
        "id": "https://www_berlingske_dk/samfund/store-planer-lego-arving-har-koebt-oestjysk-slot",
        "title": "Store planer: LEGO-arving har købt østjysk slot",
        "content": "Thomas Kirk Kristiansen, der i dag ejer Lego-koncernen som fjerde generation, har købt det godt 400 år gamle Sostrup Slot på det nordlige Djursland.Det skriver TV 2 Østjylland. Han overtager slottet 1. januar 2025. Slottet skal danne ramme om et projekt med Thomas Kirk Kristiansen og iværksætter Jim Lyngvild i spidsen, oplyser Kirkbi A/S. »Projektet ved navn 'Drakonheart' henvender sig til børn med unikke evner og høj kreativitet. Børn som måske ikke altid passer ind – eller trives – i folkeskolens rammer, og som derfor har brug for alternative læringsrum,« står der i pressemeddelelsen. »Vi lever i en tid, hvor stadigt flere børn har det svært og af forskellige årsager mistrives i skolen. Det er børn med unikke evner, der kan være en kæmpe ressource for samfundet, men som har behov for alternative rammer for deres læring og trivsel,« siger Thomas Kirk Kristiansen. Med i projektet er også designer og iværksætter Jim Lyngvild. »Jeg har selv været ét af de børn, som skolesystemet har vanskeligt ved at rumme. Derfor gør det mig vanvittigt glad, at vi faktisk nu får mulighed for at hjælpe en gruppe af børn, som har så meget at byde på under de rette rammer,« siger Jim Lyngvild. Sostrup Slot, der er bygget mellem 1599 og 1606, bruges i dag som kursusejendom.",
        "metadata": {
            "source": "https://www.berlingske.dk/samfund/store-planer-lego-arving-har-koebt-oestjysk-slot",
            "image_url": "https://berlingske.bmcdn.dk/media/cache/resolve/image_x_large/image/186/1869596/24854309-sostrup-slot.jpg",
            "publication_time": "Tirsdag d. 17. december 2024, kl. 10.41",
            "author": null,
            "related_links": [],
            "attachments": []
        }
    }
}