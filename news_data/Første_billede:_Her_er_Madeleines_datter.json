{
    "version": "1.0",
    "document": {
        "id": "https://www_berlingske_dk/internationalt/foerste-billede-her-er-madeleines-datter",
        "title": "Første billede: Her er Madeleines datter",
        "content": "Den svenske prinsesse Madeleine og Chris O'Neill blev natten til fredag forældre til en lille pige. Det er parrets første barn. Den nye svenske prinsesse kom til verden på New York Prebyterian Weill Cornell Medical Center i New York torsdag aften 22.41 amerikansk tid (04.41 dansk tid). Lørdag aften forlod parret hospitalet og lørdag nat lagde det svenske kongehus så et billede på Facebook, der viser parret forlade hospitalet med datteren. Det er det første offentlige billede af hende. På billedet ses de glade forældre på sygehuset med den nyfødte datter i en lift imellem sig. I liften ses den lille datter - eller i hvert fald lidt af hovedet. Fredag aften dansk tid fortalte Chris O'Neill på et pressemøde om fødslen. - Hun er smuk og sund, har ti fingre og ti tæer. Hun ligner sin mor, og det er alt, jeg kunne håbe på. Vi er meget begejstrede. Det var fantastisk at holde hende i armene første gang, sagde den nybagte far blandt andet.",
        "metadata": {
            "source": "https://www.berlingske.dk/internationalt/foerste-billede-her-er-madeleines-datter",
            "image_url": "https://berlingske.bmcdn.dk/media/cache/resolve/image_x_large_vertical/image/42/427691/7188473-split.jpg",
            "publication_time": "Søndag d. 23. februar 2014, kl. 08.28",
            "author": null,
            "related_links": [],
            "attachments": []
        }
    }
}