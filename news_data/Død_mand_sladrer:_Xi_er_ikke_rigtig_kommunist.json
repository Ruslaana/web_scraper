{
    "version": "1.0",
    "document": {
        "id": "https://www_berlingske_dk/globalt/doed-mand-sladrer-xi-er-ikke-rigtig-kommunist",
        "title": "Død mand sladrer: Xi er ikke rigtig kommunist",
        "content": "To skud lød. Fem timer senere var Shinzo Abe død. Et halvt år er gået, siden en gal mand tog livet af Japans tidligere premierminister. Men nu taler Shinzo Abe fra graven. Abe var Japans længst siddende premierminister. Han var egentlig trådt af under coronapandemien, men hjalp nu sit parti på kampagnesporet. To dage før landets parlamentsvalg i 2022dukkede en mand optil et valgmøde. Med et hjemmebygget våbentog han livet af Abe. Efter hans begravelse, har vi ikke hørt det store til den tidligere premierminister. Men nu er Abe tilbage. Det har vist sig, at han har givet en række interview om sit liv og sin karriere, og onsdag udkom de i bogform i Japan. For selvom et ordsprog lyder, at døde mænd ikke kan tale, er Abe her undtagelsen. For dem, der går op i sladder om mænd som Xi Jinping, Donald Trump og Vladimir Putin, er det læseguf. Bloomberg er blandt de medier, der har nærlæst den nye bog. I sin niårige embedsperiode deltog Shinzo Abe i utallige internationale topmøder og var flittig til at rejse. Det kan mærkes på bogens indhold. Her kan man for eksempel læse om Abes møde med Ruslands leder, Vladimir Putin. Det var før den store invasion af Ukraine, og Abe beskrev Putin som »overraskende venlig« og glad for sort humor. Han mente også, at man kunne forhandle med Putin, og derfor var han imod sanktioner mod Rusland efter annekteringen af Krim i 2014. En anden leder, Abe havde meget med at gøre, var Donald Trump. Den nu tidligere amerikanske præsident var flittig til at ringe til Abe. Samtalerne skulle egentlig handle om politik, men ofte endte de med at køre af sporet, når Trump begyndte at tale om golf. Abe måtte kæmpe for at få samtalen tilbage på sporet, siger han i bogen. Det var trættende. Abe så også en fare i Trump, for modsat andre amerikanske præsidenter orkede Trump ikke at være »lederen af den vestlige verden«. Trump mente ganske enkelt ikke, at USA kunne bringe verden sammen i et forsøg på at forandre Kina og Ruslands adfærd, sagde Abe. Omvendt har han heller ikke mange rosende ord om Barack Obama, Trumps forgænger. Det faglige klarede Abe og Obama fint, det var slet ikke det. Obama var bareforfaglig. »Ærlig talt, så var han en svær type for mig at blive venner med«, sagde Abe, der dog noterer sig, at deres samarbejde trods alt var godt. For mange af dem, der beskæftiger sig med bogen, er det dog beskrivelsen af Xi Jinping, der er det helt store trækplaster. Xi og Abes liv har været et parløb. Få måneder efter, at Xi tiltrådte som Kinas nye leder i 2012, blev Abe valgt til premierminister, og i knap et årti ledte de hver sin asiatiske stormagt. I begyndelsen holdt Abe sig tæt på sit manuskript, når han skulle mødes med Xi. Han holdt sig stift til agendaen. Men omkring år 2018 ændrede det sig. De to ledere begyndte at tale mere normalt sammen. De var ganske enkelt blevet mere bevidste om hinandens positioner, og de begyndte at slappe af. Samtalerne blev mere normale, lyder det i bogen, og snart fik Abe et bedre indtryk af Xi. Xi begyndte også at åbne mere op over for Abe. En dag kom med en tilståelse. Under en samtale med Abe fortalte Xi, at hvis han havde været født i USA, var han ikke blevet kommunist. Xi havde i stedet meldt sig ind i Republikanerne eller Demokraterne. »Med andre ord, han så ingen pointe i at være med i et parti, der ikke havde nogen magt«, fortæller Abe i bogen. Xi og Abe udviklede med tiden et fornuftigt forhold til hinanden. Det skete på trods af landenes mange uenigheder, skriver det japanske medie Nikkei. De to landes forhold har i et århundrede været præget af konflikt, der strækker sig tilbage til krige i det 19. og 20. århundrede. Japans krigsforbrydelser under Anden Verdenskrig er et sår, der aldrig vil hele. Landene er sågar uenige om territorialkrav. Alligevel har Xi sagt, at de to ledere »opnåede en særlig konsensus«, og han sendte sine »dybfølte« kondolencer, da Shinzo Abe blev dræbt. Abe havde bidraget positivt til det kinesisk-japanske forhold, sagde Xi. Som politiker var han »den ægte vare«. Nikkei skriver også, at Abe ikke var nogen Kina-høg. Han gik ikke ind for en unødigt hård kurs overfor Xi, men søgte at gå en realistisk, pragmatisk vej og samarbejde, hvor man kunne, fremfor at afbryde forbindelsen. Særligt Taiwan er et emne, der står Japan nær, og som har skilt landene de senere år. Taiwan og Japan er tæt forbundet socialt, økonomisk og kulturelt, og de deler et nært venskab til USA med hinanden. Abe har udtalt, at et kinesisk angreb på Taiwan ville udgøre en »eksistentielt trussel« mod Japan, og han ønskede, at amerikanerne meldte klart ud, at de ville forsvare øen. Siden dengang har USAs præsident Joe Biden sagt, at USA vil forsvare Taiwan, selvom det er erklæret amerikansk politik ikke at sige det højt. Japan har ligeledes skruet op for sine militære ambitioner og vil gerne kunne udføre »offensive operationer«. Det er en trussel, mener Kina, og det er et nybrud, som Shinzo Abe satte i bevægelse, og som hans arvtager og tidligere forsvarsminister, Fumio Kishida, har gennemført som landets nye leder. Den udvikling så Xi uden tvivl komme. Alligevel kunne han finde ud af at tale sammen med Abe, og de to fik et nogenlunde forhold. Det kunne andre måske lære noget af.",
        "metadata": {
            "source": "https://www.berlingske.dk/globalt/doed-mand-sladrer-xi-er-ikke-rigtig-kommunist",
            "image_url": "https://berlingske.bmcdn.dk/media/cache/resolve/image_x_large/image/164/1644868/24342030-topshot-japan-g20-summit.jpg",
            "publication_time": "Søndag d. 12. februar 2023, kl. 12.45",
            "author": "Alexander Sjöberg",
            "related_links": [],
            "attachments": []
        }
    }
}