{
    "version": "1.0",
    "document": {
        "id": "https://www_berlingske_dk/internationalt/han-er-nasrallahs-faetter-og-er-paa-usas-terrorliste-her-er-den",
        "title": "Han er Nasrallahs fætter og er på USAs terrorliste: Her er den formodede nye Hizbollah-leder",
        "content": "Hizbollah skal finde en ny leder, efter at bevægelsens hidtidige overhoved i mere end 30 år, Hassan Nasrallah, fredag blev dræbt i et israelsk luftangreb i Beirut i Libanon. Og man skal ikke lede længe blandt Nasrallahs slægtninge for at finde den formodede arvtager. I kulissen står fætteren Hashem Safieddine efter sigende klar, skriver nyhedsbureauetReuters. Som leder af »det udøvende råd« står Safieddine i spidsen for Hizbollahs politiske anliggender. Han sidder også i »jihad-rådet«, der styrer gruppens militære operationer. Samtidig ligner Safieddine og Nasrallah, der er fætre på deres mødres side, til forveksling hinanden, ifølge Reuters. De har begge været kendt for at bære traditionelle religiøse klæder og en sort turban, der skal symbolisere, at de nedstammer direkte fra profeten Muhammed. Tidligere har Safieddine været særdeles kritisk over for USA og sagde i 2017, efter stigende amerikansk pres på Hizbollah, at »denne mentalt hæmmede, vanvittige amerikanske regering med Trump i spidsen ikke vil være i stand til at skade modstandsbevægelsen«. Det sikrede ham en plads på USAs terrorliste. I juni i år truede han Israel med en eskalering af konflikten efter et drab på et højtstående medlem af Hizbollah. Til Hizbollah-medlemmets begravelse sagde han, at man skulle »lade fjenden forberede sig på at græde og jamre«. Og for nylig udtalte han under en propalæstinensisk demonstration i Dahieh, en af Beiruts sydlige forstæder, hvor Israel fredag angreb Hizbollahs hovedkvarter, at »vores historie, vores våben og vores raketter er med jer«. »Nasrallah begyndte at skræddersy stillinger til ham i en række forskellige råd inden for den libanesiske gren af Hizbollah. Nogle af dem var mere uigennemsigtige end andre. De har fået ham til at gå ud i offentligheden og tale,« siger Phillip Smyth, der studerer Iran-støttede shiamuslimske militser, til Reuters. Saffeidine er født i 1964, skriverAl Jazeera, og studerede teologi sammen med sin fætter. Safieddine kommer fra en respekteret shiafamilie, der har produceret religiøse lærde og libanesiske parlamentarikere, lyder det fra det arabiske medie. Derudover har han ligesom Hizbollah-bevægelsen tætte bånd til Iran. Hans bror Abdullah Safieddine fungerer i dag som Hizbollahs særlige udsending i Iran. Hashem Safieddines søn Redha er desuden gift med den afdøde general Qasem Soleimanis datter. Qasem Soleimani blev dræbt ved et amerikansk droneangreb i 2020. ",
        "metadata": {
            "source": "https://www.berlingske.dk/internationalt/han-er-nasrallahs-faetter-og-er-paa-usas-terrorliste-her-er-den",
            "image_url": "https://berlingske.bmcdn.dk/media/cache/resolve/image_x_large/image/184/1841021/24802314-usa-og-saudi-arabien-har-indefrosset-hashame-safie.jpg",
            "publication_time": "Søndag d. 29. september 2024, kl. 13.02",
            "author": "Joachim Ploug Hansen",
            "related_links": [],
            "attachments": []
        }
    }
}