{
    "version": "1.0",
    "document": {
        "id": "https://www_berlingske_dk/internationalt/hoehoe-navn-stiller-by-i-dilemma",
        "title": "Høhø-navn stiller by i dilemma",
        "content": "Politikerne i amerikanske by Fort Wayne er kommet i en uventet klemme, efter de besluttede sig for gennemføre en internetafstemning om hvilket navn, de skal give en ny kommunal bygning. Måske lyder det ikke som den mest ophidsende afstemning i verden. Men Fort Wayne har en afdød borgmester, hvis navn har gjort afstemningen til et hit på nettet. Tusinder af netbrugere er strømmet tilwww.feedbackfortwayne.orgfor at gøre deres for at få bygningen opkaldet efter manden, der var borgmester i Fort Wayne af to omgange mellem 1934 og 1954. Hvorfor? Fordi borgmesteren hed Harry Baals. Prøv at udtale det på engelsk, hvis du stadig er i tvivl. I skrivende stund har forslaget \"Harry Baals Government Center\" fået 7.305 stemmer. Det er foreløbigt 14 gange flere end det næstmest populære, \"Anthony Wayne Government Center\". Og det langhårede forslag har mildest talt monentum i afstemningen. Alligevel ender de lokale politikere nok med at underkende deres egen afstemning. Viceborgmester Beth Malloy siger til den lokale avisThe Journal Gazette, at bygningen formentligt ikke får lov til at hedde \"Harry Baals Government Center\". - Vi vil ikke tage en beslutning, der siger dårligt ud, siger hun. Harry Baals har tidligere fået opkaldt en gade i Fort Wayne efter sig. \"Harry Baals Drive\", var navnet på en gade, indtil myndighederne blev trætte af vittighederne og omdøbte den til \"H. Baals Drive\". En af den afdøde borgmesters efterkommere - 51-årige Jim Baals - har boet i Fort Wayne hele sit liv og er uforstående overfor byens manglende lyst til at mindes Harry Baals. - Han var en vidunderlig borgmester. Jeg kan ikke se hvad problemet er, siger Jim Baals til The Journal Gazette. Harry udtalte sit efternavn navn \"Balls\". Hans efterkommere foretrækker udtalen \"Bales\".",
        "metadata": {
            "source": "https://www.berlingske.dk/internationalt/hoehoe-navn-stiller-by-i-dilemma",
            "image_url": "https://berlingske.bmcdn.dk/media/cache/resolve/image_x_large/image/78/784344/3794788-fort-wayne.jpg",
            "publication_time": "Onsdag d. 09. februar 2011, kl. 21.42",
            "author": "Anders Hvass",
            "related_links": [],
            "attachments": []
        }
    }
}