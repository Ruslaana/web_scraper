{
    "version": "1.0",
    "document": {
        "id": "https://www_berlingske_dk/samfund/vidner-mod-hells-angels-ofres",
        "title": "Vidner mod Hells Angels ofres",
        "content": "Afhoppere, som bryder ud af Hells Angels, tager deres straf og samarbejder med myndighederne om at bremse bandekrigen, frister en kummerlig tilværelse i gamle arresthuse stort set uden menneskelig kontakt. De samarbejdsvillige eksrockere afskæres fra omverdenen af hensyn til deres sikkerhed, men samtidig samles deres gamle »brødre« fra Hells Angels på særlige afsnit i bl.a. det nye superfængsel i Horsens, hvor de laver mad sammen, lader sig varte op af unge AK81ere fra Hells Angels' støtteklub og får økonomisk støtte af rocker-klubben. De ulige forhold beskrives i en skriftlig henvendelse, som Østjyllands Politi har rettet til rigspolitichef Jens Henrik Højbjerg. »Det er ikke for at pege fingre ad nogen, men som politi, myndighed og samfund har vi en interesse i, at disse mennesker fortæller, hvad de ved. Når vi ser på deres afsonings-forhold, er der plads til forbedringer,« siger politidirektør Jørgen Ilum fra Østjyllands Politi. Læs også afhopperens beretning:Jaget af Hells Angels Rigspolitichefen har drøftet sagen med direktør William Rentzmann fra Kriminalforsorgen, men hverken han eller justitsminister Lars Barfoed (K) ønsker at kommentere sagen. Advokat Henrik Stagetorn, formand for Landsforeningen af Forsvarsadvokater, mener, at myndighederne begår løftebrud. »De er blevet lovet forskellige ting under selve straffesagen, men når de først har vidnet, bliver de glemt. De sidder reelt som i isolation under elendige forhold,« siger han. SF, S og DF kræver med udtryk som »helt uforsvarligt« og »urimeligt og totalt bagvendt« nu en forklaring fra justitsministeren. En af de glemte fanger er den 20-årige Kenneth Nielsen, som efter påske skal vidne i Vestre Landsret mod Hells Angels. Han modtog en dom på syv års fængsel for drabsforsøg og afsoner nu under isolationslignende forhold.",
        "metadata": {
            "source": "https://www.berlingske.dk/samfund/vidner-mod-hells-angels-ofres",
            "image_url": "https://berlingske.bmcdn.dk/media/cache/resolve/image_x_large/image/87/878742/2416623-afhoppere-fra-hells-angels-som-vidner-mod-organisationen-afsoner-under-ringere-vilkr-end-haerne.jpg",
            "publication_time": "Søndag d. 04. april 2010, kl. 02.00",
            "author": "Morten Frich",
            "related_links": [],
            "attachments": []
        }
    }
}