{
    "version": "1.0",
    "document": {
        "id": "https://www_berlingske_dk/sport/neymar-frygtede-for-varige-men",
        "title": "Neymar frygtede for varige mén",
        "content": "Neymar var torsdag tilbage på træningsbanen i Teresópolis for at hilse på sine holdkammerater fra det brasilianske landshold. Efterfølgende mødte han verdenspressen og fortalte for første gang om den skade, der holdt ham ude af den ydmygende semifinale mod Tyskland, og om hvor heldig, han trods alt følte sig over at være sluppet fra sammenstødet med Juan Zuñíga uden varige mén. - Gud velsignede mig. Hvis jeg var blevet ramt to centimeter ved siden af, kunne jeg have siddet i en kørestol i dag, sagde Neymar og blev synligt berørt. Flere gange kneb han øjnene sammen og tørrede dem med sine hænder, mens han fortalte om sin oplevelse af tacklingen fra Juan Zuñíga. - Jeg vil ikke påstå, at han kom for at skade mig. Jeg ved ikke, hvad der skete i hans hoved, men alle, der har forstand på fodbold kunne se, at det der ikke var en normal tackling. - Mange af jer siger, at jeg ofte filmer, og det er jeg ligeglad med. Jeg kan forsvare mig selv, når jeg kan se, hvad der sker omkring mig. Men jeg kan ikke forsvare mig selv fra det, der kommer bagfra. Det, der beskytter mig i den situation, er reglerne, og jeg kunne ikke selv gøre noget, og så blev jeg skadet, opsummerede Neymar og forsikrede, at han ikke bar nag til Zuñíga, men at han ikke tænkte hverken det ene eller det andet om ham.",
        "metadata": {
            "source": "https://www.berlingske.dk/sport/neymar-frygtede-for-varige-men",
            "image_url": "https://berlingske.bmcdn.dk/media/cache/resolve/image_x_large/image/43/435412/7501937-brazil-worldcup.jpeg",
            "publication_time": "Fredag d. 11. juli 2014, kl. 08.28",
            "author": null,
            "related_links": [],
            "attachments": []
        }
    }
}