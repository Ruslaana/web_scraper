{
    "version": "1.0",
    "document": {
        "id": "https://www_berlingske_dk/kommentatorer/ventelister-til-psykologer-kan-loeses-med-et-snuptag",
        "title": "Ventelister til psykologer kan løses med et snuptag",
        "content": "Tilbage i 2019 skrev jeg her i Berlingske følgende om det nye velfærdsløfte»gratis« psykologhjælp til unge: »Desværre er politikernes kendskab til mekanismerne bag psykologens praksis og generel udbud og efterspørgsel så mangelfuld, at tiltaget med stor sandsynlighed vil forårsage en eksplosion i de i forvejen uhyre lange ventetider og indirekte forringe adgangen for psykologhjælp til alle …« Her et par år efter skete der præcis det forventede. Ventelisterne er eksploderet, og med mindre du har en sundhedsforsikring, er der ikke en jordisk chance for, at du kan få behandling for depression eller angst, før vi er godt inde i det nye år. Problemet har været velbelyst i medierne de seneste uger, og forleden blev sundhedsministeren tilmed kaldt i samråd om problematikken. Det virker paradoksalt, at vi har så lange ventelister, når nu Danmark er et af de lande med flest psykologer pr. indbyggere, samt at der år efter år er ubrugte midler, som ellers var tiltænkt psykologbehandling. For at forstå problematikken kan man sammenligne adgangen til psykologbehandling for henholdsvis dem, som har en sundhedsforsikring, og dem, som bliver henvist af deres læge og dermed får en del eller det fulde beløb dækkes af det offentlige. Har du en sundhedsforsikring, kan du som regel frit vælge mellem alle de privatpraktiserende psykologer, som har en autorisation. Er du derimod henvist af din læge, kan du kun vælge mellem de privatpraktiserende psykologer, som har en autorisation OG et såkaldt ydernummer (altså en aftale med det offentlige). Privatpraktiserende psykologer, som IKKE har et ydernummer, får cirka 33 procent mere for deres arbejde af sundhedsforsikringerne, og de slipper for det administrative bøvl, det er at have et ydernummer. Sagt på anden måde er det ikke just attraktivt at have en aftale med det offentlige, og de seneste år er de administrative forpligtelser blot steget, uden at honoreringen tilnærmelsesvis har fulgt med. Så hvad skal der til for at løse problemet? Der ligger allerede nogle muligheder på bordet. DSF ønsker blandt andet flere ydernumre, så opgaverne kan blive spredt ud på flere hænder, mens regionerne ønsker at hæve minimumomsætningen, så hver ydernummerpsykolog forpligtes til at løse flere opgaver for det offentlige (altså til en lavere takst end deres privatpraktiserende kollegaer). Om så parterne enes om at gøre begge dele, vil det stadig ikke løse problemet med de lange ventelister, det vil blot nedbringe dem en smule. Hvis politikerne vil komme problemet til livs, kan man indføre en behandlingsgaranti på samme måde, som vi kender på hospitalerne. Dermed vil borgerne, som har akut behov for psykologbehandling, kunne gå til en hvilken som helst privatpraktiserende psykolog med en autorisation på lige fod som borgere med private sundhedsordninger. Lilian Parker Kaule er cand.psych.aut.",
        "metadata": {
            "source": "https://www.berlingske.dk/kommentatorer/ventelister-til-psykologer-kan-loeses-med-et-snuptag",
            "image_url": "https://berlingske.bmcdn.dk/media/cache/resolve/image_x_large/image/147/1475369/23893472-ked.jpg",
            "publication_time": "Mandag d. 18. oktober 2021, kl. 14.07",
            "author": "Lilian Parker Kaule",
            "related_links": [],
            "attachments": []
        }
    }
}