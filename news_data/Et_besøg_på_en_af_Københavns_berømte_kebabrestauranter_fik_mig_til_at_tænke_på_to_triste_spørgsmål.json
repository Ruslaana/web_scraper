{
    "version": "1.0",
    "document": {
        "id": "https://www_berlingske_dk/det-gode-liv/et-besoeg-paa-en-af-koebenhavns-beroemte-kebabrestauranter-fik-mig-til-at-taenke-paa-to",
        "title": "Et besøg på en af Københavns berømte kebabrestauranter fik mig til at tænke på to triste spørgsmål",
        "content": "»Det siges, at folk kommer kørende i taxa fra andre bydele til Frederikssundsvej med det ene formål at spise shawarma hos Kösk Kebab,« skrev de på AOK, da kødtemplet i det nordvestlige København blev nomineret til Årets Bedste i 2013. For mit eget vedkommende kom jeg gående dertil en aften for ikke så længe siden, lidt modvilligt i den blæsende vinterkulde, den lange vej fra Søerne og helt ud til enden af Nørrebrogade – og så lige lidt længere. Min søn ville vise mig den berømte Kösk Kebab, og det slog mig, at den tætte frekvens af shawarmabarer på første del af Nørrebrogade nærmest blev fordoblet på det næste stykke af gaden fra Runddelen op til Nørrebro Station. Det fik mig til at tænke på to triste spørgsmål til Københavns madkultur: Hvon filen kan vi drikke så meget kaffe, at der kan være kaffebarer på hvert andet hjørne i byen? Og...wallah! Hvordan kan man spise så meget shawarma på Nørrebro, at der er shawarmabarer på de hjørner, der ikke er optaget af kaffebarer?  Går man bagom problematikken – for ja, jeg synes, det er et problem, at kaffe, fastfood, udbydere af mobiltelefoner og en stribe kæder tilsyneladende er det eneste, der kan trives i dette bysamfund – så handler det om nogle af de ting, jeg skrev om sidst på denne side. Om gentrifikation, byfornyelse og tårnhøje boligpriser og huslejer, som for private forretningsdrivende ikke er til at betale, medmindre man finder en vare, som der er en hurtig og betydelig fortjeneste på. Det kunne være kaffe og kebab. Hvad gør det ved byen? Lad os blive på Nørrebro, men rykke lidt væk fra det så farlige Nordvest og ned mod det trygge kvarter omkring Søerne, ind mod byen. Ravnsborggade var stadig Københavns traditionsrige marskandisergade, da jeg flyttede til byen i starten af 1990erne. Her blev læsset store partier varer af om morgenen, og der blev handlet indbyrdes marskandiserne imellem og drukket kaffe og morgenbajere på de brune værtshuse, før de åbnede deres butikker og tog imod kunder. De havde kronede dage.  I dag forsvinder marskandiserne en for en, de lukker eller flytter ud på landet i håb om, at nogle af deres kunder finder vej til den gamle lade på landet, som de har råd til at betale. Så snart de har rømmet deres lejemål for Qvistgaard-keramik og  Fog & Mørup-lamper, rykker de føromtalte kaffebarer ind i gaden, så den langsom mister sit særkende og kommer til at ligne så mange andre gader i København. Eller også, som det er tilfældet på Sortedams Dossering parallelt med Ravnsborggade, rykker en betydelig magtfaktor på den københavnske madscene ind, Madklubben, som kan rejse de fornødne midler og på én gang banke en hel stribe af sine konceptrestauranter op.  Godt for Madklubben, men endnu bedre for København, hvis der også var plads til, at byens kvarterer kan vokse gradvist og organisk, så små private ildsjæle med skæve visioner og sjove ideer også kunne få lov at komme til. Midt i Shawarmaland var Kösk faktisk det. Skæv og sjov. Som at dumpe ned i et lille stykke Marrakech her i København...",
        "metadata": {
            "source": "https://www.berlingske.dk/det-gode-liv/et-besoeg-paa-en-af-koebenhavns-beroemte-kebabrestauranter-fik-mig-til-at-taenke-paa-to",
            "image_url": "https://berlingske.bmcdn.dk/media/cache/resolve/image_x_large/image/9/91713/20473826-kim.jpg",
            "publication_time": "Torsdag d. 05. april 2018, kl. 11.30",
            "author": "Kim Flyvbjerg",
            "related_links": [],
            "attachments": []
        }
    }
}