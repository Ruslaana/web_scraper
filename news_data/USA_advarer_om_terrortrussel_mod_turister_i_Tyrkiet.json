{
    "version": "1.0",
    "document": {
        "id": "https://www_berlingske_dk/internationalt/usa-advarer-om-terrortrussel-mod-turister-i-tyrkiet",
        "title": "USA advarer om terrortrussel mod turister i Tyrkiet",
        "content": "Istanbul: Turister i Istanbul og Antalya i Tyrkiet bør være på vagt, da der er \"troværdige trusler\" mod særligt de to byer i Tyrkiet. Sådan lyder advarslen fra den amerikanske ambassade i hovedstaden Ankara til de amerikanske turister i landet. Alene i år er Tyrkiet blevet ramt af fire selvmordsbomber. Senest i forrige måned i Istanbul. Islamisk Stat har taget skylden for to af angrebene, mens kurdiske militante har taget skylden for de to andre.  - De amerikanske myndigheder i Tyrkiet vil gerne meddele amerikanske borgere, at der er troværdige trusler mod turistområder, især mod offentlige pladser og havne i Istanbul og Antalya, lyder det i erklæringen på ambassadens hjemmeside. I sidste måned var der et angreb mod Istanbuls største butiksområde, hvor tre israelere med dobbelt statsborgerskab blev dræbt. To af dem havde også amerikansk statsborgerskab og en havde iransk. Derudover var der i januar et angreb i byens centrum, hvor 12 tyske turister mistede livet. Tyrkiet står over for flere sikkerhedstrusler. Som led i en USA-ledet koalition, kæmper landet mod Islamisk Stat i nabolandene Syrien og Irak.  Men også med kurdiske militante i sydøst, hvor to et halvt års våbenhvile kollapsede i juli sidste år, og dermed udløste den værste vold siden 1990'erne. Danske turister frarådes dog ikke at rejse til Tyrkiet, men Udenrigsministeriet gør i deres rejsevejledning opmærksom på den øgede terrortrussel i landet, oplyser chef for Udenrigsministeriets Borgerservice Ole Egberg Mikkelsen. Han fortæller, at de nu vil se nærmere på situationen i Tyrkiet, efter USA's advarsler.  - Der er generelt høj terrorrisiko, og vi anbefaler så vidt muligt at blive væk fra steder, hvor mange mennesker samles. - Så rejsevejledningen tager højde for, at det er et land, som af flere omgange er blevet ramt af terroraktioner. Men vi fraråder på nuværende tidspunkt ikke rejser til Tyrkiet. Dog er der dele af Tyrkiet, som grænseområderne mod Syrien og Irak, vi fraråder at rejse til. /ritzau/AFP",
        "metadata": {
            "source": "https://www.berlingske.dk/internationalt/usa-advarer-om-terrortrussel-mod-turister-i-tyrkiet",
            "image_url": "https://berlingske.bmcdn.dk/media/cache/resolve/image_x_large/image/9/99444/12931876-turkey-terror-attack.jpg",
            "publication_time": "Lørdag d. 09. april 2016, kl. 18.30",
            "author": null,
            "related_links": [],
            "attachments": []
        }
    }
}