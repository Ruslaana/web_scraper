{
    "version": "1.0",
    "document": {
        "id": "https://www_berlingske_dk/det-gode-liv/klavs-bruun-joergensen-om-fyringen-som-landstraener-jeg-foelte-at",
        "title": "Klavs Bruun Jørgensen om fyringen som landstræner: »Jeg følte, at hele min identitet var væk«",
        "content": "I 1999 var Susanne Biers »Den eneste ene« en dansk blockbuster. Det var i tiden før Instagram, memes og Twitter-posts, og derfor var det i stedet filmcitater, folk gentog og genbrugte ad absurdum. Et af citaterne lød sådan her: »Hvis I to var Ludo-brikker, var I så slået hjem nu?« Man hørte det alle vegne, og måske også fra Klavs Bruun Jørgensen, når han havde vundet endnu en kamp. På det tidspunkt var han 25 år, og han havde allerede spillet på det danske landshold i herrehåndbold i fem år, han var stjerneprofilen i Virum-Sorgenfri Håndboldklub, og han var kæreste med hende, de kulørte blade kaldte »håndbold-godten«: Rikke Hørlykke, som han giftede sig med året efter. Han var med andre ord en lykkelig mand, der kun havde en perlerække af højdepunkter foran sig, med deltagelse i mere end 150 landskampe og podiepladser til Europa-mesterskaberne efterfulgt af et prestigiøst trænerjob for det danske kvindelandshold. Klavs Bruun Jørgensen under Danmarks kamp mod Serbien i forbindelse med slutrunden i Kumamoto, Japan, i december 2019.Fold sammenLæs mereFoto: CHARLY TRIBALLEAU. »Det kan godt være, at der hviler et stort pres på dig som landsholdsspiller og træner, men det skal altså ikke være nogen hemmelighed, at du også lever det gode liv,« siger Klavs Bruun Jørgensen, da jeg møder ham i et ydmygt mødelokale hos Lyngby Boldklub. Mandagsvejret er uambitiøst gråt, kaffen er fra automaten, og uniformen er mere afslappet end elitær, men smilet er drenget og bredt. »Altså, der er jo grænser for, hvor meget en krop kan træne i løbet af en dag, så du har jo også ekstremt meget frihed og tid til dig selv.« Ved årskiftet blev Klavs Bruun Jørgensen fra den ene dag til den anden fyret fra sit cheftrænerjob. Han var sikker på, at han sagtens kunne finde et interessant trænerjob igen. Han ville endda tillade sig at være kræsen, for jobbet skulle matche hans CV. Men så kom corona til landet og slog hul på mange håndboldklubbers økonomi og på Klavs Bruun Jørgensen forhåbninger om at finde et toptrænerjob. Han var slået hjem i livets Ludo. »I starten af karantænetiden kunne jeg ingenting. Jeg var helt nede. Jeg har altid haft en hverdag med træningsprogrammer, møder, aftaler. Jeg har altid haft styr på mine kontrakter, og jeg har ikke været arbejdsløs én dag i mit liv,« fortæller Klavs Bruun Jørgensen, der blev landsholdspiller som 20-årig og aldrig har forestillet sig et liv uden for sportshallen. »Jeg er en type, der har brug for at gruble og tage små mentale skridt.«Fold sammenLæs mereFoto: Nikolai Linares. Krisen ramte med dobbelt kraft, fordi hverdagen ikke længere handlede om, hvor han skulle have sit næste trænerjob, men om, hvem han overhovedet var. »Jeg følte, at hele min identitet var væk. Fra at have en krystalklar bevidsthed om, at jeg var en dygtig håndboldtræner, var jeg pludselig ingenting. Og som alle andre vidste jeg ikke, hvornår tingene ville begynde at køre normalt igen. Jeg var helt rundt på gulvet og ude af mig selv i halvanden måned.« Hans kone, der i dag arbejder som coach og personlig træner, var rastløs på Klavs’ vegne. »Hun kunne stadig arbejde over zoom og på afstand i haven. Hun havde et netværk og var i gang. Og så er hun så handlingsorienteret som type. Jeg var i granatchok, og jeg gik og tænkte over tingene så længe, at det grænsede til det usunde,« husker han. Rikke Hørlykke var også fuld af gode ideer om, hvad hans fremtid kunne byde på – han kunne jo lære fra sig, holde foredrag … »Hendes omkvæd i den periode var »Du kan jo bare ...«, for hun havde masser af ideer, og hver gang hun præsenterede en ny idé, var jeg ved at eksplodere. Jeg er en type, der har brug for at gruble og tage små mentale skridt. Hun kan springe direkte ind i en ny virkelighed.« Pudsigt nok var det karantænetidens hjemmeskoling – den, som mange forældre forbandede – der blev Klavs Bruun Jørgensens anker. Aksel på 13 og Karla på 10 havde måske mistet en håndboldtræner-far, men de havde vundet en nærværende underviser, der så det som sin personlige mission at få dagene til at glide, så hustruen kunne fokusere på arbejdet, og børnene fik lært noget. »Hjemmeskolen var min redning. Jeg var aktiveret, og det var en gave,« fortæller han. »Det gjorde hverdagen konkret. Vi fik vores rutiner, og pludselig gav det også mening, at jeg bare skulle være der for dem.« Men det gav ikke bare en ny mening. Det åbnede også den tidligere håndboldtræners blik for, at bare fordi fremtiden ikke blev, som han havde regnet med, behøvede den ikke være uforløst. »Nogle gange virker det totalt »fluffy«, det jeg laver. Lige indtil jeg ser, hvad mine samtaler, mit nærvær og min erfaring kan give de unge.«Fold sammenLæs mereFoto: Nikolai Linares. »Og så ringede Andreas Byder, der er chef i Lyngby Boldklub, til mig. Det kom fuldstændig bag på mig, at han kunne se mig som ny mentaltræner for hans U17- og U19 talenter. Jeg er jo ikke uddannet coach, og jeg kommer fra en helt anden sport.« Men direktøren så i Klavs Bruun Jørgensen præcis det, som klubben manglede: En rollemodel. En person, der ikke var fodboldstrateg, men derimod kunne fungere som mentor for de unge mænd i forhold til alle de udfordringer, der melder sig uden for banen, når man dyrker sport på højt niveau. »Da jeg blev præsenteret for ideen, var min umiddelbare reaktion, at det her ved jeg ikke, om jeg kan. Kan man være mentaltræner, når man selv er ved at finde sine egne ben? Men det tiltalte mig, at den kultur jeg kom fra i Virum-Sorgenfri Håndboldklub, mindede om den, der var her. Og mange af de erfaringer, de unge talenter skal igennem med at blive valgt og vraget, har jeg jo været igennem. Og jeg har overlevet.« Klavs Bruun Jørgensen var egentlig imod den nye titel, for han følte ikke han var klædt på til prædikatet »mentaltræner«. For en person, der er vant til at blive målt på scorede mål og holdets sejre, har det nye job været uvant, fordi det er så ukonkret. »Nogle gange virker det totalt »fluffy«, det jeg laver. Lige indtil jeg ser, hvad mine samtaler, mit nærvær og min erfaring kan give de unge,« fortæller han. »Nogle har meget »pushy« forældre, der stiller store krav, og nogle har forældre, der slet ikke interesserer sig for deres sport. I begge situationer er det afgørende at have en udenforstående voksen, man kan tale med. Jeg er ikke en ny bonusfar, men jeg er nok den ekstra storebror, de kan læne sig op ad.« »Jeg vil gerne tilbage til håndboldverdenen, men lige nu er jeg her. Jeg vil gerne blive her og arbejde med det fælleskab, jeg nu føler et stort ansvar for.«Fold sammenLæs mereFoto: Nikolai Linares. Samtidig har den nye rolle givet Klavs Bruun Jørgensen mulighed for at spille på et register, der manglede, da han selv var ung. »Når der bliver investeret i en stilling som min, er det jo et tegn på, at der er kommet nye prioriteter. Det er blevet tilladt at få følelserne på banen. Da jeg selv var håndboldspiller og træner, fik jeg ofte rollen som ham med albuerne, der bare ville frem af. Men nu kan jeg se, at fællesskabet og relationerne er langt vigtigere. Jeg skal ikke stå for taktik, jeg skal styrke selvværdet hos den enkelte og gruppens fællesskab. Jeg skal rumme spillernes sårbarhed, mens træneren skal fokusere på deres styrker.« De tidligere håndboldkolleger har bakket op fra sidelinjen. Særligt fordi sportsverdenens hierarki tidligere har placeret håndbolddrengene under fodboldherrerne. »Jeg tror, de var glade for, at jeg nu kan bevise, at vi også kan noget på deres banehalvdel. Jeg kan arbejde med de følelsesmæssige dimensioner, fordi jeg i min rolle ikke har ansvar for taktik og strategi,« fortæller han. »Men jobbet har også ændret meget i mig. Det var ekstremt stressende, da jeg hverken havde en fast indtægt eller et ansættelsesforhold. Den følelse aflastede stillingen i første omgang. Men det er mere end det.« Han holder en pause i talestrømmen. Som om han tager tilløb til at ændre ordenes rækkefølge og dermed sin egen konklusion. »Det er blevet tilladt at få følelserne på banen.«Fold sammenLæs mereFoto: Nikolai Linares. »Jeg vil gerne tilbage til håndboldverdenen, men lige nu er jeg her. Jeg vil gerne blive her og arbejde med det fælleskab, jeg nu føler et stort ansvar for. Jobbet har gjort, at jeg kunne rykke mit fokus, og jeg har en ro i, at jeg nok skal få meningsfyldte jobs igen. Det er nemt at sige til andre, at de ikke skal være så bange for fremtiden, men det er jo det, man bliver, når hele ens verden ændrer sig. Jeg har lært, at hvis jeg ikke skulle være håndboldtræner igen, så er der andre veje at gå.« Klavs Bruun Jørgensen er ikke slået hjem længere. Han er startet på et helt nyt spil. FAKTAOm Klavs Bruun JørgensenKlavs Bruun Jørgensen blev født 1974 i Gentofte.Fra 1994 til 2009 spillede han på Danmarks håndboldlandshold for herrer.Fra 2015 til 2020 var han træner for Danmarks kvindehåndboldlandshold.Han blev den nye mentaltræner for Lyngby Boldklubs fodboldakademi, efter at han ved årsskiftet blev fyret som træner for kvindelandsholdet.Han kommenterer fortsat håndbold på TV2.Klavs Bruun Jørgensen er gift med tidligere håndboldspiller Rikke Hørlykke.Sammen har de Aksel på 13 og Karla på 10 år.FOLD UD Klavs Bruun Jørgensen blev født 1974 i Gentofte. Fra 1994 til 2009 spillede han på Danmarks håndboldlandshold for herrer. Fra 2015 til 2020 var han træner for Danmarks kvindehåndboldlandshold. Han blev den nye mentaltræner for Lyngby Boldklubs fodboldakademi, efter at han ved årsskiftet blev fyret som træner for kvindelandsholdet. Han kommenterer fortsat håndbold på TV2. Klavs Bruun Jørgensen er gift med tidligere håndboldspiller Rikke Hørlykke. Sammen har de Aksel på 13 og Karla på 10 år.",
        "metadata": {
            "source": "https://www.berlingske.dk/det-gode-liv/klavs-bruun-joergensen-om-fyringen-som-landstraener-jeg-foelte-at",
            "image_url": "https://berlingske.bmcdn.dk/media/cache/resolve/image_x_large_vertical/image/134/1346271/23552981-nyny.jpg",
            "publication_time": "Søndag d. 18. oktober 2020, kl. 10.42",
            "author": "Sine Gerstenberg",
            "related_links": [],
            "attachments": []
        }
    }
}