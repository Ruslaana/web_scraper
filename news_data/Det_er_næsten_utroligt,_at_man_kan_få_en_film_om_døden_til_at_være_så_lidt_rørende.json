{
    "version": "1.0",
    "document": {
        "id": "https://www_berlingske_dk/skaerm/det-er-naesten-utroligt-at-man-kan-faa-en-film-om-doeden-til-at-vaere-saa",
        "title": "Det er næsten utroligt, at man kan få en film om døden til at være så lidt rørende",
        "content": "Annika Aakjærhar mange talenter. Hun er en glimrende sangskriver, hun kan spille skuespil, hun er en eminent, selvironisk komiker, og hvis man var tilårets Bodil-prisfest, vil man vide, at hun også er en fremragende vært. Og sådan kunne man blive ved. Til gengæld må man også konstatere, at blandt Aakjærs talenter finder man ikke evnen til at sige nej tak på det rigtige tidspunkt. I hvert fald burde hun efter endt læsning af manuskriptet til »Esthers orkester« have sagt: »Den film tror jeg ikke, jeg skal være med i.« Nå, »Esthers orkester« handler om kæresteparret Esther (Annika Aakjær) og Thomas (Johannes Lilleøre), og det er tanken, at den skal fortælle om deres samlivs op- og nedture fortalt gennem scener fra parrets første og sidste dag sammen. Det er egentlig en ganske interessant idé, men den fungerer bare ikke i praksis. Det er der mange grunde til. Jeg havde ikke læst foromtalen, inden jeg så filmen, og jeg var simpelthen ikke i stand til at regne ud, at Esther og Thomas var et par efter filmens første scene, hvor Thomas besøger Esther på hospitalet (vi er her i sagens natur i gang med fortællingen om parrets sidste dag …). Jeg ville have gættet på, at de måske var søskende eller måske fraskilte, for der er ikke skyggen af romantisk kemi mellem de to. Annika Aakjær fylder beklageligt lidt i filmen »Esthers orkester«.Fold sammenLæs mereFoto: Scanbox. Det virker marginalt mere troværdigt i scenerne fra parrets første dag, men det går hurtigt ned ad bakke, da Thomas ved et uheld kommer til at møde Esthers forældre på parrets første date og helt uden grund lyver om, hvem han er. Det er vist meningen, at det skal være sjovt på den akavede måde, men er i stedet bare næsten tåkrummende umorsomt. En anden ting, man skal vide om »Esthers orkester«, er, at selvom Annika Aakjær står øverst på rollelisten, og det er hendes ansigt, der pryder filmplakaten, så er det ikke hende, der har den største rolle. Filmen bæres i stedet af Johannes Lilleøre. Og det kan han med al respekt ikke. Manuskriptet gør ham sandelig heller ikke nogen tjenester. Thomas fremstår konstant som en charmeforladt, småsur vatnisse, og det er endog meget vanskeligt at gennemskue, hvorfor Esther nogensinde skulle have set noget i ham. Alle karikaturer i filmen virker mere som klodsede karikaturer end rigtige mennesker.Fold sammenLæs mereFoto: Scanbox. Samtidig lyder alle replikker i filmen i særklasse som nogen, der reciterer noget, nogen har skrevet. Det ER replikker på film i sagens natur, men det behøver ikke at fremgå SÅ tydeligt. Der er også et løjerligt tidspres i scenerne fra parrets sidste dag, der virker helt grebet ud af den blå luft, alle karakterer fremstår som klodsede karikaturer frem for rigtige mennesker, og der er ingen egentlig dramatisk fremdrift. I det hele taget er det næsten utroligt, at man kan lave en film, der handler om døden (det er ikke en plotspoiler, det fremgår ret hurtigt), der er så lidt rørende og giver så lidt stof til eftertanke. Annika Aakjær medvirker senere på året i Annette K. Olesens »Ingen kender dagen«. Vi er nogle stykker, der krydser fingre for, at hun her får mulighed for at folde sit åbenlyse talent ud i en bedre film. »Esthers orkester«. Drama, 92 minutter. Instruktion: Alexander Bag Sagmo. Med: Johannes Lilleøre, Annika Aakjær, Emma Pi, Holly Filipsen m.fl. Premiere 2. juni i biografer landet over.",
        "metadata": {
            "source": "https://www.berlingske.dk/skaerm/det-er-naesten-utroligt-at-man-kan-faa-en-film-om-doeden-til-at-vaere-saa",
            "image_url": null,
            "publication_time": "Torsdag d. 02. juni 2022, kl. 21.27",
            "author": null,
            "related_links": [],
            "attachments": []
        }
    }
}