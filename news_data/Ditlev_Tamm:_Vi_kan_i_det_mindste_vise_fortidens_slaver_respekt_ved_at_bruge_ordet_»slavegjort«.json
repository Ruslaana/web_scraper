{
    "version": "1.0",
    "document": {
        "id": "https://www_berlingske_dk/kommentatorer/ditlev-tamm-vi-kan-i-det-mindste-vise-fortidens-slaver-respekt-ved",
        "title": "Ditlev Tamm: Vi kan i det mindste vise fortidens slaver respekt ved at bruge ordet »slavegjort«",
        "content": "Der er gang i diskussionen om Danmark som den kolonimagt, vi jo helt ubestrideligt har været med besiddelser i Caribien, Indien og Vestafrika foruden Grønland i Nordatlanten. Så sent som i 2017 udkom et fembindsværk om Danmark og kolonierne, der nuanceret og ordentligt beskriver de undertrykkende og ofte rædselsfulde forhold for de slavegjorte på De Vestindiske Øer og den grundlæggende beskyttende politik, som har været kendetegnende for dansk kolonialisme i Grønland, selv om en række unge grønlandske politikere i dag søger at få magten ved at fortælle en anden historie. Historien om Danmark og Grønland er netop betydeligt mere nuanceret, end det fremgår af debatten i dag. En særlig stødende del af den danske kolonihistorie er naturligvis den dybe involvering i den såkaldte transatlantiske slavehandel især i 1600- og 1700-årene. Netop denne historie blev stærkt markeret for nogle år siden ved opstillingen i 2018 af Jeanette Ehlers’ og La Vaughn Belles tankevækkende skulptur af den vestindiske kvindelige aktivist Queen Mary, som blev bekendt som en af lederne af et oprør i 1878 forårsaget af de dårlige arbejdsforhold, som man bød den vestindiske befolkning endnu 30 år efter, at slaveriet var ophævet. Hun idømtes fængsel på livstid for sin del i oprøret. Opstillingen af et monument over hende var kontroversielt, men velgørende som en øjenåbner for fortsat den ringe forståelse i Danmark for de sociale forhold i Vestindien. At livet der – om overhovedet – kun var idyl for nogle få, har også et par danske film om den sidste generalguvernør Peter von Scholten og en anden om hans elskerinde Anne Heegaard været med til afsløre. Det helt stærke indtryk af, hvad slaveriet indebar, får man nok kun ved selv at besøge øerne og her bese ruinerne af den sukkerplantage, som blev drevet på øen St. Jan af danskeren Peter Oxholm. Her kan man få indtryk af de koncentrationslejragtige forhold med tvangsarbejde i form af at hugge sukkerrør i glødende varme, med fare for liv og lemmer for at fodre en mølle med sukkerrør og derefter arbejde i et glohedt sukkerkogeri. Hjemme på min egen væg har jeg et portræt af min tip-tip-tipoldefar, der i 1755 som kaptajn sejlede slavegjorte fra Afrika til de danske kolonier i St. Thomas, så jeg sender tit de gamle kolonier en tanke. Af samme grund har jeg svært ved at forstå modviljen mod at betegne de mennesker, der blev ofre for den transatlantiske slavehandel, som slavegjorte. Det er jo helt andre vilkår end dem, som gjaldt oldtidens slaveri eller det, som vi kalder trælle i middelalderen, men som jo reelt var slaver. Oldtidens Athen og Rom havde sine sociale strukturer, som slaveriet var en del af. Slaveriet i middelalderen havde sin baggrund i tidens krigs- og befolkningsforhold. Det er en helt anden historie end dem om, hvordan man lod afrikanere transportere over Atlanten som kvæg for at udnytte deres arbejdskraft uden noget ønske om at integrere dem i samfundet. Danmark var involveret i slavehandel, som omfattede tusindvis af mennesker, men her i landet var der end ikke en bevægelse for frigivelse af slaver, og det var kun modvilligt, at slaveriet ophævedes i 1848 efter et oprør. Selvom Danmark var en af Europas fremmeste slavenationer var der ingen debat om slaveriets berettigelse. Det er noget af det, som slår en ved beskæftigelsen med dansk kolonihistorie. Fra Vestindien har vi omfattende arkiver, der viser, hvordan danske myndigheder håndterede de mange retlige og andre konflikter på øerne. Ingen løftede et øjenbryn eller overvejede, hvad det var, man havde gang i, så længe sukkerproduktionen var en lukrativ forretning. Det kan vi ikke lave om på, men vi kan da i hvert fald, mens vi med gru imødeser, hvad DR vil diske op med i bebudede udsendelser om Vestindien, vise de ulykkelige mennesker den respekt, at vi ved at benytte ordet slavegjort taler om slaveriet som netop påtvunget. Disse mennesker var lige netop slavegjorte, dette ord er for mig en god begyndelse, hvis man vil vise, at man har forstået, at selv om fortid er fortid, så kan vi godt forholde os både nuanceret og menneskeligt til den. Ditlev Tamm er juraprofessor emeritus, forfatter og debattør ",
        "metadata": {
            "source": "https://www.berlingske.dk/kommentatorer/ditlev-tamm-vi-kan-i-det-mindste-vise-fortidens-slaver-respekt-ved",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893003/24897125-ditlev-tamm-forfatter-til-bogen-de-klogeste-og-s.jpg",
            "publication_time": "Onsdag d. 26. februar 2025, kl. 08.12",
            "author": "Ditlev Tamm",
            "related_links": [],
            "attachments": []
        }
    }
}