{
    "version": "1.0",
    "document": {
        "id": "https://www_berlingske_dk/dine-penge/her-bliver-lynladning-billigere",
        "title": "Her bliver lynladning billigere",
        "content": "Siden 2022 har det været muligt for alle elbilejere – også dem, der ikke har en Tesla – at benytte sig af Teslas Supercharger-netværk af lynladere. Det var lidt af en fordel, for Teslas ladere er blandt de billigste, og derudover er der rigtig mange af dem. Og nu bliver det billigere, skriverB.T. Priserne på lynladning fungerer sådan, at man i Tesla-appen kan se priserne, der som regel varierer i løbet af dagen. Men har man et månedligt abonnement, så sparer man omtrent 60 øre/kWh, viser et kig i Teslas app. Og det er prisen på det abonnement, der nu falder fra 99 kroner om måneden til 75 kroner om måneden, altså en månedlig besparelse på 24 procent. Betaler man for et helt år, koster det 750 kroner, hvilket svarer til en yderligere besparelse på knap 17 procent. Det betyder, at lader man mere end 125 kWh på en måned på Teslas ladere, kan det nu betale sig at købe abonnementet for den pågældende måned. Vil man købe til et helt år, skal man lade mere end 1.250 kWh på et år på Teslas ladere, før det kan betale sig. Tesla har over 55.000 ladere fordelt på over 6.000 ladestationer i hele verden. Af dem er 1.100 ladestationer i Europa.Fold sammenLæs mereFoto: Niels Ahlmann Olesen/Berlingske. I skrivende stund koster det 2,75 kroner/kWh at lade op på den nærmeste Tesla Supercharger, der befinder sig i Rødovre. Havde man det nu billigere abonnement, ville den pris ryge ned på 2,15 kroner/kWh, altså 21 procent mindre. Til sammenligning koster det ifølgeFDMi dag 2,5 kroner/kWh at lade hos ViggoEnergy, samme pris hos Uno-X, hvilket er de to billigste på FDMs liste. Lader man på Clevers hurtigladere, koster det 4,99 kroner/kWh, medmindre man eksempelvis har Clevers abonnement med ubegrænset opladning. Den dyreste lynladningsudbyder i dag er Fastned, der ifølge FDM tager 5,89 kroner/kWh. Dermed sparer man i dag 63 procent ved at lade hos Tesla med abonnement i forhold til den dyreste hurtiglader. Det er endnu et eksempel på, hvor godt det kan betale sig at være årvågen, når man lader ude – og hvor uigennemskuelige priserne kan være. Oversætter man det til benzinpriser, svarer det til, at man betalte 15 kroner for en liter benzin hos den ene tankstation, medens det hos den anden kostede 5,55 kroner for en liter benzin. Har man allerede Teslas Supercharger-abonnement, skifter prisen automatisk til den nye pris, skriver B.T. ",
        "metadata": {
            "source": "https://www.berlingske.dk/dine-penge/her-bliver-lynladning-billigere",
            "image_url": "https://berlingske.bmcdn.dk/media/cache/resolve/image_x_large/image/178/1786549/24685005-elbil-tesla-opladning-opladerkabel-supercharg.jpg",
            "publication_time": "Torsdag d. 18. april 2024, kl. 20.00",
            "author": "Joachim Talbro Paulsen",
            "related_links": [],
            "attachments": []
        }
    }
}