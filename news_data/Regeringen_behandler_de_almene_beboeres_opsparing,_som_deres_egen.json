{
    "version": "1.0",
    "document": {
        "id": "https://www_berlingske_dk/synspunkter/regeringen-behandler-de-almene-beboeres-opsparing-som-deres-egen",
        "title": "Regeringen behandler de almene beboeres opsparing, som deres egen",
        "content": "Det kommer til at tage små to år, før beboere i nogle bestemte almene boligområder kan få deninflationshjælpudbetalt, som S-regeringen lancerede før sidste folketingsvalg, og som et flertal i folketinget vedtog i februar 2023. Hjælpen – i form af en måneds gratis husleje, kommer i september måned i 2024. Den inflationshjælp, som skulle hjælpe, da priserne steg mest, udbetales altså på et tidspunkt, hvor inflationen er faldet en hel del. Den lange tid skyldes udelukkende, at regeringen har insisteret på, at vi almene beboere selv skal betale for hjælpen. Man kunne – og mange anbefalede det,have givet hjælp gennem boligstøtten. Så havde man hurtigt og præcist hjulpet dem med størst behov. Men så skulle regering og folketing have haft pengene op af statskassen. Og det ville hverken den socialdemokratiske soloregering eller SVM-regeringen. I stedet tages pengene – 350 millioner kroner – fra vores, de almene beboeres, egen opsparing i Landsbyggefonden. Landsbyggefonden er der, hvor vi almene beboere betaler en del af vores husleje ind til en fælles solidarisk opsparing, som primært skal bruges til renoveringer af almene boliger. De 350 millioner kroner, som regering og folketing har besluttet at bruge af vores opsparing, skal bruges til at give (alle) beboere i en række almene boligområder en måneds gratis husleje. I mit boligselskab, AKB, København, er det i høj grad vores afdelinger for mennesker med handicap, som typisk er på førtidspension, som får hjælpen. Og det skal virkelig være beboerne vel undt! »Grundlæggende er det absurd, at regering og folketing ser vores opsparing som deres private pengekasse,« skriver Mikkel Warming.Fold sammenLæs mereFoto: Mads Claus Rasmussen/Ritzau Scanpix. Men det havde unægtelig været mere rimeligt, hvis midlerne var kommet ud til dem med mest behov, da inflationen buldrede mest. Og at regering og folketing ikke lod os almene beboere selv betale for inflationshjælpen. Det lange arbejde betyder i det mindste, at modtagerne af inflationshjælpen ikke modregnes i deres boligstøtte, som ellers ville have været konsekvensen, dengang Folketinget vedtog lovforslaget. Finansministeriet vil nu stadig nok få en millionbesparelse ud af inflationshjælpen, fordi man sparer boligstøtte i en måned til en række beboere, som jo får dækket deres husleje af Landsbyggefonden. Så på denne måde slipper regeringen for selv at betale en inflationshjælp, som man så kan tage æren for, og samtidig skaffer man formentlig Finansministeriet en lille ekstraindtægt. Grundlæggende er det absurd, at regering og folketing ser vores opsparing som deres private pengekasse, Og lige så absurd, at man hellere vil trække tiden for at undgå at lade statskassen betale for den inflationshjælp, som man politisk gerne (og rimeligt nok!) vil give. Som sagt skal det være alle modtagere af en måneds gratis husleje vel undt. Men regering og folketing skal stoppe med at behandle de almene beboeres opsparing, som deres egen. Tænk over ramaskriget, hvis beboere i andre boligformer, blev behandlet på samme måde. Mikkel Warming er formand for Boligselskabet AKB, København ",
        "metadata": {
            "source": "https://www.berlingske.dk/synspunkter/regeringen-behandler-de-almene-beboeres-opsparing-som-deres-egen",
            "image_url": "https://berlingske.bmcdn.dk/media/cache/resolve/image_x_large/image/181/1818751/24755951-nicolai-wammen-s-jakob-engel-schmidt-m-troel.jpg",
            "publication_time": "Tirsdag d. 23. juli 2024, kl. 15.17",
            "author": null,
            "related_links": [],
            "attachments": []
        }
    }
}