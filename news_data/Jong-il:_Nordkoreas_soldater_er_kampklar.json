{
    "version": "1.0",
    "document": {
        "id": "https://www_berlingske_dk/internationalt/jong-il-nordkoreas-soldater-er-kampklar-0",
        "title": "Jong-il: Nordkoreas soldater er kampklar",
        "content": "Nordkoreas leder Kim Jong-il har givet militæret besked om at være klar til kamp, rapporterer det sydkoreanske nyhedsbureau Yonhap. Odren skulle være givet torsdag i sidste uge. Bureauet citerer en gruppe af nordkoreanske afhoppere for, at deres kilder i landet har hørt Kims ordre blive annonceret af en topleder i landets militær. - USA og Sydkorea har fået et anfald af hævntørst ved at forbinde os med Cheonan-ulykken. Dette er en sammensværgelse med deltagelse af USA, Japan og Sydkorea, som skal isolere os og dræbe os, skal Nordkoreas viceforsvarsminister, O Kuk-Ryol, have sagt i en radiotale. LÆS OGSÅ:Nordkorea sænkede sydkoreansk krigsskib Spændingerne mellem Nordkorea og Sydkorea er på det højeste niveau i mange år, efter en undersøgelse har konkluderet, at det sydkoreanske krigsskib Cheonan blev sænket af en nordkoreansk torpedo i marts. Angrebet kostede 46 personer livet. Ifølge gruppen af nordkoreanske afhoppere har Nordkoreas ledende parti givet ordre til massedemonstrationer under sloganet \"hævn for hævn, krig for krig\". Kim Jong-il skal samtidig have bedt medlemmer militærets reserver om at bære uniform ved demonstrationerne, hvilket skulle være yderst sjældent. Vores kilder siger, at folk føler sig usikre på grund af radiotalen, siger Kim Dae-Sung, leder af gruppen af nordkoreanske afhoppere. Sydkorea har reageret på Cheonan-undersøgelsen ved at lukke ned for al handel med Nordkorea og afviser nu nordkoreanske handelsskibes adgang til landets farvande. Den sydkoreanske præsident, Lee Myung-bak, siger, at enhver nordkoreansk indtrængen eller yderligere angreb ville blive kontant besvaret af Sydkorea. Der spekuleres i øjeblikket i krig mellem de to lande. Lee vil desuden indbringe Nordkoreas sænkning af Cheonan for FN's Sikkerhedsråd. /ritzau/Reuters",
        "metadata": {
            "source": "https://www.berlingske.dk/internationalt/jong-il-nordkoreas-soldater-er-kampklar-0",
            "image_url": "https://berlingske.bmcdn.dk/media/cache/resolve/image_x_large/image/86/864292/2600606-korea-north.jpg",
            "publication_time": "Tirsdag d. 25. maj 2010, kl. 06.14",
            "author": null,
            "related_links": [],
            "attachments": []
        }
    }
}