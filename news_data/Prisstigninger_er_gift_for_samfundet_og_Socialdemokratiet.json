{
    "version": "1.0",
    "document": {
        "id": "https://www_berlingske_dk/kommentatorer/prisstigninger-er-gift-for-samfundet-og-socialdemokratiet",
        "title": "Prisstigninger er gift for samfundet og Socialdemokratiet",
        "content": "En tur igennem supermarkedet er de sidste to år blevet en bitter fornøjelse for de fleste af os. Helt almindelige varer som grøntsager, kartofler, mel, babymad, æg og ost er blevet langt dyrere. Op til40 procent dyreresiden januar 2022. Jeg kan godt forstå, hvis mange har prøvet at få et chok, når man kører alle varerne igennem kassen, men ikke kan få det til at gå op med det beløb, kassemedarbejderen læser op. For selvom inflationen er faldet, er fødevarepriserne desværre ikke. Jeg undrer mig over, at det ikke fylder mere i den politiske debat i Danmark. For jeg oplever, at det er noget, der fylder ude ved køkkenbordene. Særligt i denne tid, hvor vi forbereder os til julen, og de fleste familier kan se, at det bliver sværere og sværere at få julebudgettet til at hænge sammen. Lur mig, om vi ikke igen i år desværre ser et rekordantal, som føler sig nødsaget til at søge om julehjælp. Det giver et stik i maven. Inflation er gift for et samfund. For den kommer snigende, er usynlig for de fleste af os i det daglige og rammer med forsinkelse. Arbejdsmarkedets parter har taget ansvar for at sikre, at langt de fleste lønmodtagere heldigvis kan følge nogenlunde med prisstigningerne. Men hvad med alle pensionisterne, mennesker på overførselsindkomst eller folk, der arbejder på arbejdspladser uden overenskomster? Der er brug for, at politikerne tager ansvar. Og særligt vi i Socialdemokratiet bør starte en samtale om, hvordan vi kan skabe mere råderum i husholdningsøkonomierne uden at puste til inflationen. Et første bud kunne være at sænke priserne på daginstitutioner. Det har den socialdemokratiske regering gjort for nylig i Norge. Et andet bud kunne være at kigge på, om der er sundhedsydelser eller aktivitetstilbud, som vores ældre medborgere bruger og betaler for privat i dag, som kunne finansieres over skatten i stedet? Lad os forsøge at gå målrettet efter at skabe luft i budgettet hos de grupper i samfundet, der er presset til det yderste i disse måneder og år. Og hvis der så kommer en embedsmand fra Finansministeriet, som siger, at den slags tiltag vil puste yderligere til prisstigninger og efterspørgsler, så har jeg nul problemer med at stramme op i økonomien ved at sløjfe topskattelettelserne til de rigeste. Hvis ikke vi får taget fat om problemet med prisstigninger og følelsen af økonomisk utilstrækkelighed nu, er der mange, som vil føle sig svigtet af Socialdemokratiet. »It’s the economy, stupid« er igen blevet en meget aktuel sætning for os at huske på. Katrine Evelyn Jensen er forbundsformand for DSU ",
        "metadata": {
            "source": "https://www.berlingske.dk/kommentatorer/prisstigninger-er-gift-for-samfundet-og-socialdemokratiet",
            "image_url": "https://berlingske.bmcdn.dk/media/cache/resolve/image_x_large_vertical/image/186/1861621/24839789-varer-i-ftex-p-amagerbrogade-kunde-indkb.jpg",
            "publication_time": "Onsdag d. 27. november 2024, kl. 10.02",
            "author": "Katrine Evelyn Jensen",
            "related_links": [],
            "attachments": []
        }
    }
}