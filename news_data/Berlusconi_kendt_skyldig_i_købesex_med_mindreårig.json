{
    "version": "1.0",
    "document": {
        "id": "https://www_berlingske_dk/internationalt/berlusconi-kendt-skyldig-i-koebesex-med-mindreaarig",
        "title": "Berlusconi kendt skyldig i købesex med mindreårig",
        "content": "BARCELONA: Nej, bunga bunga-festerne i Silvio Berlusconis villa uden for Milano var ikke »elegante aftenselskaber«, sådan som hans forsvarere har hævdet. Det var heller ikke Il Cavalieres store hjerte, som fik ham til at »hjælpe« en af de faste deltagere, Karima El Mahroug alias Ruby Hjerteknuser, økonomisk. Og han handlede på ingen måde i god tro, da han en majnat i 2010 brugte sin position som regeringschef til at få den på det tidspunkt endnu kun 17-årige escortpige løsladt efter en anholdelse for rapseri med henvisning til, at hun var niece af den tidligere egyptiske præsident Hosni Mubarak. Tværtimod er Berlusconi skyldig i anklagerne om såvel købesex med mindreårige som groft embedsmisbrug i forsøg på at dække over forholdet, afgjorde retten i Milano i går, og ikke nok med det. De tre kvindelige dommere fandt desuden sagen så alvorlig, at de lagde et år oven i anklagemyndighedens krav om straf og idømte den tidligere premierminister syv års fængsel samt erklærede ham uegnet til at udøve offentligt embede på livstid. Inden det kommer så vidt, vil Berlusconi ganske vist gøre brug af sin ret til at anke dommen ved hele to instanser, oplyste hans advokat straks efter afgørelsen. Det betyder, at der kan gå år og dag, inden han i givet fald kommer til at ruske tremmer for sine sædelighedsforbrydelser. Men det forhindrede ikke voldsomme reaktioner fra en række ledende højrefløjspolitikere. »Dommen er skræmmende og ikke kun fordi, den udgør et moralsk og politisk mord på præsidenten for vores parti, men også fordi den gør klart for italienerne, at dele af dommerstanden åbenlyst og skamløst går et bestemt politisk ærinde,« lød det eksempelvis fra Renato Brunetta, der er gruppeformand for Popolo della Libertà (PDL) . Partiets generalsekretær, Angelino Alfano, der desuden er indenrigsminister og nummer to i Italiens nationale samlingsregering, holdt sig heller ikke tilbage. »Denne dom strider mod al juridisk fornuft, og jeg har opfordret Berlusconi til at holde stand i forsvaret af de værdier og idealer, som han for millioner af italienere er inkarnationen af,« sagde Alfano. Betyder det, at PDL vil mobilisere sin såkaldte »Esercito di Silvio« (Silvios hær) til nye demonstrationer uden for retsbygningen i Milano ligesom efter dommen i Mediaset-sagen om skattesnyd i april? Og vil det både skrøbelige og naturstridige regeringssamarbejde mellem Berlusconis folk og det socialdemokratiske Partito Democratico (PD) i givet fald kunne holde til det? Berlusconis egen umiddelbare reaktion på afgørelsen, som ikke kom bag på ham, var forholdsvis behersket. »Jeg er totalt uskyldig og har på ingen måde tænkt mig at opgive kampen for et Italien med reel frihed og retfærdighed,« sagde han bl.a. Det mest sandsynlige er da også, at Berlusconi i første omgang vil nøjes med at kaste sig ud i en charmeoffensiv på sin hjemmebane, TV-skærmen. At sagen før eller siden får konsekvenser for regeringens overlevelse synes imidlertid lige så oplagt. Ikke mindst efter at forfatningsdomstolen i sidste uge fjernede de sidste juridiske forhindringer for den endelige dom i Mediaset-sagen, der ventes at falde inden nytår. La Repubblica peger imidlertid på, at Berlusconi har adskillige gode grunde til at holde hånden over regeringen. PDL fik et elendigt resultat ved lokalvalget tidligere på måneden, mens PD klarede sig overraskende godt. Den tendens kan meget vel blive forstærket, hvis protestbevægelsen M5S brækker midt over, sådan som meget tyder på. Især hvis PD vælger Firenzes unge og dynamiske borgmester Matteo Renzi som spidskandidat i stedet for den ukarismatiske Pierluigi Bersani, der satte en sikker føring over styr under kampagnen før valget i februar. PDL risikerer med andre ord at miste sin afgørende indflydelse i parlamentet, hvilket naturligvis ikke er i Berlusconis interesse. Han vil i stedet for – stadig ifølge La Repubblica – forsøge at slå en handel af med PD. Hvis socialdemokraterne stemmer mod at ophæve hans parlamentariske immunitet, når det kommer så vidt, vil han til gengæld lade regeringen overleve og måske oven i købet opføre sig loyalt over for dens politik. En sådan aftale ville imidlertid ikke være let at sælge internt i PD, hvor mange medlemmer i forvejen er rasende over samarbejdet med højrefløjen. »Hvis jeg på den måde var med til at redde Berlusconi, ville jeg bagefter ikke turde gå udenfor en dør,« forsikrer en socialdemokratisk senator.",
        "metadata": {
            "source": "https://www.berlingske.dk/internationalt/berlusconi-kendt-skyldig-i-koebesex-med-mindreaarig",
            "image_url": "https://berlingske.bmcdn.dk/media/cache/resolve/image_x_large/image/39/392268/6555193-italyjpg.jpeg",
            "publication_time": "Mandag d. 24. juni 2013, kl. 22.30",
            "author": "Martin Tønner",
            "related_links": [],
            "attachments": []
        }
    }
}