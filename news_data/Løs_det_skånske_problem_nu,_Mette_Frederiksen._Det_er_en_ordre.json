{
    "version": "1.0",
    "document": {
        "id": "https://www_berlingske_dk/kommentatorer/loes-det-skaanske-problem-nu-mette-frederiksen-det-er-en-ordre",
        "title": "Løs det skånske problem nu, Mette Frederiksen. Det er en ordre",
        "content": "Jo, jeg ved godt, at 12 danske gymnasieelever fra Roskilde blæste på Udenrigsministeriets rejsevejledninger og tog en tur til Sverige i Kristi Himmelfartsdagene, og at helefem af dem blev testet positive med coronavirus. Miseren har ført til, at alle 1.g’ere på Roskilde Katedralskole er sendt hjem. I skrivende stund er jeg ikke stødt på oplysninger, der godtgør, hvor i Sverige, de unge har opholdt sig, eller om en eller flere af dem ikke kunne være smittet allerede inden, de udfoldede sig i »Du gamla du fria«. Indtil det er klarlagt, anser jeg ikke historien for at være et argument for den overforsigtige og diskriminerende kurs, Danmark har lagt over for Skåne. Nok er den gamle danske landsdel stadig en del af Sverige. Trekroner har valgt en anden bekæmpelsesstrategi, som måske ikke er ligeså klog, som Mette Frederiksens. Men smittetrykket lige på den anden side af Øresund er altså stadig lavere end i København og meget lavere end i Stockholm, som ligger over 600 kilometer fra Malmø. Når vi indenfor grænserne af vores eget lille land kan lave regionale spilleregler, kan vi da også gøre det med svenskerne sådan, at alle borgere i det, som også kaldes Greater Copenhagen får lige rettigheder og muligheder. I flere måneder har vi danskere kunnet rejse ud og ind af Skåne uden nævneværdige problemer andet end kvababbelser over at ignorere Udenrigsministeriets rejseanbefalinger og en enkelt dag med over to timer bilkø på broen på vej hjem. Det omvendte har været umuligt. De økonomiske konsekvenser for os selv er til at føle på både i København og ikke mindst Helsingør, hvor butikslivet bløder voldsomt, fordi naboerne stadig ikke er velkomne til at bruge deres svage svenske kroner.  En ting er det økonomiske selvmål. Noget andet er den nationalegoistiske tankegang, som er blevet så udtalt her i Danmark, og som var tydelig også før coronakrisen. Den arrogance, som vi udviser og har udvist over for de 1,3 millioner mennesker, der bor i den østlige del af Øresundsregionen, er uklædelig. Langt de fleste skåninger holder af København. Den er også deres storby. Mange føler sig kulturelt og emotionelt meget tættere knyttet til København end til deres egen hovedstad. Det skulle vi være taknemmelige for – ikke bare her i den vestlige del af Øresundsregionen, men i hele Danmark. Derfor kommer her en ordre til Mette Frederiksen, Nick Hækkerup og måske også til Jeppe Kofod om så hurtigt som muligt at få lavet en aftale med Sverige om at normalisere forholdene mellem Skåne og Danmark og genindføre lige rettigheder. Det må kunne lade sig gøre, hvis blot viljen er der. Det har den ikke været hidtil, og historien om de fem smittede 1.g’ere vil naturligvis trække i den forkerte retning. Og de allermest frygtsomme danskere vil blive skræmt af tanken om, at rigtige svenske smittespredere fra de hårdt ramte områder 600 kilometer nord for Malmø, vil smutte over den usynlige grænse fra Småland, Halland og Blekinge og ind i Skåne for så derfra at trænge ind på dansk territorium og udløse en opblussen af danske coronasmittede. Jeg tvivler på, det vil ske, men det kan selvfølgelig ikke udelukkes. Blot en lille afvigelse fra forsigtighedsprincippet vil derimod give både os selv og sydsvenskerne en chance for at udnytte de mange muligheder, som Øresundsregionen har, som vi især fra dansk side har sjoflet siden broen stod færdig for 20 år siden. Torben Steno er vært på Berlingske-programmet »Cordua & Steno« og musiker",
        "metadata": {
            "source": "https://www.berlingske.dk/kommentatorer/loes-det-skaanske-problem-nu-mette-frederiksen-det-er-en-ordre",
            "image_url": "https://berlingske.bmcdn.dk/media/cache/resolve/image_x_large_vertical/image/129/1299447/23436044-mette-nick-og-jeppe.jpg",
            "publication_time": "Torsdag d. 04. juni 2020, kl. 13.46",
            "author": "Torben Steno",
            "related_links": [],
            "attachments": []
        }
    }
}