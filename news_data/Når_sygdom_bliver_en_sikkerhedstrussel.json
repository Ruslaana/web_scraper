{
    "version": "1.0",
    "document": {
        "id": "https://www_berlingske_dk/kronikker/naar-sygdom-bliver-en-sikkerhedstrussel",
        "title": "Når sygdom bliver en sikkerhedstrussel",
        "content": "Hvad sker der, hvis verden rammes af et smitsomt, dødeligt virus, som i løbet af ganske få uger nedbryder den almindelige samfundsorden og sætter alverdens regeringer under pres? Og er det overhovedet en trussel, man skal tage alvorligt? Det er et par af temaerne i den amerikanske storfilm Contagion (eng. »smitte«), som i disse dage har premiere i danske biografer. Filmen har vakt opsigt i USA, hvor eksperter har diskuteret filmens scenario, som er blevet til i samarbejde med landets førende sundhedsmyndighed, Centers for Disease Control and Prevention (CDC), og som derfor i realisme adskiller sig fra andre katastrofefilm i samme genre - eksempelvis Outbreak fra 1995 med Dustin Hoffman i hovedrollen. Producenterne af Contagion har tilstræbt et scenario baseret på videnskabelige fakta, og filmens fiktive, dødbringende virus MEV-1 har karakteristika, som mest af alt ligner koppevirus. En af udfordringerne ved nye virussygdomme er den høje smittefare, som leder til en hurtig global spredning blandt en befolkning, der ikke har nogen naturlig immunitet. Det har vi senest fået demonstreret i forbindelse med SARS og svineinfluenzaen (H1N1), som begge førte til et stort antal syge på tværs af landegrænser og kontinenter. Trods årtiers teknologiske og medicinske fremskridt er vi således fortsat meget sårbare over for effekten af smitsomme sygdomme, og derfor giver Contagion anledning til at kigge nærmere på, hvordan disse potente sygdomme ikke blot udgør sundhedsmæssige udfordringer, men i yderste konsekvens også kan udvikle sig til reelle nationale sikkerhedstrusler. Med Warszawapagtens fald, udgør naturkatastrofer og brugen af ukonventionelle våben, herunder biologiske våben, de mest sandsynlige trusler mod Danmarks nationale sikkerhed. Til sammenligning er brugen af konventionelle midler som f.eks. skydevåben og sprængstoffer langt hyppigere forekommende, men disse våbentyper repræsenterer ikke en trussel på et nationalt niveau. Selvom sandsynligheden for en biologisk hændelse er lav, kan konsekvensen være meget omfattende, navnlig, som illustreret i filmen, når der er tale om en dødelig smitsom sygdom. En ekspert-rapport fra den amerikanske kongres vurderer dog, at der er mere end 50 procent sandsynlighed for et angreb med ukonventionelle våben et sted på kloden inden for en fem års periode. Samtidig fremfører forskere og sikkerhedseksperter, at sandsynligheden for offensiv anvendelse af bakterier og virus er stigende pga. bioteknologiens nye muligheder for at fremstille disse stoffer i laboratoriet. Contagion illustrerer, hvordan en infektionssygdom kan udvikle sig til et verdensomspændende udbrud, der ikke overraskende opbruger store dele af sundhedssystemets ressourcer. Udfra en faglig betragtning er filmens styrke dog snarere, hvordan den detaljeret beskriver mange af de måske mindre oplagte, men meget vigtige samfundsmæssige følgevirkninger. Hvis de sundhedsmæssige problemer når et kritisk niveau, vil man begynde at se en række afledte effekter i form af svigtende infrastruktur (kollektiv transport, benzinrationering), påvirket logistik (ingen forsyning af mad i supermarkeder, ophobning af affald), ophør af et anerkendt pengesystem (banker lukkes, betalingsmidler svigter og afløses af en alternativ økonomi i form af varer, våben m.v.), lukning af skoler og arbejdspladser, nedsat produktion og forsyning (mad og essentielle varer, strøm, drikkevand, varme), oprettelse af karantænezoner, samt forringet sundhed og sikkerhed (manglende personale). Som en logisk konsekvens kan nævnes, at når de ansatte på landets elkraftværker bliver hjemme pga. sygdom eller frygt for smitte, svigter elektricitetsforsyningen, og dermed vil kommunikation, herunder internettet, TV, radio og mobiltelefoner, hurtigt ophøre med at fungere. Som man observerede i Canada under SARS-epidemien, hvor sygeplejersker begyndte at strejke, udebliver nøglemedarbejdere i stort omfang, hvis ikke de og deres familie modtager tilstrækkelig beskyttelse over for sygdommen. Samtidig vil folkestyret blive sat under pres, idet politikerne ikke mødes som vanligt, og de beslutninger, der tages, er vanskelige at effektuere, idet indsatsberedskabet mangler personale. Filmen tegner samlet set et meget dystert anarkistisk scenario med langvarige og alvorlige sikkerhedsmæssige følgevirkninger. Historiske observationer fra større katastrofer bekræfter sikkerhedsaspektet, hvilket understreger, at store sygdomsudbrud ikke alene kan betragtes som en opgave for sundhedsberedskabet. Traditionelt ligger ansvaret for sygdomsbekæmpelse i regi af sundhedsberedskabet, hvilket afspejler områdets prioriteringer og investeringer. Således beskæftiger sundhedsberedskabet sig primært med kendte naturlige sygdomme, der forekommer med en nogenlunde defineret hyppighed. Et beredskab over for sjældne, eventuelt tilsigtede og mere voldsomme scenarier er i sin natur helt anderledes og kræver opbygning af eksempelvis specifikke medicinlagre, som oftest aldrig kommer i anvendelse. Denne form for tankegang og beredskab har derfor en række ligheder med traditionelt sikkerhedsberedskab, hvorunder man f.eks. i Forsvaret indkøber meget dyrt materiel, som man håber aldrig eller meget sjældent at få brug for. Udfordringen ligger i at forudsige og prioritere behovet for modforanstaltninger, idet det oftest er for sent at indkøbe f.eks. militært isenkram, når fjenden har indledt et angreb, eller bestille medicin, når epidemien først er erkendt. Danmark har traditionelt været relativt tilbageholdende med investeringer inden for biologisk sikkerhed. Eksempelvis hviler den danske koppeplan fra 2003 på anvendelsen af 40 år gamle vacciner, som er behæftet med alvorlige bivirkninger. I USA har man i forhold til Europa en meget mere aktiv holdning til biologisk sikkerhedsberedskab, hvorunder man igennem de seneste ti år har opbygget nationale lagre af essentiel medicin og udstyr. Udfra konkrete risikovurderinger har man foretaget store investeringer i udviklingen af en række værktøjer inden for epidemiberedskabet. Et konkret eksempel er det koppe-beredskab, hvor man har investeret massivt i udviklingen af vacciner med en mere gunstig bivirkningsprofil. Denne nye vaccine er i øvrigt udviklet af den danske virksomhed Bavarian Nordic, som har modtaget amerikanske ordrer for $750 millioner. Med dette moderne vaccine-beredskab eliminerer amerikanerne en specifik trussel og de minimerer samtidig sandsynligheden for et angreb, idet en potentiel aggressor forventeligt vil anvende et stof, der ikke eksisterer et beredskab overfor. Denne form for privat/offentligt partnerskab er essentielt i beredskabet, idet det gængse farmaceutiske marked ikke alene kan drive udviklingen af nye medicinske produkter. Det er en statslig forpligtelse at beskytte befolkningen, som det også var tilfældet ved H1N1-epidemien for to år siden. Chefen for den amerikanske sundhedsstyrelse, Dr. Thomas Frieden, har kaldt Contagion »særdeles troværdig«, og filmen illustrerer med stor realisme, hvordan smitsomme sygdomme med høj dødelighed vil kunne påvirke både befolkningens sundhed og i sidste ende den statslige sikkerhed og samfundskontrol. Scenariet illustrerer, at vaccination er det mest effektive middel, vi har til bekæmpelse af sådanne udbrud, men det forudsætter teknisk kunnen, økonomisk overskud og opdaterede risikovurderinger. Ansvarlige regeringer i en række nære lande (Tyskland, England, Holland) investerer løbende aktivt i beredskabet og viser dermed, at man ikke kan tillade sig at ignorere risikoen fra de mest potente smitsomme sygdomme. Sundhedsberedskab bliver dermed et sikkerhedspolitisk instrument, men det kræver politisk forståelse og vilje at investere i det, der kan betragtes som en forsikringspolice mod sjældne, men katastrofale sygdomsudbrud.",
        "metadata": {
            "source": "https://www.berlingske.dk/kronikker/naar-sygdom-bliver-en-sikkerhedstrussel",
            "image_url": "https://berlingske.bmcdn.dk/media/cache/resolve/image_x_large/image/46/464248/4665883-kronik.jpg",
            "publication_time": "Onsdag d. 02. november 2011, kl. 22.30",
            "author": null,
            "related_links": [],
            "attachments": []
        }
    }
}