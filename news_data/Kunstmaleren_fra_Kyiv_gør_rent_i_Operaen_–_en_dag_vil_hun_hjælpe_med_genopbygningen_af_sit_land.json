{
    "version": "1.0",
    "document": {
        "id": "https://www_berlingske_dk/oekonomi/kunstmaleren-fra-kyiv-goer-rent-i-operaen-en-dag-vil-hun-hjaelpe-med",
        "title": "Kunstmaleren fra Kyiv gør rent i Operaen – en dag vil hun hjælpe med genopbygningen af sit land",
        "content": "Hun havde aldrig forestillet sig et scenario, hvor hun skulle forlade sit land, sin by og sin mand. Selv efter Ruslands invasion af Krim i 2014, der skabte økonomisk og politisk uro i Ukraine, var hun grundlæggende tilfreds med sin tilværelse som kunstmaler i hovedstaden Kyiv. Men da et af russernes missiler i februar sidste år ramte et af byens højhuse, og skuddene holdt familien vågen om natten, traf hun en uundgåelig beslutning og flygtede med sin søn ud af landet – manden måtte blive og kæmpe. Vasylyna Kolomyiko nåede Danmark, hvor en galleriejer havde tilbudt at hjælpe hende og sønnen. Og nu, under et år senere, bor de i en lejelejlighed, og hun står hver dag op for at tage på arbejde i Operaen på Holmen i København. Hun er nemlig en af de mere end 1.200 andre ukrainske flygtninge, der har fået arbejde i rengøringsbranchen, nærmere bestemt Coor Service Managements hold, der hver dag rengør den enorme arkitekttegnede bygning. Og selvom Vasylyna Kolomyiko aldrig har svunget en klud andre steder end i familiens hjem, er hun taknemmelig over muligheden for at kunne forsørge sig selv og sin søn. »Jeg var klar til at tage hvilket som helst arbejde. Det var ikke så vigtigt, hvad det var,« siger hun. På et år er over 7.000 ukrainske flygtninge kommet i arbejde, svarende til omkring seks ud af ti af de arbejdsdygtige ukrainere, der er kommet til Danmark. Det har fået både eksperter og arbejdsgivere til at kalde beskæftigelsesindsatsen for en imponerende succeshistorie, som politikere og erhvervsliv bør lære af.  Hos Coor Service Management i Operaen har driftschef Narine Pedersen, der selv er vokset op i det tidligere Sovjetunionen, ansat seks ukrainske flygtninge, hvor den sidste endnu ikke er startet. »Det er vigtigt, at vi som virksomhed tager et socialt ansvar og gør en indsats for at integrere de ukrainere, der er kommet til Danmark. En arbejdsplads er den bedste måde at gøre det på,« siger hun. For Vasylyna Kolomyiko har det allerede gjort en positiv forskel at få et arbejde. Og selvom hun ikke har mange danske kolleger, går hun meget op i at lære sproget, for landet fascinerer hende. »Danmark er så smukt og fantastisk. Jeg bliver enormt glad over at se så mange gamle og velbevarede bygninger. Alle historiske bygninger i Kyiv er i meget dårlig stand, og de fleste er fuldstændig ødelagt på grund af krigen,« siger hun. Narine Pedersen taler russisk og agerer derfor oversætter mellem undertegnede og Vasylyna Kolomyiko, der, selvom hun var en del af Ukraines kreative klasse i Kyiv, ikke taler engelsk. »Det har ikke været nødvendigt for dem, det har russisk været. I starten var jeg bange for, at de var så sure på russerne, at de ikke ville tale sproget, men det var heldigvis ikke tilfældet,« siger driftschefen. De begrænsede sprogkundskaber er et af de største benspænd for de ukrainske flygtninge, da den manglende mulighed for at kommunikere med danskere og turister lukker en del døre på arbejdsmarkedet. Men hos Coor Service Management er det ikke et problem. Rengøringsholdet i Operaen indeholder udover ukrainere også filippinere, rumænere, litauere og mange andre nationaliteter – alligevel insisterer Narine Pedersen på at lære alle at kommunikere på dansk. Narine Pedersen er selv fra Armenien i det tidligere Sovjetunionen og har derfor en forståelse for, hvordan ukrainerne tænker.Fold sammenLæs mereFoto: Søren Bidstrup. »Vi har danske ord klistret på alle redskaberne, så vores ansattes ordforråd hele tiden bliver bedre. Det virker overraskende hurtigt. Og vi prøver så vidt muligt at kommunikere på dansk, for det er vigtigt at kunne sproget, hvis de skal blive en del af samfundet,« siger hun. Driftschefen er dybt imponeret over sine ukrainske medarbejdere, der på trods af traumer og personlig tragedie møder op hver dag, yder en indsats og udvikler sig. »Man kunne tænke, at det var nemmere for dem at blive hjemme og få udbetalt en social ydelse, men det er mit klare indtryk, at de fleste af de her mennesker vil ud og forsørge sig selv. De vil bestemme over deres eget liv,« siger Narine Pedersen og fortsætter: »At de møder ind, arbejder hårdt og er gode kolleger, selvom de hele tiden modtager forfærdelige billeder og beskeder fra deres hjemland, viser, hvor stærke de er. De har en utrolig vilje.« På et punkt er udfordringen dog stor og myndighedernes støtte mangelfuld, påpeger hun: »De bliver bombarderet med beskeder fra det offentlige, som de bliver bange, for i Ukraine er det farligt at få et brev fyldt med paragraffer fra staten. Så det er også en del af dagligdagen, at jeg og andre kolleger hjælper dem med at forstå, hvordan det danske samfund hænger sammen. Det stiller store krav til arbejdsgiveren og arbejdspladsen,« siger Narine Pedersen. Selvom hun ikke taler hverken engelsk eller dansk, kan Vasylyna Kolomyiko sagtens kommunikere med sin chef, Narine Pedersen, som også taler russisk og hjælper sine ukrainske ansatte med at falde til i Danmark.Fold sammenLæs mereFoto: Søren Bidstrup. Selvom det i begyndelsen er krævende at vænne ukrainerne til e-Boks og andet dansk bureaukrati, er det altafgørende og vigtigt, mener driftschefen. »Når fundamentet og forståelsen for samfundet er kommet på plads, er resten nemt,« siger Narine Pedersen. Hun gør meget ud af at fortælle og lære de udenlandske ansatte om Danmarks demokrati, hvorfor det er meningen, at de ukrainske flygtninge snart skal ind og besøge Christiansborg. »Det er det smukkeste ved det her land og en helt ny verden for mange af vores ansatte – at man kan være rygende politisk uenige og stadig drikke en kop kaffe sammen bagefter,« siger Narine Pedersen. Vasylyna Kolomyiko trives i Danmark. Hendes søn er begyndt til boksning og vil gerne blive, hvis det er muligt, fortæller hun. Men det er ikke hendes plan. »Jeg vil hjem, når der er fred. Men når krigen er slut, bliver Ukraine nødt til at kæmpe en ny intern kamp mod korruptionen. Hvis det lykkes, tror jeg, der er håb for landet,« siger hun. Og her bliver hendes og millioner af andre ukraineres erfaringer fra Danmark og andre lande med mere velfungerende samfund end Ukraine afgørende. »Ukraines fremtid afhænger af ukrainerne. Jeg tror, at de fleste vil rejse tilbage, og de vil tage mange erfaringer og læring med sig fra hele Europa, som kan bruges til at genopbygge landet,« siger Vasylyna Kolomyiko. Vasylyna Kolomyiko er hver dag i kontakt med sin mand, der stadig er i Kyiv og venter på at blive sendt i krig. Han er også kunstmaler, og var ikke uddannet militært inden krigens udbrud, men er ligesom alle andre mænd mellem 16 og 60 blevet beordret at blive i Ukraine og kæmpe.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/oekonomi/kunstmaleren-fra-kyiv-goer-rent-i-operaen-en-dag-vil-hun-hjaelpe-med",
            "image_url": "https://berlingske.bmcdn.dk/media/cache/resolve/image_x_large/image/164/1648859/24352705-.jpg",
            "publication_time": "Fredag d. 24. februar 2023, kl. 18.12",
            "author": "Kalle Kehlet",
            "related_links": [],
            "attachments": []
        }
    }
}