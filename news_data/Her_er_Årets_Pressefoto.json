{
    "version": "1.0",
    "document": {
        "id": "https://www_berlingske_dk/indland/her-er-aarets-pressefoto",
        "title": "Her er Årets Pressefoto",
        "content": "Vi er til statsråd, et tronskifte skal finde sted. Det helligste af det hellige. Kun den inderkreds, der skal være der, er til stede. Og yderst få pressefolk har fået adgang, og Politikens fotograf, Mads Nissen, er en af dem. Det var danmarkshistorie. Og fotograferne ventede på deres øjeblik, på det historiske og helt unikke foto, de håbede at tage. Det lykkedes i særdeleshed for en af dem. Vi så det på tv og husker den historiske scene. Dronning Margrethe sidder for bordenden. Med en grøn pen underskriver hun to dokumenter og rækker dem til statsministeren. Bevæget har kronprins Frederik iagttaget sin mors handling, han har våde øjne. Alle rejser sig. Simultant. Og Dronningen gør tegn til, at hendes søn skal tage den plads, hun forlod. Kronprins Christian træder ud af de historiske tv-billeder for fire sekunder efter at vende tilbage med stokken, som han rækker til sin farmor. Kong Frederik sætter sig. »Gud bevare Kongen.« Dørene går op. Fra sin nye plads er kong Frederik et øjeblik lidt tom i blikket – som tiden står stille. Samtidig ser kronprins Christian efter sin farmor, der støttet af sin stok forlader lokalet. Og tronen. Det er i præcis denne brøkdel af et sekund, Mads Nissen tager Årets Pressefoto. Dronningen er ude af fokus. For nu er det på Kongen. Det er sådan, fotografen har valgt at forevige det afgørende øjeblik. Han kunne have valgt så mange andre eksponeringer – men sikkert valgte han denne. Det var danmarkshistorie. 70 sekunder tog den seance i de mere flygtige tv-billeder. Mads Nissens foto står stærkt tilbage og fortæller hele historien i et fastfrosset øjeblik. Komposition, fokus, lys … alt i fotografiet er perfekt. Det er et enestående foto: Årets Pressefoto.  Der var også priser til tre af Berlingskes fotografer. Linda Kastrup blev tildelt en førstepris i kategorien Årets Portræt med et smukt, personligt og nærmest skulpturelt portræt af musikeren Freja Kirk. Et fotografi dommerne meget hurtigt valgte som deres favorit, og de fremhæver blandt andet, at »det er et intimt og personligt portræt, men det overskrider ikke grænsen til det private«. Foran spejlet derhjemme stod hun ofte og forsøgte at mase brysterne ind til kroppen. De skulle ikke være der. De hørte ikke til. Popmusiker Freja Kirk gik i mange år med krum ryg og løst tøj for at skjule sin krop. »Jeg er blevet 100 procent genfødt med operationen – både personligt og kunstnerisk. Det her er begyndelsen,« siger Freja om at få fjernet brysterne.Fold sammenLæs mereFoto: Linda Kastrup. Linda Kastrup blev også tildelt en andenpris i kategorien Årets Hverdagsbillede Danmark. Vinderbilledet viser et smukt øjeblik fra en sommerdag på Refshaleøen i København, hvor kæresteparret Jordan og Ethan fra kanten af en badebro nyder livet og hinanden. Denne gang er han med. Jordan viser Ethan København. De er kærester og bor til daglig i New York. Jordan har familie i Danmark og kommer derfor ofte forbi hovedstaden. Han holder meget af København. For eksempel holder han af, at man kan bade i havnen. På en sensommerdag kan man gå i vandet – eksempelvis på Refshaleøen – og tage sig et af den slags øjeblikke, New York ikke byder på.Fold sammenLæs mereFoto: Linda Kastrup. Førstepriser var der også til Mathias Svold og Asger Ladefoged i kategorien Årets Reportage Danmark. Sammen står de bag ideen til den digitale fortælling,Dødt land, der er beretningen om, at Danmarks bedst beskyttede naturområder i mange tilfælde er noget helt andet end unik natur og sjældne dyre- og plantearter. Med dokumenterende fotografier viser fotojournalisterne, at der på de beskyttede områder i stedet er blandt andet motorveje, parkeringspladser, minkfarme og minigolfbaner. Minigolfbane på Enø. Natura 2000-områder burde indeholde EUs mest unikke og sårbare vilde natur. Men i en del af områderne er der slet ikke natur.Fold sammenLæs mereFoto: Mathias Svold/Asger Ladefoged. Motorvej nær Værløse. Natura 2000-områder burde indeholde EUs mest unikke og sårbare vilde natur. Men i en del af områderne er der slet ikke natur.Fold sammenLæs mereFoto: Mathias Svold/Asger Ladefoged. Fotojournalister omtaler ofte priserne Årets Pressefoto og Årets Pressefotograf som de to mest prestigefyldte. Freelancefotografen Christian Falck Wolff kan nu sætte kryds i begge titler. Han var nemlig sidste års vinder af Årets Pressefoto og blev i år tildelt prisen som Årets Pressefotograf for en serie på fem fotografier, der imponerede dommerne med deres konsekvent høje niveau. Dommerne fremhævede, at Christian Falck Wolff »ser flere sider af en sag og formår at finde en lige så vigtig, men ikke nødvendigvis åbenlys, vinkel på nogle kendte problemstillinger«. Det kommer blandt andet til udtryk i et foto, hvor medlemmer fra Den Grønne Ungdomsbevægelse iklædt beskyttelsesdragter og gasmasker er billedet på forhandlinger i Ministeriet for Grøn Trepart. DEN »GRØNNE« TREPART: »Dette er et farligt område. Forhandlingerne i bygningen herinde er kilde til ukontrolleret og sundhedsskadelig forurening. Situationen er ikke under kontrol,« lyder det skingert fra megafonen. Medlemmer fra Den Grønne Ungdomsbevægelse er igen i dag mødt op foran Ministeriet for Grøn Trepart for at protestere mod de igangværende forhandlinger. De mener grundlæggende, at den grønne trepart er utilstrækkelig og kalder aftalen for et »historisk klimasvigt«. (Billede 4 i en kollektion på 5 billeder)Fold sammenLæs mereFoto: Christian Falck Wolff/Freelance/Årets Pressefoto 2024. Vinderne er blevet offentliggjort ved dagens åbning af Årets Pressefoto i Den Sorte Diamant i København. Der var indsendt 2.723 fotos af 151 fotojournalister. ",
        "metadata": {
            "source": "https://www.berlingske.dk/indland/her-er-aarets-pressefoto",
            "image_url": "https://berlingske.bmcdn.dk/media/cache/resolve/image_x_large_vertical/image/189/1897745/24905828-vinder-af-rets-pressefoto-2024-kong-frederik-10.jpg",
            "publication_time": "Fredag d. 07. marts 2025, kl. 14.56",
            "author": "Søren Lorenzen",
            "related_links": [],
            "attachments": []
        }
    }
}