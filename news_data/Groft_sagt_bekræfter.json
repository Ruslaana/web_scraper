{
    "version": "1.0",
    "document": {
        "id": "https://www_berlingske_dk/kommentatorer/groft-sagt-bekraefter",
        "title": "Groft sagt bekræfter",
        "content": "Ingeniøren skriver afsluttende: »Vi opfordrer Claes Kastholm til at fremlægge en kilde til hans påstand om det ’ikke-eksisterende’ problem«. - Hvis påstand?? Sektmedlemmet kan vel ikke mene Groft sagten CKs, for så ville han jo have skrevet »sin påstand«, men da Groft sagt betragter det som en simpel pligt at bekæmpe fejl og overtro, træder vi alligevel gerne til. Sekten fører sig frem med en påstand om, at mindst 200 mennesker om året dør »for tidligt« pga. partikelforureningen fra brændeovne, men Aarhus-professorerne Ole Hertel, Miljøvidenskab, og Torben Sigsgaard, Miljø- og arbejdsmedicin, har over for henholdsvis Berlingske Nyhedsbureau og Jyllands-Posten afvist, at man har nogen som helst valid viden om, hvor i landet og i hvilket omfang menneskers livslængde påvirkes af brændeovnsrøg. Under henvisning til dette og taget i betragtning, at der dør ca. 55.-60.000 mennesker om året i Danmark - de fleste formentlig »for tidligt« - må Groft sagt bekræfte den ukendte i »hans påstand«: Sekten Det Økologiske Råd bekæmper et ikke-eksisterende problem! Men det gør fanatiske trossamfund jo som regel. Omvendt kan det næppe afvises, at stress-påvirkningen fra sektleder Press-Kristensens skrækpropaganda får mindst 200 mennesker om året til at forlade denne jammerdal »for tidligt«.",
        "metadata": {
            "source": "https://www.berlingske.dk/kommentatorer/groft-sagt-bekraefter",
            "image_url": "https://berlingske.bmcdn.dk/media/cache/resolve/image_x_large/image/10/100655/3847569-claes-kastholm-hansen.jpg",
            "publication_time": "Mandag d. 16. april 2012, kl. 22.30",
            "author": null,
            "related_links": [],
            "attachments": []
        }
    }
}