{
    "version": "1.0",
    "document": {
        "id": "https://www_berlingske_dk/boeger/mesterforfatteren-gaar-amok-over-wien-aviserne-og-alt-det-andet-lort",
        "title": "Mesterforfatteren går amok over Wien, aviserne og alt det andet lort",
        "content": "»Byen er anlagt på at udsuge dem som er gået i dens fælde, suge dem ud til de falder døde om.« Ordene, der er lagt i munden på den autodidakte musikvidenskabsmand Rudolph, står i den østrigske forfatterThomas Bernhardskorteste roman, »Beton«, og hvis man ikke i forvejen kender til den virtuost vrisne forfatter og hansmageløst misantropiske bøger, giver citatet et meget godt billede af, hvad der venter. Romanen med den kompromisløst kedelige titel, som den evigt skrantende Thomas Bernhard udgav i 1982, syv år før sin død som kun 58-årig, er Thomas Bernhardclassic,både hvad angår suverænt sortsyn, suverænt sprog og suveræn foragt for indrykninger og afsnit. Den er, også typisk for forfatteren, fortalt af en fortæller, der både er fjern og nær: »Fra marts til december, skriver Rudolf,« skriver Bernhard som det første. Efter på den måde at have lagt en distance ind i teksten, giver forfatteren ordet til sin antihelt, der, forstår vi, har haft tid til at sidde hjemme i sit store hus i provinsen og skrive det, vi lige nu læser, i stedet for at skrive den bog om sin yndlingskomponist, Felix Mendelssohn Bartholdy, som han har arbejdet på i 10 år, og som han så gerne vil skrive, men som han endnu ikke har skrevet en linje af. Det faktum plager vor økonomisk uafhængige hovedperson, der er ud af en rig familie, og i romanens begyndelse forsøger han endnu en gang. Hans ulidelige, rapkæftedebusiness womanaf en storesøster er netop rejst efter et af sine ulidelige besøg. Nu skal det være: »I hen ved to timer tænkte jeg på en og samme tid over den første sætning i mit Mendelssohn-arbejde og lyttede efter om min søster skulle være kommet tilbage igen for at ødelægge mit arbejde om Mendelssohn før jeg overhovedet var gået i gang,« skriver Rudolf, skriver Bernhard, og man røber ikke for meget ved at fortælle, at det nævnte arbejde ikke når i mål, før romanen er slut, og at vi aldrig får grunden dertil at vide. Er Wien et afskyeligt provinshul? Det mener Rudolph, fortælleren i Thomas Bernhards »Beton«. Billedet er fra Wiener Staatsoper.Fold sammenLæs mereFoto: ALEX HALADA. Sådan er Thomas Bernhard, han interesserer sig ikke for handling, men dekonstruerer typisk en »god« fortælling, hvis han tilfældigvis er kommet på sporet af en, og »Beton« er (næsten) ingen undtagelse. Romanen er ikke en fortløbende beretning om et liv med dets op- og nedture, den er derimod en monolog, hvor brudstykker af levet liv dukker op, så læseren til nød selv kan sammensætte dem til en fortælling. Her er nogle af den selvvalgt isolerede østrigske østrighadende hovedpersons overvejelser over, hvad han må finde sig i, hvis han bliver hjemme i stedet for, som han både har lyst til og ikke lyst til, at tage ned til varmen i yndlingsbyen Palma de Mallorca: »At skulle ækle mig videre fra det ene selvlavede morgenmåltid til det næste, fra den ene skuffelse over vejret til den næste. At skulle læse aviserne og deres lokalpolitiske lort dag ud og dag ind, deres sløvsindede politik- og økonomi - og kulturragelse. Ikke at kunne undslippe disse aviser og deres kvalmende frembringelser fordi jeg på den anden side hver eneste dag med så stort et begær måtte æde dette avislort som om jeg ligefrem led under en pervers avishunger.« Sådan tænker Rudolph, hvis eneste holdbare menneskelige relation er til husholdersken fru Kienesberger. Resten dur ikke, mennesker sammen er en uudholdelig kakafoni, tænker han, hans varmeste tanker går til de piller, der reddede ham, da kirurgerne ikke havde mere at skære i. Han er, som sin forfatter, langsomt døende, blot en forkølelse kan slå ham ihjel, og han ved det godt selv, og han tænker tilbage på sin afdøde ven, filosoffen Ludwig Wittgensteins psykisk martrede nevø Paul, og så tager han endelig til Palma, for den selvvalgte eneboer trænger på sin egen selvmodsigende måde til, at der er mennesker omkring ham, men det skal være et rart sted. Østrigske alternativer som Graz, Innsbruck og Wien, disse »afskyelige provinshuller«, er helt udelukkede, kunsten i sidstnævnte »er nu ikke andet end en kvalmefrembringende farce, musikken en afliret lirekasse, litteraturen et mareridt.« Og det er så her, at romanen vender en omgang, for i Palma møder menneskesky Rudolph tilfældigt en ung kvinde, Anna Härdtl, der fortæller ham en historie, der er ladet med død og skæbne – og beton! –  og som ligner en hilsen til skæbnefortællingens store mester, den ligeledes østrigske forfatter Stefan Zweig.  Denne fortælling i fortællingen kan læses som en både voldsom og subtil kommentar til sensible Rudolphs navlepillende selvforståelse, og den er sublim læsning, ligesom resten af »Beton« er sublim læsning, og så er det vigtigt at understrege, at romanen trods sin anderledes form ikke er svær at læse, men på sin egen måde meget, meget tilgængelig. Dens radikale pessisme får, som altid hos forfatteren, modspil af dens svimlende sproglige veloplagthed, af sprogets mageløse musikalitet, og hovedpersonens raserianfald er så langt ude, at det bliver sjovt, virkelig sjovt. Overdrivelse var Thomas Bernhards suveræne og foretrukne virkemiddel. Det kom der overdrevet stærk litteratur ud af. Beton Forfatter:Thomas Bernhard.Oversætter:Søren R. Fauth.Sider:152.Pris:239 kroner.Forlag: Sisyfos FAKTATre andre suveræne Thomas Bernhard-romaner»Undergængeren«, 1983:Tre pianister mødes til undervisning hos en af fagets store virtuoser. Den ene af dem er Glenn Gould. Mødet med det canadiske geni bliver skæbnesvangert for de to andres liv og selvforståelse.»Gamle mestre«, 1985:Musikkritikeren Reger tackler verdens dårskab og grimhed ved hver anden dag i årtier at nærstudere et bestemt billede af Tintoretto på Kunsthistorisches Museum i Wien.»Udslettelse«, 1986:Kort før hans egen død tvinger tre pludselige dødsfald i den nærmeste familie Franz-Josef Murau til at genbesøge sit forhadte fødested, Wolfsegg, hvor hans lige så forhadte søstre stadigvæk huserer.FOLD UD »Undergængeren«, 1983: Tre pianister mødes til undervisning hos en af fagets store virtuoser. Den ene af dem er Glenn Gould. Mødet med det canadiske geni bliver skæbnesvangert for de to andres liv og selvforståelse. »Gamle mestre«, 1985: Musikkritikeren Reger tackler verdens dårskab og grimhed ved hver anden dag i årtier at nærstudere et bestemt billede af Tintoretto på Kunsthistorisches Museum i Wien. »Udslettelse«, 1986: Kort før hans egen død tvinger tre pludselige dødsfald i den nærmeste familie Franz-Josef Murau til at genbesøge sit forhadte fødested, Wolfsegg, hvor hans lige så forhadte søstre stadigvæk huserer.  ",
        "metadata": {
            "source": "https://www.berlingske.dk/boeger/mesterforfatteren-gaar-amok-over-wien-aviserne-og-alt-det-andet-lort",
            "image_url": "https://berlingske.bmcdn.dk/media/cache/resolve/image_x_large/image/113/1131410/22734518-thomas-bernhard.jpg",
            "publication_time": "Torsdag d. 21. marts 2019, kl. 20.30",
            "author": "Søren Kassebeer",
            "related_links": [],
            "attachments": []
        }
    }
}