{
    "version": "1.0",
    "document": {
        "id": "https://www_berlingske_dk/business/spillebranchen-dropper-kendis-reklamer-efter-nye-opsigtsvaekkende-tal-om",
        "title": "Spillebranchen dropper kendis-reklamer efter nye opsigtsvækkende tal om personer med spilproblemer",
        "content": "Pilou Asbæk, Peter Frödin, Brian Laudrup og Uffe Holm. Udover alle at være danske mænd har de også det tilfælles, at de er kendisser, der har medvirket i reklamer for spiludbydere som Bet365, Rød25, LeoVegas og Unibet. Den slags skal nu være slut, efter at en ny undersøgelse – foretaget af Spillemyndigheden under Skatteministeriet – blandt andet viser, at antallet af personer, der har problemer med pengespil, er steget fra 212.000 i 2016 til 478.000 i 2021. Jyllands-Postenhar historien. Beslutningen om at sløjfe kendisserne kommer fra Spillebranchen, der repræsenterer en lang række spiludbydere med licens i Danmark. Her vil man i lyset af de urovækkende tal i undersøgelsen indføre fire nye tiltag i branchens adfærdskodeks, siger Morten Rønde, direktør i Spillebranchen, til avisen. Af de fire nye tiltag omhandler tre af dem reklamer. Her vil man stoppe med at bruge kendisser, stoppe med at bruge unge under 25 og stoppe med at bruge animations- og tegneseriefigurer i spilreklamer for at undgå appel til børn. Det fjerde tiltag er en planlagt kampagne, der advarer forældre om ikke at overlade deres spilkonto til deres børn. Henrik Thrane Brandt, centerleder ved Center for Ludomani, kalder iJyllands-PostenSpillebranchens tiltag »sløvt«. Det skyldes, at få spiludbydere stadig bruger kendisser i reklamerne, og at der sjældent bruges unge personer. Han mener dog, at kampagnen til forældrene er positiv. Men han ser generelt, at der er behov for langt større indgreb, også politisk, når udviklingen i personer med spilproblemer er så markant. Tilmedietsiger skatteminister Jeppe Bruus (S), at han ser det nødvendigt at gribe ind, at det ikke er nok med justeringer, men at der skal tages »grundlæggende fat« om problemerne fra politisk hold efter sommerferien. På avisens spørgsmål om, hvorfor det er nødvendigt med et pres udefra, før spiludbyderne selv vil ændre på tingene, svarer Spillebranchens direktør, Morten Rønde: »Sådan er det i alle brancher. Det er en balance i spilmarkedet mellem at finde et attraktivt produkt, der samtidig er sikkert, så det ikke ender i spilproblemer. Vi troede, vi havde balancen, men det kan være, at noget skal justeres igen. Det er dog vigtigt, at politikerne holder balancen for øje, når de vil rode i forbudsskuffen, for selvom det ser ud, som om det går dårligt i Danmark, går det bedre end i andre lande. Norge har for eksempel en langt højere spilafhængighed end os.«",
        "metadata": {
            "source": "https://www.berlingske.dk/business/spillebranchen-dropper-kendis-reklamer-efter-nye-opsigtsvaekkende-tal-om",
            "image_url": "https://berlingske.bmcdn.dk/media/cache/resolve/image_x_large/image/155/1553470/24105490-.jpg",
            "publication_time": "Torsdag d. 26. maj 2022, kl. 10.46",
            "author": "Emil Bo Rask",
            "related_links": [],
            "attachments": []
        }
    }
}