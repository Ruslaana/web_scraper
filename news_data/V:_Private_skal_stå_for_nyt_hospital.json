{
    "version": "1.0",
    "document": {
        "id": "https://www_berlingske_dk/samfund/v-private-skal-staa-for-nyt-hospital",
        "title": "V: Private skal stå for nyt hospital",
        "content": "Private aktører skal have ansvaret for at finansiere, bygge og drive et nyt stort psykiatrihospital ved Bispebjerg Hospital i København. På den måde vil der kunne frigøres over én mia. kr., som i stedet kan bruges til en omfattende renovering af nedslidte bygninger på bl.a. Gentofte og Bornholms hospitaler. Sådan lyder et forslag fra Venstre i Region Hovedstaden i forbindelse med forhandlingerne om budgettet for 2014. Dermed lægges der for første gang i Region Hovedstaden op til et såkaldt OPP-projekt (offentligt-privat partnerskab, red.) i stor skala, hvor private aktører løser offentlige bygge-og anlægsopgaver. \"Vi kan se, at andre regioner er langt fremme med den type projekter. Imens sidder vi og brokker os over, at vi mangler penge til at renovere nogle af vores hospitaler, så de kan bringes op til en tidssvarende fysisk standard med bl.a. tætte vinduer og effektive energiformer. Med et OPP-projekt kan vi slå to fluer med ét smæk,\" siger Venstres gruppeformand Bent Larsen.  Forslaget kommer, efter at såvel Region Midtjylland som Region Syddanmark har kastet sig ud i store OPP-projekter om netop at bygge og drive nye psykiatri-hospitaler. I Region Midtjylland skal regionsrådetet i løbet af de kommende måneder udpege det private konsortium blandt flere interesserede, som skal finansiere og bygge et nyt 25.000 kvadratmeter stort psykiatrihospital med bl. a. en stor retspsykiatrisk afdeling i Skejby - mod til gengæld at overtage det nuværende psykiatrihospital i Risskov med tilknyttede boliger, grunde, værksteder etc., der ligger på et af de mest attraktive arealer i Aarhus-området. Et projekt til over én mia. kr. Et tilsvarende projekt er også på vej i Region Syddanmark, hvor fem konsortier har lagt billet ind på at stå for at bygge samt drive og vedligeholde et nyt 17.000 kvadratmeter stort psykiatrihospital til 450 mio. kr.ved Vejle Sygehus. Ved begge psykiatriprojekter vil det stadig være offentligt ansatte læger og plejepersonale, som skal behandle patienterne. I Region Hovedstaden har regionsrådet allerede besluttet at bruge over én mia. kr. på at bygge et nyt psykiatrihospital ved Bispebjerg Hospital. Det er ikke lykkedes at få staten til at finansiere projektet som led i de såkaldte kvalitetsfondsbyggerier, og derfor har der umiddelbart været lagt til at bruge regionens \"egne\" penge på projektet. Men ved i stedet at gennemføre det som et OPP-projekt vil der ifølge Venstre kunne frigøres i alt 1,2 mia. kr., som således vil kunne til andre påtrængende renoveringer. OPP-projekterne falder i god jord hos SRSF-regeringen, der tydeligt har tilkendegivet, at man gerne ser, at flere private aktører medvirker til at løse opgaver på sundheds- og velfærdsområdet. Men blandt socialdemokrater i Region Hovedstaden er der dog en betydelig skepsis overfor OPP-løsninger, som man mener har lovligt meget \"Peter fra Leasy\" over sig. \"Selvfølgelig er vi med på at se på tingene. Men jeg tror ikke på det mantra med, at alle problemer løses, og der vil flyde guld i gaderne, blot man involverer private aktører. Men der er ingen, der forærer én noget. Det handler om at tjene penge, og jeg har svært ved at se, hvordan private skulle kunne drive et hospital bedre end regionen, som har årelang erfaringer med det,\" siger gruppeformand Laila Lindén (S).",
        "metadata": {
            "source": "https://www.berlingske.dk/samfund/v-private-skal-staa-for-nyt-hospital",
            "image_url": "https://berlingske.bmcdn.dk/media/cache/resolve/image_x_large/image/37/374680/6790726-hospital.jpg",
            "publication_time": "Mandag d. 09. september 2013, kl. 12.00",
            "author": "Flemming Steen Pedersen",
            "related_links": [],
            "attachments": []
        }
    }
}