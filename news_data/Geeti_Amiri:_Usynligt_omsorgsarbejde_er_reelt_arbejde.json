{
    "version": "1.0",
    "document": {
        "id": "https://www_berlingske_dk/kommentatorer/geeti-amiri-usynligt-omsorgsarbejde-er-reelt-arbejde",
        "title": "Geeti Amiri: Usynligt omsorgsarbejde er reelt arbejde",
        "content": "Min søn er fyldt ni måneder, og dermed sættes der også et punktum for mit barselseventyr. Det er en bittersød følelse, fordi det er en glæde at se min søn vokse og udvikle sig, men på samme tid er jeg ked af, at tiden er fløjet så hurtigt. Når jeg i morgen vender tilbage til lærer- og klasseværelset, vil det også betyde, at min søn, som jeg endnu ammer, vil opleve en abrupt ændring i sin hverdag. Omend mit barns far er til stede og giver omsorg, er han ikke i stand til at amme, så nogle kan nok mene, at køn er en social konstruktion, men de har måske aldrig prøvet at føde et barn og opleve verden på ny. Jeg har i løbet af foråret også spurgt mig selv en del gange, om jeg fik nydt det hele, om jeg gjorde det, som passede mig og min søn bedst, så jeg ikke fortryder noget, når jeg ikke længere befinder mig i barselsboblen. Og måske endnu vigtigere, har jeg reflekteret en del over formålet med (arbejds-) livet. Jeg er kommet frem til, at når alt kommer til alt, er det tiden med mit barn, der betyder noget. Jeg skal arbejde, til jeg segner, men mit barn forbliver ikke lille for evigt. Heldigvis for det, men netop derfor er hans barndom så værdifuld. Før jeg ved det, vil han flyve fra reden. At være forælder er en øvelse i at være i nuet og på samme tid erkende, at man lever for at blive et barns minder. Jeg ved godt, at mine ord giver visse mennesker sved på panden, mens andre frygter, at det er sådan nogle tanker, der sender kvinderne tilbage til hjemmets fire vægge. Ro på, får jeg lyst til at hviske blidt til de frygtsomme. Måske er frigørelsen for kvinder også at forme eget liv selv, i stedet for at en ideologi dikterer, hvordan det skal leves? Jeg ved også godt, at titler og forfremmelser med en voksende lønpose luner – jeg var selv forhippet på det, inden jeg blev mor – men netop min nye titel har fået mig til at indse, at det, der for alvor varmer, er glæden ved at se sit barn spire og blomstre. I stedet for at være ivrig efter at komme tilbage til arbejdsmarkedet for at være produktiv for staten. Meget tyder på, at jeg ikke er den eneste kvinde, der har det sådan. En dugfrisk undersøgelse for Dansk Industri viser, athver anden kvindegår på deltid efter det første barn. Og i stedet for at forholde sig nysgerrigt til det valg, 49 procent af kvinderne vælger at træffe, er undersøgelsens resultater blevet mødt med de sædvanlige automatreaktioner. Underdirektør i Dansk Industri Mikkel Haarder udtrykker bekymret, at valget om at gå på deltid har konsekvenser for kvinderne langt inde i fremtiden, fordi de får langt mindre i løn og pension. Det tror jeg nu, at kvinderne er klar over, det er trods alt deres bankkonti, det drejer sig om. Haarder mener også, at for virksomhederne og Danmark vil det give det bedste resultat, hvis der trækkes på alle kræfter. Men er ens lille verden da ikke en del af samfundet, og skal den ikke fungere bedst, før man kan præstere andre steder? Man får tanken, at Haarder synes, at man skylder sin arbejdsgiver loyalitet før sit barn. Men nårkvinderne bliver ramt af stress tre gange så ofte som mænd, bør Dansk Industri gå forrest i kampen for at sikre bedre vilkår for kvinder med småbørn. Usynligt (omsorgs-)arbejde bør honoreres på lige fod med ens virke på arbejdsmarkedet, men det er meget provokerende at mene offentligt, har jeg erfaret. Hvilket er pudsigt, fordi det, der bør fremkalde reaktioner, er, når kvinder subtilt udskammes for at have anderledes prioriteter, når livet tager ny form. Jeg anerkender, at mænd også rammes af stress, men faktorer som skam og stereotype normer om at skulle klare det hele selv er underliggende årsager til, at kvinderne er bedre til at søge hjælp, mens mændene tøver. Det skal der gøres noget ved, fordi i sidste ende påvirker mænds manglende sprog i forhold til at søge hjælp også familielivet. Men kvinders fravalg af karriere og topposter bør mane til refleksion om, hvad det er for et liv, kvinder vælger at leve, når de er blevet mødre. Eller sagt på en anden måde, hvad det er for et liv, hver anden kvinde ikke ønsker at leve efter at have fået sit første barn. Kvinder, der vel at mærke har privilegiet at kunne træffe et andet valg. Rengøringsdamen kan næppe træffe det valg. Overordnet er vi som samfund nået til et punkt, hvor kvinder er i stand til at træffe beslutninger om, hvordan de ønsker at leve livet, når de får børn. Men det må skyldes undertrykkende, usynlige strukturer i samfundet, der kræver politisk handling, lyder det. I så fald kan kvindebyrden blot blive lettet ved at anerkende usynligt (omsorgs-)arbejde som reelt arbejde, så det ikke bliver den enkelte kvindes opgave at finde en løsning på at skulle jonglere mellem to fuldtidsjob. Og indtil den løsning kommer, træffer hver anden kvinde den beslutning, hun finder bedst for sit eget liv, og ikke mindst sit barn. Det er nemlig dem, man først og fremmest skylder at tage hensyn til. Geeti Amiri Kjær er underviser og forfatter ",
        "metadata": {
            "source": "https://www.berlingske.dk/kommentatorer/geeti-amiri-usynligt-omsorgsarbejde-er-reelt-arbejde",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914788/24937924-kvinders-fravalg-af-karriere-og-topposter-br-man.jpg",
            "publication_time": "Søndag d. 27. april 2025, kl. 21.04",
            "author": "Geeti Amiri Kjær",
            "related_links": [],
            "attachments": []
        }
    }
}