{
    "version": "1.0",
    "document": {
        "id": "https://www_berlingske_dk/kommentatorer/jarl-cordua-om-mette-frederiksens-ramponerede-anseelse-nu-faar-de",
        "title": "Jarl Cordua om Mette Frederiksens »ramponerede anseelse«: Nu får de travlt i de socialdemokratiske kaffeklubber",
        "content": "Profetien om, at Mette Frederiksen er på vej til et politisk topjob i Bruxelles, ser tilsyneladende ikke ud til at blive opfyldt. I hvert fald hvis man skal fæstne lid til de selvsamme rygtestrømme, der i sin tid gav den danske statsminister store chancer og anbragte hende i favoritfeltet, som den næste formand for Det Europæiske Råd. Nu peger pilen i stedet for på enportugiser til posten, hvilket efterlader dansk politik i den situation, at det politiske Danmark kan køre et bjerg af analyser og spekulationer gennem makulatoren sammen med håbefulde S-politikeres drømme om politiske forfremmelser. Scenariet lyder som titlen på William Shakespeares skuespil: »Stor ståhej for ingenting«, som altså foreløbigt har kørt i to sæsoner. Første gang sidste forår og forsommer med undertitlen: Frederiksen på vej til NATO og så igen i år med »Frederiksen på vej til EU«. Er der nogen, der vitterligt forestiller sig en ny, tredje sæson? Først og fremmest betyder det et farvel til et ellers for længst vedtaget dogme om, at Nicolai Wammen indenfor en måneds tid bliver ny statsminister, og at Morten Bødskov erstatter ham som finansminister. Man ser for sig, hvordan perlerækken af socialdemokratiske kaffeklubber nu må tilbage i kandestøberierne for at gentænke den eksisterende magtkabale. »Hvad er Frederiksens plan B, nu hvor vejen til Bruxelles ser ud til at være blokeret?«Fold sammenLæs mereFoto: Kenzo Tribouillard/AFP/Ritzau Scanpix. Mest skuffet er utvivlsomt statsministeren selv. Hun har udsigt til, og nu for anden sommer i træk, at fremstå som endnu en stræbsom toppolitiker, der dog endte med at blive fundet for let og vraget på den store internationale scene. De bestræbelser om at komme til tops udenfor den hjemlige andedam, som lykkedes for Anders Fogh Rasmussen, gik således i vasken. Så hvad er Frederiksens plan B, nu hvor vejen til Bruxelles ser ud til at være blokeret? Orker hun at fortsætte som statsminister eller leder hun efter en anden vej ud af Statsministeriet? Måske anede man svaret iFrederiksens taleunder Folketingets afslutningsdebat, der indeholdt et par bemærkelsesværdige indrømmelser. Frederiksen lod således forstå, at hun havde – og hold nu fast – »undervurderet« modstanden mod afskaffelsen af store bededag. Det kan man vist kalde århundredets underdrivelse. Ydermere blev det – næsten – til en undskyldning fra statsministeren, da det kom over hendes læber, at det nok heller ikke var »det rigtige tidspunkt at starte en debat om arbejdstid på«. Det skete med henvisning til hendesfamøse udtalelserunder en Ukraine-konference i marts, om, at hun »ikke er sikker på, at alle skal gå hjem klokken 16 fra samlebåndet«, nu, hvor Rusland havde omstillet sig til krigsøkonomi for at føre krig. Man måtte forstå, at Frederiksen i virkeligheden »begik en fejl«, fordi hun »blev fanget ind i Instagram og fortællingerne om nogle få, der helt vælger arbejdslivet fra«. Det er tilsyneladende ikke kun børn, der lader sig vildføre af de sociale medier. Alt i alt kunne det ligne en strategi, at Frederiksen nu kommer kritikerne lidt i møde og filer på billedet af en jernlady, der ikke vil lade sine holdninger flytte så meget som én tomme. Men der skal nok en del mere til, en det man så torsdag i Folketingssalen, førend vælgerne igen fylkes om stemmeurnerne med et kryds sat ud for Liste A.  Spørgsmålet er, om Frederiksen i det hele taget har energien til at fortsætte? Er det besværet værd for statsministeren at forsøge at genopbygge sin mildest talt ramponerede anseelse hos vælgerne? Er hun snarere så stor end belastning for Socialdemokratiet, at det faktisk ville hjælpe på partiets målinger, hvis hun bare forsvandt og overlod tøjlerne til Wammen? At det iblandt kan betale sig at forlade scenen for ikke at skade sit parti, så man torsdag hos det andet regeringsparti, Venstre, hvor man havde EP-kandidaten med det lidt mystiske navnAlexandra Sasha(to fornavne, der betyder det samme) og et for offentligheden indtil for nylig ukendt russisk efternavn. EP-kandidaten måtte trække sig, efter at især B.T. havde gennemtrawlet kandidatens fortid, navnlig hendes eventuelle forbindelser til Kreml. Dertil kom også blandt andet V-kandidatens opsigtsvækkende synspunkt i en valgtest, hvor hun gav udtryk for, at EU ikke skal donere våben støtten til Ukraine, hvilket ikke just flugter med Venstres politik på området. Alt for sent i processen og først efter presseomtalen blev Venstre tilsyneladende klar over, at Sasha havde svært ved at svare tilstrækkelig klart og overbevisende på omfanget af sine påståede russiske forbindelser til, at kampagnen kunne køre videre med hende ombord. Konklusionen blev, at Sasha trækker sig fuldstændigt fra politik, selv om det er for sent at fjerne hendes navn fra stemmesedlen. I nogen tid har Moderaterne fået fortjent kritik for, at deres afklædte kandidater har lignet en klovnebus, fordi partiet ikke i god tid inden fik lavet grundige baggrundstjek, men det – engang – professionelle og statsministerbærende parti, Venstre, kan tilsyneladende også være med! Jarl Cordua er politisk kommentator FAKTAUgens politiske op- og nedturUgens optur: Færøsk statsmandstaleSamtlige taler under Folketingets afslutningsdebat var glemt i samme sekund, de var afholdt, med én vigtig undtagelse:Folketingsmedlem Sjúrdur Skaalefra det socialdemokratiske parti på Færøerne høstede skamros fra sine kolleger for en fremragende tale i statsmandsklassen.Ugens nedtur: Over Messerschmidts sengetidDet var langt over midnat i Folketingssalen, da DF-formandMorten Messerschmidtunder afslutningsdebatten som en beruset værtshusgæst på et morgenværtshus galede af MF Jon Stephensen, der havde ordet, og bad ham om at sætte sig ned. Det kan sikkert ske, når man ikke passer sin sengetid.FOLD UD Ugens optur: Færøsk statsmandstale Samtlige taler under Folketingets afslutningsdebat var glemt i samme sekund, de var afholdt, med én vigtig undtagelse:Folketingsmedlem Sjúrdur Skaalefra det socialdemokratiske parti på Færøerne høstede skamros fra sine kolleger for en fremragende tale i statsmandsklassen. Ugens nedtur: Over Messerschmidts sengetid Det var langt over midnat i Folketingssalen, da DF-formandMorten Messerschmidtunder afslutningsdebatten som en beruset værtshusgæst på et morgenværtshus galede af MF Jon Stephensen, der havde ordet, og bad ham om at sætte sig ned. Det kan sikkert ske, når man ikke passer sin sengetid.",
        "metadata": {
            "source": "https://www.berlingske.dk/kommentatorer/jarl-cordua-om-mette-frederiksens-ramponerede-anseelse-nu-faar-de",
            "image_url": "https://berlingske.bmcdn.dk/media/cache/resolve/image_x_large/image/180/1800944/24716970-mest-skuffet-er-utvivlsomt-statsministeren-selv.jpg",
            "publication_time": "Fredag d. 31. maj 2024, kl. 20.23",
            "author": "Jarl Cordua",
            "related_links": [],
            "attachments": []
        }
    }
}