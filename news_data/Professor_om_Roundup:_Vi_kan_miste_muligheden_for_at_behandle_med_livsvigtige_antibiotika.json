{
    "version": "1.0",
    "document": {
        "id": "https://www_berlingske_dk/kommentarer/professor-om-roundup-vi-kan-miste-muligheden-for-at-behandle-med",
        "title": "Professor om Roundup: Vi kan miste muligheden for at behandle med livsvigtige antibiotika",
        "content": "Debatten for og imod Roundup (glyphosat) kører på fuldt tryk. I to nylige indlæg i Berlingske harIda DonkinogAnton Smithgjort sig til talspersoner for en bred anvendelse af stoffet til fremme af pløjefri dyrkning i landbruget. I den gode sags tjeneste nedtoner de bivirkningerne og hævder, at al modstand mod glyphosat er følelsesladet, mens de selv repræsenterer videnskaben. Det lyder som et ekko af agroindustrien, der argumenterer på nøjagtig samme måde. Ifølge Donkin og Smith kunne man få det indtryk, at den udbredte skepsis mod glyphosat alene beror på stoffets mulige kræftfremkaldende effekt, men der er andre væsentlige problemer, bl.a. dets virkning på bakterier. Glyphosat virker nemlig ikke bare på planter, bakterier rammes også. Det skyldes, at de enzymsystemer, som findes i planter, og som man gerne vil ramme med glyphosat, også findes i mange bakterier. Stoffet virker groft sagt som et antibiotikum. Det betyder, at det også udløser de bivirkninger i bakterier, som ses ved brug af de klassiske antibiotika, nemlig forstyrrelser i bakteriesammensætningen i fordøjelseskanalen og resistensudvikling. Det er især de gode bakterier i tarmen, som det går ud over. I husdyr betyder det, at sygdomsfremkaldende bakterier som salmonella og clostridier breder sig,fordi de ikke holdes i skak af gode bakterier. I honningbierforstyrrer glyphosat den unikke sammensætning af gode bakterieri deres honningmave, så at de lettere inficeres med sygdomsfremkaldende bakterier og i sidste ende dør. Hertil kommer, atglyphosat gør bakterier antibiotikaresistente. Årsagen er, at stoffet aktiverer effluxpumper i bakterierne, som ikke bare pumper glyphosat ud af cellerne, men også antibiotika. Scenariet er, at vi kan miste muligheden for at behandle mennesker med en række livsvigtige antibiotika, fordi vi misbruger glyphosat. Der er således meget mere i spil end kræftrisiko, når vi taler om glyphosat. Skadevirkningerne på honningbier står næppe alene. Andre insekter rammes også, og dermed har man en mulig forklaring på den massedød af insekter, som er set de senere år. Alene af den grund er det berettiget at sige, at glyphosat er en væsentlig medvirkende faktor til tab af biodiversitet. Glyphosats evne til at selektere for antibiotikaresistens er dybt bekymrende. På de store arealer, som oversprøjtes med glyphosat, vil der uundgåeligt ske en selektion af resistensgener i de myriader af bakterier, som findes i jorden. Disse gener vil i sidste ende finde vej til mennesker og blive overført til sygdomsfremkaldende bakterier. Glyphosat skubber dermed til den accelererende resistenskrise, som tegner til at blive et af de helt store sundhedsproblemer for mennesker fremover. Agroindustriens sammenkædning af glyphosat og pløjefri jordbehandling virker som et smart forsøg på at retfærdiggøre brugen af pesticider i en tid, hvor mere og mere peger på, at de er dybt skadelige. Der må være andre måder at klare ukrudtsbekæmpelsen på, spørg økologerne. Hans Jørn Kolmos er professor i klinisk mikrobiologi på Syddansk Universitet",
        "metadata": {
            "source": "https://www.berlingske.dk/kommentarer/professor-om-roundup-vi-kan-miste-muligheden-for-at-behandle-med",
            "image_url": "https://berlingske.bmcdn.dk/media/cache/resolve/image_x_large/image/126/1264668/23353866-files-germany-us-agronomy-judiciary-bayer.jpg",
            "publication_time": "Torsdag d. 27. februar 2020, kl. 22.42",
            "author": null,
            "related_links": [],
            "attachments": []
        }
    }
}