{
    "version": "1.0",
    "document": {
        "id": "https://www_berlingske_dk/politik/prins-henrik-som-konge-sagtens-siger-folketingsflertal",
        "title": "Prins Henrik som konge? Sagtens, siger Folketingsflertal",
        "content": "Prins Henrik har flere gange udtalt, at han burde være konge. Det vil et bredt flertal i Folketinget da heller ikke forhindre ham i, skriver Ekstra Bladet. Dog lyder det fra alle de partier, avisen har talt med, at Kongehuset selv skal anmode om, at prins Henrik bør skifte titel til Kong Henrik.  Radikale Venstre er et af de partier, som ikke har noget imod at give prinsgemalen en ny titel. »Det må være noget nær det mindste ligestillingsproblem i verden, men når det så er sagt, så er holdningen hos Det Radikale Venstre, at hvis det er meget vigtigt for prins Henrik og et ønske hos kongehuset, så vil vi ikke have noget imod det. Det ville vi være positive og åbne over for. Jeg må dog indrømme, at jeg vil trække på smilebåndet den dag, hvor jeg skal trykke på den grønne knap i Folketinget. Der er trods alt mange problemstillinger, der er mere væsentlige både på det her område og alle andre områder, jeg kan komme i tanke om,« siger ligestillingsordfører hos Det Radikale Venstre Liv Holm Andersen (R) til Ekstra Bladet.  Nogenlunde samme melding kommer fra ligestillingsordførere fra Socialdemokraterne, SF, De Konservative, Dansk Folkeparti og Venstre. Ifølge Ekstra Bladet har den radikale ligestillingsminister Manu Sareen (R) ikke ønsket at forholde sig til, hvorvidt prins Henrik skal have ny titel.  »Der er mange vigtige ligestillingsspørgsmål. Prins Henriks titel er for mig at se ikke et af dem. Jeg har simpelt hen ikke en holdning til den sag,« skriver Manu Sareen i en mail til Ekstra Bladet. ",
        "metadata": {
            "source": "https://www.berlingske.dk/politik/prins-henrik-som-konge-sagtens-siger-folketingsflertal",
            "image_url": "https://berlingske.bmcdn.dk/media/cache/resolve/image_x_large/image/19/192029/8393067-henrik.jpg",
            "publication_time": "Mandag d. 09. marts 2015, kl. 02.33",
            "author": null,
            "related_links": [],
            "attachments": []
        }
    }
}