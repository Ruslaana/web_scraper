{
    "version": "1.0",
    "document": {
        "id": "https://www_berlingske_dk/europa/syv-spaedboern-naaede-at-doe-foer-hospitalet-greb-ind-mulig-seriemorder-er",
        "title": "Syv spædbørn nåede at dø, før hospitalet greb ind. Mulig seriemorder er på anklagebænken",
        "content": "Hendes tidligere kolleger kendte hende som en hårdtarbejdende sygeplejerske. 32-årige Lucy Letby har endda været ekspert i et tv-program om sundhed, der blev vist på en landsdækkende britisk tv-kanal. Ogvennerne beskriverhende som typen, der ikke kunne gøre en flue fortræd. Nu er hun anklaget i en retssag, der – hvis hun dømmes skyldig – gør hende til en af Storbritanniens værste seriemordere i nyere tid. For syv nyfødte babyer døde under mystiske omstændigheder fra juni 2015 til juni 2016 på den hospitalsafdeling, hvor Lucy Letby var ansat. Og det skete altid, når hun var på vagt. Hvis Lucy Letby havde nattevagt, døde babyerne om natten. Havde hun dagvagten, døde de om dagen. Sådan lød det ifølgeThe Guardianfra anklager Nick Johnson, da retssagen mod Lucy Letby begyndte i Manchester i midten af oktober. Siden er der kommet flere foruroligende detaljer frem i sagen, hvor Lucy Letby er anklaget for at have dræbt syv nyfødte babyer og have forsøgt at dræbe yderligere ti. Ifølgeanklageskriftetskulle Lucy Letby blandt andet have givet indsprøjtninger med mælk, insulin og luft til de nyfødte, hvilket altså i mindst syv tilfælde var dødeligt. Lucy Letby afviser alle anklager, skriverThe Times. Et muligt motiv for drabene er derfor også uvist. Mens kolleger begyndte at få mistanke om, at Lucy Letby kunne være involveret i de mistænkelige dødsfald, var det først efter halvandet år, at Countess of Chester Hospital valgte at indlede en efterforskning og involvere politiet. Det skete, da dødeligheden på neonatalafdeling, hvor Lucy Letby arbejdede, steg »betydeligt« i en periode på halvandet år fra januar 2015. Det vakte bekymring, at nyfødte pludselig fik det meget dårligt og døde, selvom de angiveligt var uden for livsfare. »De uforklarlige kollaps havde én ting til fælles: Tilstedeværelsen af en af de neonatale sygeplejersker. Og den sygeplejerske var Lucy Letby,« forklarede anklager Nick Johnson i retten om den indledende mistanke. Efterforskningen har blandt andet vist, at to af de døde babyer blev forgiftet med insulin. Og det kan ifølge Anklagemyndigheden kun være sket bevidst: »Det var ikke en ulykke,« forklarede Nick Johnson og afviste, at der er tale om »naturligt forekommende tragedier«. Selvom anklagemyndigheden føler sig sikker i deres anklage mod Lucy Letby, er der ingen rygende pistol. Intet fældende bevis, der udpeger Lucy Letby som en drabsperson. Ingen har set hende begå de drab, hun er anklaget for at have begået. Derfor blev hun i første omgang også kun flyttet til en anden afdeling, da en læge begyndte at bide mærke i sammenfaldet mellem hendes tilstedeværelse på afdelingen og de uforklarlige dødsfald. Men da politiet endelig anholdt hende i 2018, blev mistanken alligevel forstærket. Under ransagninger af hendes hjem fandt politiet noter, hvor Lucy Letby havde skrevet »Jeg er en frygtelig ond person«, og »Jeg er ond, jeg gjorde det her.« »Jeg dræbte dem bevidst, fordi jeg ikke er god nok til at tage mig af dem,« stod der også på en af sedlerne. Hun havde ifølge politiet også skrevet, at hun »ikke har gjort noget forkert«, og »de har ingen beviser, så hvorfor skal jeg gemme mig«. Alligevel blev Lucy Letby sat på frifod, da der ikke var beviser nok i sagen. Hun blev dog anholdt igen i både juni 2019 og i november 2020 efter fornyet mistanke om nye drabsforsøg. Lucy Letby sidder nu fængslet, mens sagen er for retten. Under den igangværende retssag i Manchester bliver de syv dødsfald og påståede drabsforsøg gennemgået ét for ét. Babyernes navne er ikke offentliggjort. I stedet bliver hvert barn angivet ved et bogstav. Listen går helt fra A til Q. To af sagerne, der har været fremme i retten, omhandler Baby A og Baby B. Navnene dækker over et tvillingpar, der blev født for tidligt og derfor var indlagt på neonatalafdelingen. En dreng og en pige. Baby A døde pludselig én dag efter sin fødsel grundet en mærkelig ophobning af luft ved rygsøjlen. Det viste et efterfølgende røntgenbillede. Lucy Letby havde vagten, da den lille dreng døde. Dagen efter fik Baby B, drengens søster, det pludselig meget dårligt. Lucy Letby var igen på vagt, da det skete. Baby B endte med at overleve. Samme uge døde to andre babyer. En sygeplejerske, hvis navn ikke er offentliggjort, har i retten udtalt, at hun var med til at uddanne Lucy Letby. Hun beskriver hende som »fuldt kvalificeret« til at udføre sit arbejde. Det var ikke, fordi hun var dårlig til sit job, at børnene døde, mens hun var på vagt. Det bliver bakket op af David Harknes, der var læge på neonatalafdelingen sammen med Lucy Letby, skriverBBC. I retten beskriver han Baby As død som »utrolig uventet«. Drengen var bleg og havde lilla pletter som resultat af et lavt iltniveau. Det er også kommet frem i retten, at Lucy Letby har fundet Baby A og Baby Bs forældre på Facebook. Hun har flere gange – også flere måneder efter dødsfaldene – søgt på forældrenes navne på det sociale medie, viser politiets efterforskning. Hun skulle også have sendt dem et kondolencekort efter sønnens død. Det er ikke første gang, at sundhedspersonale er på anklagebænken for at skade eller tage livet af deres patienter. Danske Tobias Lindholms film»The Good Nurse«har netop fået premiere på Netflix. Filmen fortæller den virkelige historie om Charles Cullen, der ved sin anholdelse i 2003 indrømmede, at han gennem sine mange års arbejde på amerikanske hospitaler dræbte mindst 29 patienter. Han blev idømt 11 gange livstid. I 2016 blev den danske sygeplejerske Christina Aistrup Hansen ved retten i Nykøbing Falster idømt livstid for tre drab og et drabsforsøg begået i forbindelse med hendes arbejde. I landsretten blev hun året efter frifundet for anklagerne om drab, men kendt skyldig i drabsforsøg. Christina Aistrup Hansen endte med at få 12 års fængsel. Retssagen mod britiske Lucy Letby forventes først at være afsluttet om seks måneder.",
        "metadata": {
            "source": "https://www.berlingske.dk/europa/syv-spaedboern-naaede-at-doe-foer-hospitalet-greb-ind-mulig-seriemorder-er",
            "image_url": "https://berlingske.bmcdn.dk/media/cache/resolve/image_x_large/image/160/1607668/24242646-jeve-69377580.jpg",
            "publication_time": "Onsdag d. 26. oktober 2022, kl. 06.23",
            "author": "Kalinka Aaman Agger",
            "related_links": [],
            "attachments": []
        }
    }
}