{
    "version": "1.0",
    "document": {
        "id": "https://www_berlingske_dk/sport/i-koma-for-et-aar-siden-dansk-triatlet-jubler-over-mirakuloest-vm-guld",
        "title": "I koma for et år siden: Dansk triatlet jubler over mirakuløst VM-guld",
        "content": "Hun blev europamester i 2011. Nu kan langdistance-triatleten Camilla Pedersen også skrive \"VM-guldvinder\" på sit cv. Således sikrede den 31-årige esbjergenser sig den prestigefyldte titel i den kinesiske by Weihai, da hun var over fire minutter tidligere i mål end nærmeste konkurrent, Kaisa Lehtonen, fra Finland. Men med til historien om, at Camilla Pedersen lige nu er verdens bedste til at svømme fire kilometer, cykle 120 kilometer og løbe 20 kilometer hører, at hun for et år siden var døden nær og fra 3.-22. september var i koma. - Det er superfedt at have vundet VM-guld. Men jeg havde slet ikke forventet, at det var nu, at jeg skulle sikre mig min karrieres største triumf. Først for to uger siden har jeg efter mit grimme cykelstyrt i fjor påbegyndt svømmetræningen, fortæller Camilla Pedersen i telefonen fra Kina. At det alligevel lykkedes for \"Mirakel-Camilla\", der af lægerne sidste efterår blev stillet en tilværelse som kørestolsbruger resten af livet i udsigt, skyldes en enestående viljestyrke. - Jeg vil bare dette her. Også selvom lægerne siger, at jeg altid vil have varige mén (knogleskørhed og tryk i hovedet, red.) efter ulykken. Det er ikke nogen hemmelighed, at min træning op til VM har været meget alternativ. Siden jeg i januar så småt kunne begynde at løbe igen, har jeg bygget kroppen langsomt op. Blandt andet med træning på langrendsski, siger Camilla Pedersen. VM-konkurrencen formede sig perfekt for danskeren. - Efter den indledende svømning lå jeg nummer tre to minutter efter de førende. Men på den efterfølgende cykletur hentede jeg Andrea Hewitt og Laura Bennett (tidl. OL-deltagere, red.) én efter én. Naturligvis gav det selvtillid. Så inden det afsluttende løb gjaldt det for mig om stille og roligt at øge føringen. Det lykkedes heldigvis, siger Camilla Pedersen. Med VM-sejren hører en præmiecheck på 10.625 US-dollars (ca. 62.000 kroner). - Jeg venter med at fejre guldet. Nu tager jeg tilbage til Danmark og forbereder mig til et Ironman-løb i Barcelona om 14 dage, siger Camilla Pedersen, der midt i oktober rejser til Hawaii, hvor verdens største triatlonløb afvikles. - Desværre har jeg på grund af mit skadesforløb ikke nået at kvalificere mig til dén konkurrence. Men jeg tager derud alligevel, så jeg, når det går løs næste år, er bedst muligt forberedt, siger Camilla Pedersen. Tidligere har Dansk Triatlon Forbund haft to verdensmestre - Peter Sandvang og Torbjørn Sindballe - på langdistance. - Det er et fantastisk resultat, som Camilla har præsteret. Hun er det sejeste menneske, jeg kender. Det er imponerende, at hun ovenpå sit uheld i fjor er kommet så hurtigt tilbage i verdenseliten, siger Morten Strange Hansen, der er politisk eliteansvarlig i Dansk Triatlon Forbund. Oprindeligt er Camilla Pedersen ishockeyspiller. Først i 2010 skiftede hun til triatlon. - Men vi kunne straks se, at vi havde med en helt speciel atlet at gøre. Ikke mindst på cykel er hun fremragende. Derfor er hun bedre på de længere distancer end på de kortere olympiske, hvor cyklingen har knap så afgørende betydning, siger Morten Strange Hansen.",
        "metadata": {
            "source": "https://www.berlingske.dk/sport/i-koma-for-et-aar-siden-dansk-triatlet-jubler-over-mirakuloest-vm-guld",
            "image_url": "https://berlingske.bmcdn.dk/media/cache/resolve/image_x_large/image/47/474082/7680234-camilla-pedersen.jpeg",
            "publication_time": "Søndag d. 21. september 2014, kl. 17.44",
            "author": null,
            "related_links": [],
            "attachments": []
        }
    }
}