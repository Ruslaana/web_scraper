{
    "version": "1.0",
    "document": {
        "id": "https://www_berlingske_dk/synspunkter/politikerne-skal-saette-borgerne-foer-bankerne-her-er-seks-tiltag-til",
        "title": "Politikerne skal sætte borgerne før bankerne - Her er seks tiltag til inspiration",
        "content": "I de ti år efter finanskrisen, da statskasserne reddede spekulative banker, har vi talt om at rydde op i finanssektoren. Samtidig har banker og finansspekulanter systematisk fortsat plyndringen af de samme statskasser. Verdens største banker, inklusiv de danske, har helt uden moralske skrupler plyndret statskasser, hvidvasket kriminelle midler og hjulpet anonyme rigmænd med at flytte formuerne i skattely og anvende formuerne til luksuskøb. Det rammer udviklingslandene endnu hårdere, hvor en lille økonomisk-politisk elite plyndrer landene for midler og flytter dem i skattely, mens børn ikke kan komme i skole, og hospitalerne ikke har medicin. Uligheden stiger, når de superrige spiller efter andre regler og stjæler penge fra fællesskabet. Foto: Lars Koch. Nordeas bestyrelsesformand Björn Wahlross har meget klart sagt, hvad finanssektoren mener om de samfund, der lægger ryg til deres enorme overskud. »Cirka 80 pct. af folk er idioter.I det mindste når det kommer til penge. Finanssektoren handler om at flytte penge fra de 80 pct. uden ideer til de 20 pct. af folk, der rent faktisk har ideer. Finanssektoren er en tunnel, der tager penge fra idioter til folk, der er bedre med penge, så alle får det bedre, både idioterne og de andre.« Sådan lød meldingen fra bestyrelsesformanden ved et foredrag i PFA i 2015. Problemet er bare, at det kun er finansfolkene selv og de rigmænd, de servicerer, der får det bedre. »Idioterne« bliver bare plyndret. Udbytteskatteskandalen, der har kostet Danmark 12,3 mia kr.og samlet kostet 11 EU-lande mindst 410 mia. kr., viser med al tydelighed, at ledelsen helt i toppen af de store banker har godkendt, hvad der kun kan ses som organiseret kriminalitet.Unge smarte finansdrengehar fundet dybe huller i lovgivningen, som deres chefer har godkendt. Svindel og korruption kan kun forekomme, når finanssektoren kan tilbyde svindlerne at vaske penge hvide, gemme dem for myndighederne og få dem ind i den hvide økonomi til luksusforbrug. Tillid til finanssektorens moral og vilje til selv at sætte grænser og styre grådigheden er væk. Vi er nødt til at forsvare fællesskabet mod disse skruppelløse banditter gennem internationalt samarbejde og langt skarpere regulering og straf. Kontrollen med finanssektoren skal skærpes på alle tænkelige områder. Politikerne skal sætte borgerne før bankerne. Konkrete tiltag til inspiration er: - Alle lande skal have et offentligt register over ejere af selskaber – lande, der ikke har det, skal sanktioneres. - Automatisk udveksling af skatteinformation mellem alle lande – også udviklingslandene. - Opsplitning af finanssupermarkederne i banker, realkredit, investering og spekulation. - En skat på finansielle transaktioner, der kan løfte lidt af overprofitten ud af finanssektoren og bremse sekundspekulationen. - Banker skal betale de milliarder, de har hjulpet svindlere med at plyndre statskasserne for, tilbage til statskasserne, og de ansvarlige skal straffes personligt. - Dubai og andre skattelylande skal udlevere økonomisk kriminelle. Hvis ikke de vil, skal de sanktioneres.",
        "metadata": {
            "source": "https://www.berlingske.dk/synspunkter/politikerne-skal-saette-borgerne-foer-bankerne-her-er-seks-tiltag-til",
            "image_url": "https://berlingske.bmcdn.dk/media/cache/resolve/image_x_large_vertical/image/102/1027520/22333307-britain-eufinancialcentres.jpg",
            "publication_time": "Torsdag d. 18. oktober 2018, kl. 17.15",
            "author": null,
            "related_links": [],
            "attachments": []
        }
    }
}