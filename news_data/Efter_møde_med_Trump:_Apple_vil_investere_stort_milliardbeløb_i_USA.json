{
    "version": "1.0",
    "document": {
        "id": "https://www_berlingske_dk/internationalt/efter-moede-med-trump-apple-vil-investere-stort-milliardbeloeb-i",
        "title": "Efter møde med Trump: Apple vil investere stort milliardbeløb i USA",
        "content": "Få dage efter et møde med USAs præsident, Donald Trump, vil techgiganten Apple investere stort inden for USAs grænser. I løbet af de næste fire år vil Apple bruge og investere over 500 milliarder dollar på amerikansk grund. Det er den største sum, virksomheden nogensinde har forpligtet sig til at bruge, lyder det i en pressemeddelelse. Dertil vil techgiganten ansætte op mod 20.000 amerikanere i de kommende år. »Vi ser positivt på fremtiden for amerikansk innovation, og vi er stolte af at bygge videre på vores langvarige amerikanske investeringer,« siger virksomhedens topchef, Tim Cook. Cook og Trump mødtes i Det Hvide Hus torsdag. Efterfølgende sagde præsidenten ifølgeThe New York Times, at »de vil bygge her i stedet, fordi de ikke vil betale told«. På sit sociale medie, Truth Social, takker Donald Trump nu Tim Cook og Apple. »Grunden (til investeringen,red.) er tro på, hvad vi gør,« skriver præsidenten. »Uden den ville de ikke investere ti cent.«  Tidligere denne måned gjorde Trump alvor af sin trussel om at indføre en told på ti procent på varer importeret fra Kina. Størstedelen af alle Apples iPhones fremstilles for nuværende i Kina af den Taiwan-baserede elektronikgigant Foxconn. De seneste år har Foxconn dog skruet gevaldigt op for sine forretninger uden for Kina, herunder i Texas. Virksomheden vil således være involveret i Apples nye fremstød, skriverThe New York Times. Konkret vil Apple nu bygge en »avanceret produktionsfacilitet« i Houston, Texas, hvor servere, der driver virksomhedens ai-fremstød, Apple Intelligence, fremover skal fremstilles. Fabrikken skal åbne i 2026 og vil ifølge Apple skabe »tusindvis« af arbejdspladser. Apple planlægger samtidig at udvide sine datacenteraktiviteter i en række amerikanske stater. Derudover vil techgiganten blandt andet oprette et akademi i Detroit, Michigan, som skal »uddanne den næste generation af amerikanske producenter« og øge dens forsknings- og udviklingsinvesteringer i USA. »Vi vil fortsætte med at arbejde med mennesker og virksomheder i dette land for at hjælpe med at skrive et ekstraordinært nyt kapitel i historien om amerikansk innovation,« siger Tim Cook i pressemeddelelsen. Tim Cook sad bag USAs præsident, Donald Trump, og vicepræsident, J.D. Vance, under indsættelsesceremonien 20. januar.Fold sammenLæs mereFoto: Shawn Thew/Reuters/Ritzau Scanpix. En række amerikanske techgiganter har den seneste tid søgt at styrke forholdet til Trump-administrationen. På linje med virksomheder som OpenAI, Google og Microsoft donerede Apple-chefen efter det amerikanske valg en million dollar til Donald Trumpssåkaldte indsættelseskomité. Donationerne skal forstås lige så meget som et defensivt træk, som det er en charmeoffensiv, sagde Brendan Glavin, direktør for forskning i ngo'en OpenSecrets, som følger pengestrømmene i amerikansk politik, i decembertil CNBC: »Ingen af dem har lyst til at være Trumps boksebold i fire år.« Ved den officielle præsidentindsættelse 20. januar deltog Cook side om side med Amazon-topchef Jeff Bezos og Meta-stifter Mark Zuckerberg.",
        "metadata": {
            "source": "https://www.berlingske.dk/internationalt/efter-moede-med-trump-apple-vil-investere-stort-milliardbeloeb-i",
            "image_url": "https://berlingske.bmcdn.dk/media/cache/resolve/image_x_large/image/189/1893216/24897508-files-us-president-donald-trump-shakes-hands-wit.jpg",
            "publication_time": "Mandag d. 24. februar 2025, kl. 16.38",
            "author": "Anne Baungaard",
            "related_links": [],
            "attachments": []
        }
    }
}