{
    "version": "1.0",
    "document": {
        "id": "https://www_berlingske_dk/filmanmeldelser/her-er-den-originale-feel-good-julefilm",
        "title": "Her er den originale feel good-julefilm",
        "content": "»It’s a Wonderful Life« var ikke nogen udpræget succes, da den i 1946 havde biografpremiere i USA. Hverken hos anmelderne eller når det gjaldt billetsalg. Men gennem årene har filmen ligeså stille og roligt sneget sig til klassikerstatus. Blandt andet vises den mange gange i TV i USA hver eneste jul. Og nu følger Cinemateket i København trop. Nu kan man omsider se Frank Capras »Det er herligt at leve« – som filmen hedder på dansk – på et stort biograflærred.  Historien er enkel og har et anstrøg af eventyr. James Stewart spiller sparekassemanden George Bailey fra den lille amerikansk by Bedford Falls. Han er kommet uheldigt afsted i en ejendomssag, og han har dermed formøblet en stor del af borgernes penge. Han er så ulykkelig, at han vil begå selvmord, men lige før det fatale øjeblik, dukker der en engel op. Englen fortæller ham historien om, hvordan byen ville se ud, uden alle de gode gerninger han har gjort gennem tiden. George er nemlig sådan enstand-up guy, der blev hjemme i den lille by frem for at kaste sig ud i de store eventyr. Han får en chance til. I en verden hvor det vrimler med amerikanskefeel good-film med mere eller mindre falske toner, kan det være en god idé en gang imellem at få tunet sit modtageapparat og se den ægte vare. Frank Capra var Hollywoods elegantier, når det gjaldt instruktion. Han kan for alvor få en gade i et filmstudie til at ligne en idealiseret amerikansk virkelighed, og hans flair for tempoet i en fortælling var uovertruffent for sin tid. De fleste vil elske »Det er herligt at leve«, og hvis man er skeptisk, er det tilrådeligt at tjekke, om ikke man er blevet for kynisk.  Husk også at man i løbet af julen kan se en stribe af Disneys klassiske animationsfilm i Cinemateket, hvis man er træt af at slæbe de gamle VHS-bånd eller DVD-skiver frem fra hylderne eller hvis man blot gerne vil fælde en tåre ved siden af børnene i ly af biografmørket.  Hvad: »It’s a Wonderful Life«. Hvem: Instruktør: Frank Capra. Medvirkende: James Stewart, Cameron Mitchell, Donna Reed, Lionel Barrymore. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/her-er-den-originale-feel-good-julefilm",
            "image_url": "https://berlingske.bmcdn.dk/media/cache/resolve/image_x_large/image/24/249455/8045910-deterherligtatlevejpg.jpeg",
            "publication_time": "Mandag d. 15. december 2014, kl. 17.00",
            "author": "Jacob Wendt Jensen",
            "related_links": [],
            "attachments": []
        }
    }
}