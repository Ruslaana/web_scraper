{
    "version": "1.0",
    "document": {
        "id": "https://www_berlingske_dk/arkitektur/fem-stjerner-jeg-anbefaler-denne-bog-til-enhver-der-bor-i-byen-paa",
        "title": "Fem stjerner: Jeg anbefaler denne bog til enhver, der bor i byen, på landet eller et sted derimellem",
        "content": "Når man fra hovedstaden og i bil bevæger sig over både Storebælt og Lillebælt og ankommer til »hovedlandet«, opdager man hurtigt, at man med ét befinder sig i en ny »bytopologi«, som arkitekterne siger. Det er ikke et ord, de fleste bruger, men alle, der en smule nysgerrigt kører op og ned langs den Østjyske motorvej, vil bemærke, at livet her udfolder sig på en anden måde end det for eksempel gør på Midtsjælland. Ikke alene er motorvejens næromgivelser plastret til med mere eller mindre fantasifuldt udformede barakker, kontorer, outlets, bilforhandlere og firmadomiciler, man bemærker også, at folk bruger hele det hundrede kilometer lange motorvejsbånd mellem Randers og Fredericia som en sammenhængende by. Danmarks historiske struktur, den geografiske fortælling, der har skabt grundbegreberne »by« og »land«, er i opløsning. I dag lever danskerne stort set på samme måde, hvad enten de bor i København, Korsør eller Kibæk. Storbyens livsformer har invaderet landsbyerne og omvendt. Det er transportmidlernes skyld, det er vejenes skyld og det er bilernes skyld. Det kan enhver se, men ikke mange kan se udviklingen så tydeligt og knivskarpt som byplanprofessor Tom Nielsen, og derfor skal vi være glade for, at han nu har skrevet en utrolig fascinerende, let tilgængelig og oplysende bog om »Byen Danmark«, som han kalder denne nye situation. Forstaden var inspireret af de mest visionære arkitekters drømme om en demokratisk, effektiv by med adgang til lys og luft for alle. Den endte med at blive »ingens drøm om en by«.Fold sammenLæs mereFoto: Foto fra bogen. Bogen fortæller grundigt, men aldrig tørt om udviklingen af Danmarks byer. Om vejen fra de gamle købstæder til nutidens overalt »sprawlende« velfærdsby. Forstaden, der er defineret ved alt det, den ikke er, og som derfor er »ingens drøm om en by«. Bogen er smukt og levende layoutet af grafikerne fra tegnestuenAlexis Mark. Den er en fornøjelse at bladre i og et fornemt eksempel på en bog med en billedside, der virkelig beriger oplevelsen af bogen, og gør den til langt mere end 1:1 illustrationer af de emner, teksten berører. Tom Nielsens tekst er tør på den gode måde. Her spildes ikke tid på lyriske svinkeærinder, men i stedet rummer stort set hvert eneste opslag i bogen en »aha« erkendelse eller en eftertænksomhed, man som læser sætter pris på. For eksempel fortæller Tom Nielsen, at det var anskaffelsen af »den anden bil« i mange familier i løbet af 1990erne, der for alvor satte skub i den sidste opløsning af landsbysamfundene. Det er umiddelbart forståeligt, så snart man hører det, men jeg må indrømme, at jeg aldrig har tænkt sådan over det før: Når familien har to biler, kan langt flere aktiviteter pludselig foregå i en meget større radius fra bopælen, og dermed bliver familiens geografiske forankring endnu mere ligegyldig, end den var før andenbilens indtog. Stationsbyens fremkomst hang, som navnet siger, tæt sammen med jernbanens udbredelse. I slutningen af 1800-tallet var de fleste mindre jernbaner private, og udbredelsen af stationsbyen blev dermed et direkte billede af en ny økonomisk virkelighed.Fold sammenLæs mereFoto: Billede fra bogen. Bogen balancerer på den måde fint mellem det anekdotiske og det dybt faglige. Vi kommer gennem udviklingen af den trafikale infrastruktur. Historien om vejnettet, om forbindelserne til havet og om stationsbyernes opståen som et direkte resultat af industrialiseringen, effektiviseringen af landbruget og jernbanens vej mod vest. Pudsigt er det at læse Johannes V. Jensens raseri mod stationsbyerne i begyndelsen af det tyvende århundrede. »Disse hæslige røde Flækker, hvis Stilbestræbelser gaar i retning af »Spejlglasruder« og Zinkspir, Cement og Blik« som han skrev. Ynkelige forsøg på at efterligne storbyen ude på landet. »Byen for sig og Landet for sig« råbte Jensen med en holdning, der hundrede år senere jævnligt bliver gentaget af byelskere som for eksempel undertegnede. Men lige meget hvor fine vores fornemmelser er, må vi give fortabt. Mobilitetens ubønhørlige fremskridt fortsætter med at smøre civilisationslaget tyndere og tyndere ud over et stadig større område. Det er i virkeligheden pendlertiden og ikke -afstanden, der afgør hvor langt vi vil bo fra arbejde og fornøjelser forklarer Tom Nielsen. Forskellene forsvinder altså i takt med effektiviseringerne, og når man sidder i sin lille firhjulede blikkabine på A45 et sted mellem Hedensted og Horsens, mærker man den mærkelige fremmedgørelse, der stråler fra sådan et mobilt liv tilbragt mellem storcentre, sportshaller og anonyme parcelhuse. Bogen er fuld af interessante diagrammer: Her således pendlingen mellem hjem og arbejde primo 2017.Fold sammenLæs mereFoto: Martin Odgaard. I »Byen Danmark« får vi historien om købstæderne, landsbyerne og stationsbyerne. Vi hører om forbindelserne mellem dem og om industrialiseringen, der først skabte de store metropoler og så endte med at slå dem ihjel. Alt sammen veloplagt, vidende og informationstæt formidlet. Som for eksempel afsnittet om Ikast, der over en enkelt side vidunderligt fortæller om den by og dens særlige forudsætninger. I 1980erne var en tredjedel af Ikasts biler af mærket Toyota og byens Toyotaforhandler var en af landets største, hører vi for eksempel. Vi hører om lighedstanken bag den horisontale by, den særlige jyske produktionsby, som også Billund og Bjerringbro er eksempler på, og om de anonyme fabrikker og det nye gymnasium – elementer, der i løbet af velfærdsbyens udvikling bliver til typologier, alle mennesker kender. Ethvert opslag i bogen er således interessant og bidrager til en øget forståelse af de bevægelser, der har skabt nutidens danske geografi, samtidig med at de små personlige nedslag belyser og beriger den faglige tekst gennem hele bogen, og gør den til absolut godt selskab. Kort sagt er »Byen Danmark« ikke rigtig til at lægge fra sig igen, og jeg vil anbefale den til enhver, der bor i byen, på landet eller et sted derimellem. Tom Nielsen: Byen DanmarkForlag:Arkitektens ForlagSider:320Pris:449,95 kr. Foto: Arkitektens Forlag.",
        "metadata": {
            "source": "https://www.berlingske.dk/arkitektur/fem-stjerner-jeg-anbefaler-denne-bog-til-enhver-der-bor-i-byen-paa",
            "image_url": "https://berlingske.bmcdn.dk/media/cache/resolve/image_x_large_vertical/image/167/1672521/24417513-top.jpg",
            "publication_time": "Fredag d. 05. maj 2023, kl. 17.25",
            "author": "Holger Dahl",
            "related_links": [],
            "attachments": []
        }
    }
}