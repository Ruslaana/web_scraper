{
    "version": "1.0",
    "document": {
        "id": "https://www_berlingske_dk/politik/folketinget-skal-tage-stilling-til-stemmefejl-i-tre-jyske-byer",
        "title": "Folketinget skal tage stilling til stemmefejl i tre jyske byer",
        "content": "En fejl på stemmesedlerne i Billund, Vejen og Haderslev ved folketingsvalget kan måske komme til at betyde, at vælgerne i de tre jyske byer skal stemme igen. I hvert fald har de Konservative tænkt sig at klage over fejlen. Gør partiet det, skal Folketinget tage stilling til, om der skal være omvalg. »Man kan indgive en valgklage til Økonomi- og Indenrigsministeriet indtil en uge efter valget, og så er det Folketinget, der skal træffe afgørelse om den. De skal tage stilling til, om det skal føre til et omvalg. Det skal ske senest 14 dage efter valget ifølge grundloven,« siger valgkonsulent i Økonomi- og Indenrigsministeriet Christine Boeskov til Berlingske Nyhedsbureau.  Fejlen går på, at de Konservative og Alternativets spidskandidater ikke har stået øverst på stemmesedlen, som de burde. Det drejer sig om Mike Legarth (K) og Kim Hyttel (Å). Resultaterne fra valget viser, at begge to ikke har fået en plads i Folketinget. Ifølge Christine Boeskov er fejlen opstået, fordi de valgbestyrelser, der fremstiller stemmesedlerne, ikke har været opmærksomme på, at de Konservative og Alternativet havde en spidskandidat i alle opstillingskredse i Sydjyllands Storkreds. Derfor er de to spidskandidater i stedet blevet placeret længere nede på listen.  De Konservative siger til JydskeVestkysten, at partiet tror, at det kan have påvirket, hvor vælgerne har sat deres kryds. »Nu har vi ført en valgkamp, som har haft fokus på Mike Legarth som spidskandidat, og så har vælgerne vel også en begrundet forventning om, at han står øverst på stemmesedlen. Hvis man har sat næsen op efter at stemme på Mike, så kan man ikke afvise, at vælgerne måske går et andet sted hen,« siger Kurt Bjørndal, formand for de Konservative i Sydjylland, til avisen. Heller ikke Alternativets spidskandidat, Kim Hyttel, er tilfreds med fejlen. »Jeg er lettere rystet. Hvad fanden er meningen med, at os kandidater skal have styr på så mange ting, når de ikke selv har styr på noget. Jeg er overbevist om, at jeg mister stemmer på det,« siger han til JydskeVestkysten.  ",
        "metadata": {
            "source": "https://www.berlingske.dk/politik/folketinget-skal-tage-stilling-til-stemmefejl-i-tre-jyske-byer",
            "image_url": "https://berlingske.bmcdn.dk/media/cache/resolve/image_x_large/image/26/260423/9356368-folketingsvalg2015.jpg",
            "publication_time": "Fredag d. 19. juni 2015, kl. 14.10",
            "author": null,
            "related_links": [],
            "attachments": []
        }
    }
}