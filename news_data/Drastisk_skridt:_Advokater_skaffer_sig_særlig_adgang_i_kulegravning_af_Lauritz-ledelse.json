{
    "version": "1.0",
    "document": {
        "id": "https://www_berlingske_dk/virksomheder/drastisk-skridt-advokater-skaffer-sig-saerlig-adgang-i-kulegravning",
        "title": "Drastisk skridt: Advokater skaffer sig særlig adgang i kulegravning af Lauritz-ledelse",
        "content": "For nylig blev dele af det konkursramte Lauritz.comsolgttil Auktionshuset Hørsholm og forretningsmandenIb Henrik Rønjefor et etcifret millionbeløb. Tidsnok til at 50 medarbejdere kunne beholde deres job, hvormed selskabets to kuratorer kunne sætte flere flueben på deres lange dosmerseddel. I samme ombæring kunne advokaterne dog se frem mod en anden alvorlig del af deres arbejde. Et arbejde, som de nu har taget hul på. For i en fællesmail sendt til samtlige ansatte i virksomheden med det ellers knap så sprængfarlige emnefelt »fremsendelse af privatlivspolitik« gemmer der sig lidt af en bombe. Mere præcist et dokument, som Berlingske har set, der viser, hvor langt advokaterne kommer til at gå i undersøgelsen af et muligt personligt økonomisk ansvar hos den forhenværende ledelse. Mette og Bengt Sundstrømvar både stiftere, majoritetsejere og øverste ledelse i Lauritz.com. Deres virksomhed var et aktieselskab, og det indebærer, at de som udgangspunkt ikke hæfter personligt for det milliontab, et utal af kreditorer nu står overfor efter konkursen. Ikke medmindre det kan lykkes for kuratorerne i Lauritz.com at bevise, at Sundstrøm-parret kan stilles til ansvar for selskabets konkurs. Det kan lade sig gøre, hvis kuratorerne kan finde beviser for, at ledelsen fortsatte ufortrødent, selvom det på et tidspunkt stod klart for den, at den med al sandsynlighed ikke længere kunne betale sine kreditorer. Det er i det lys, at den førnævnte fællesmail skal ses. Den blev sendt 8. august af advokat Henrik Selchau Hansen fra Bruun & Hjejle, der sammen med advokat Rune Derno fra Kammeradvokaten udgør kuratellet i Lauritz.com. Kuratorerne gør opmærksom på, at de er i besiddelse af en række personoplysninger om de ansatte, som »fortsat bliver behandlet« til »sagsbehandling i forbindelse med konkursbehandlingen«. Dette kan blandt andet omfatte e-mail eller anden korrespondance, notater eller optagelser fra møder, dokumenter, logs eller oplysninger »om strafbare forhold« og sågar private e-mail »i det omfang, det er tilladt«. Advokaterne gør de ansatte opmærksom på, at deres oplysninger skal bruges til en »undersøgelse af, om der er foretaget omstødelige eller ansvarspådragende dispositioner«, eller om der kan findes »mistænkelige eller ulovlige forhold«. Lauritz.coms stiftere, forhenværende bestyrelsesformand Bengt Sundstrøm og administrerende direktør Mette Sundstrøm. Arkivfoto: Niels Henrik Dam/Ritzau ScanpixFold sammenLæs mere Med andre ord: Nu skal kuratorerne kulegrave al tænkelig dokumentation, der måtte findes i konkursboet Lauritz.com, for at undersøge Mette og Bengt Sundstrøms grad af ansvar over for de mange kreditorer, der mangler deres penge. Én person, der i hvert fald er sikker på, at ledelsen i høj grad vidste, hvad der foregik, er Mogens Meldgaard, der i 12 år har arbejdet som vurderingsmand i Lauritz.coms aarhusianske afdeling. Han føler sig »røvrendt« og ført bag lyset af den tidligere ledelse, der havde fortalt medarbejderne, at der var penge nok i kassen,fortalte han til Politikeni forrige måned. »Vi skulle slet ikke have taget nye varer ind de sidste tre-fire måneder. Men det gjorde vi i tillid til ledelsens forsikringer,« fortalte Mogens Meldgaard, der nu arbejder i Auktionshuset.com. Mads Reinholdt, direktør for Forbrugerrådet Tænk, mener også, der er indikationer af, at ledelsen kan have handlet ansvarspådragende. »Der er jo meget, der tyder på, at den her økonomiske situation har stået på i flere år, så det er utroligt, at de ikke har handlet på det noget før for at reducere omkostningerne,« har Mads Reinholdtudtalt. Blandt andet vakte det opsigt, at Lauritz.com op til konkursen løbende udskød betalingen af deres kunder med først 30 bankdage, så 40 bankdage, så 60 bankdage og til sidst »hurtigst muligt«. Finanskunne for nylig fortælle, at Lauritz.com i forbindelse med årsregnskabet for 2022 – det sidste før konkursen – foretog en manøvre med salg og tilbagekøb af to filialer, som resulterede i, at et underskud på 21 millioner kroner i regnskabet blev vendt til et overskud på 1,2 millioner kroner. Et påfaldende træk på et påfaldende tidspunkt. Det mente blandt andre Ulrik Rammeskow Bang-Pedersen, juraprofessor og ekspert i insolvensret ved Københavns Universitet, der dog ogsåtil avisenbetonede, at det i praksis er vanskeligt at gøre en ledelse erstatningspligtig. Det er ikke små beløb, der er på spil, og kuratorernes arbejde kan meget vel ende med at afgøre, hvor mange penge, kreditorerne kan få udbetalt. Bengt Sundstrøm ejer et vinslot i Sydfrankrig, hvis værdi han ifølge Finans tidligere har fået anslået til over 250 millioner kroner. Arkivfoto: Niels Ahlmann OlesenFold sammenLæs mere Der anmeldes stadig krav fra kreditorer, men ifølge Berlingskes oplysninger vurderes Lauritz.com mindst at have gæld for 150 millioner kroner. En stor del af kreditorerne udgøres af kunder i det hedengangne auktionshus, og med foreløbige aktiver i selskabet på kun et par millioner og et salg til Auktionshuset Hørsholm på højst ti millioner kroner er det svært at se, hvor de mange penge skal komme fra. Finans har tidligere beskrevet, hvordan en række obligationsejere – altså långivere – i Lauritz.com formentlig står bedre stillet, da de har fået tildelt pant i Bengt Sundstrøms personligt ejede franske vinslot, Chateau Vignelaure, for 95 millioner kroner, som de kan gøre krav på. Ifølge mediet har Bengt Sundstrøm tidligere fået anslået slottets værdi til over 250 millioner kroner. Et beløb, der selvsagt kan række langt i tilbagebetalingen af selskabets øvrige kreditorer. Det vil dog stadig kræve, at kuratorerne kan bevise Sundstrøm-parrets erstatningsansvar. I den forbindelse bør det også nævnes, at det er muligt for direktions- og bestyrelsesmedlemmer at tegne en ansvarsforsikring, der dækker, hvis ledelsen bliver gjort ansvarlig for et økonomisk tab. Ifølge Berlingskes oplysninger har den tidligere ledelse i Lauritz.com tegnet en sådan forsikring. Hverken Bengt eller Mette Sundstrøm er vendt tilbage på Berlingskes henvendelse.",
        "metadata": {
            "source": "https://www.berlingske.dk/virksomheder/drastisk-skridt-advokater-skaffer-sig-saerlig-adgang-i-kulegravning",
            "image_url": "https://berlingske.bmcdn.dk/media/cache/resolve/image_x_large/image/170/1705085/24500766-.jpg",
            "publication_time": "Onsdag d. 16. august 2023, kl. 16.36",
            "author": "Emil Bo Rask",
            "related_links": [],
            "attachments": []
        }
    }
}