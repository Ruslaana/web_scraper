{
    "version": "1.0",
    "document": {
        "id": "https://www_berlingske_dk/oekonomi/seniorjobordning-bliver-langt-dyrere-end-forventet",
        "title": "Seniorjobordning bliver langt dyrere end forventet",
        "content": "Der bliver langt flere, der har krav på et seniorjob end Beskæftigelsesministeriet havde forventet, skriver Jyllands-Posten.Ministeriet vurderede før jul, at antallet af personer i såkaldte seniorjob ville nå op på 1080 i løbet af 2013, men nu lyder forventningen i stedet på fire gange så mange. Kommunerne har pligt til at skaffe job til personer, der falder ud af dagpengesystemet, få år før de kan komme på efterløn. Men ordningen bør helt afskaffes, mener Michael Ziegler (K), der er formand for kommuneforeningen KLs løn og personaleudvalg. - Der sidder medarbejdere i kommunerne, som på grund af fyringsrunder har måttet vinke farvel til gode kolleger. De oplever nu, at der med den anden hånd bliver hyret et stort antal seniorjobbere, ikke på grund af kvalifikationer, men alene ud fra alder, siger han. Liberal Alliance mener, at ordningen med seniorjob er en hån mod andre arbejdsløse som for eksempel nyuddannede, der også har svært ved at finde arbejde. - Hele ideen om, at man anno 2013 har krav på et job, fordi man har en bestemt alder, er absurd. Det er fuldbyrdet socialisme, arbejdsmarkedsordfører mener Joachim B. Olsen (LA). Socialdemokraternes arbejdsmarkedsordfører Leif Hahn Jensen (S) mener, at ordningen hjælper en gruppe, der har særlig svært ved at finde arbejde. De risikerer at afslutte livet på arbejdsmarkedet på en rigtig trist måde. Nu hjælper vi mange mennesker i den situation, og det, synes jeg, er godt, siger Leif Lahn Jensen til Jyllands-Posten Han lover kommunerne at få de ekstra udgifter til seniorjob dækket. BNB",
        "metadata": {
            "source": "https://www.berlingske.dk/oekonomi/seniorjobordning-bliver-langt-dyrere-end-forventet",
            "image_url": "https://berlingske.bmcdn.dk/media/cache/resolve/image_x_large/image/42/423325/6055749-pix-ldre.jpg",
            "publication_time": "Lørdag d. 26. januar 2013, kl. 08.47",
            "author": null,
            "related_links": [],
            "attachments": []
        }
    }
}