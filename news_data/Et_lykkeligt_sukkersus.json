{
    "version": "1.0",
    "document": {
        "id": "https://www_berlingske_dk/musikanmeldelser/et-lykkeligt-sukkersus",
        "title": "Et lykkeligt sukkersus",
        "content": "Egentlig burde det slet ikke være noget, der var værd at bide mærke i. Men Grimes’ nye album, »Art Angels«, er både skrevet, sunget, spillet og ikke mindst produceret af én og samme person, nemlig den 27-årige canadier Claire Boucher. Og hvorfor er det så værd at bide mærke i? Jo, af den simple grund, at hun er en kvinde. Og i poppens verden er der til trods for en markant feministisk strømning i tiden stadig forsvindende få kvinder, der, undskyld udtrykket, virkelig er herre i eget hus. Men det er Grimes altså. Og det skal vi være glade for.  Ikke kun, fordi hun med »Art Angels« har lavet et glimrende og herligt idiosynkratisk pop-album – man sidder vitterligt med følelsen af, at det ikke kunne være lavet af andre end lige netop hende – men også, fordi det forhåbentligt kan være med til at skubbe til nogle af musikkens mest sejlivede stereotyper. Dem, der lyder, at mænd er mere tekniske, mens kvinder gør sig bedst som syngende staffage i forgrunden. Grimes viser os, at det ikke behøver at være sådan. Og hun gør det på den mest overbevisende måde, man kan tænke sig: Ved at give os noget, der både formår at spille på poppens midterrabat og samtidig være super radikalt og helt og aldeles sit eget.  Dermed indfrier hun i høj grad også det løfte, der lå i hendes gennembrudsplade, »Visions« (2012). En plade, der angiveligt blev til i et tre ugers stofpåvirket arbejdsraseri i det primitive musikprogram Garageband, og som under sit dragende patchwork af sfæriske vokaler, cheerleader-chants, futuristisk house og syrede computer-teksturer skjulte et stort bankende pophjerte. Det sammensatte udtryk går i den grad igen på »Art Angels«. Men der er samtidig skruet væsentligt op for pop-appellen på energibomber som »California«, »Flesh Without Blood«, »Kill V. Maim« og »World Princess Pt. II«. Godt nok svæver Grimes’ vokal stadig rundt oppe i de højere luftlag, men denne gang kan man rent faktisk høre, hvad hun synger, og melodierne er udstyret med så stærke hooks, at hun aldrig svæver helt ud i verdensrummet. Hun er tydeligvis vokset som både producer og musiker. Og det gør det til en fornøjelse at gå på opdagelse i denne særegne pop, hvor alt synes at kunne lade sig gøre: Man genkender elementer af »Visions«-lyden, men de er en del af en langt større palet af virkemidler: Fra stramt pitchede trap-beats, EDM-filter-sweeps og lyserød Korea-pop til barokke strygere, 90er-popguitar, detunede synthesizere, manga-referencer og æteriske Madonna-vokaler.  Netop denne maksimalistiske tilgang gør også, at hun på et nummer som »Pin« kan slippe afsted med at være så skamløst poppet, at det i de fleste andre produceres hænder var endt i det rene sukkerchok. I Grimes’ auteur-vision er der skudt så tilpas mange små mærkværdigheder og overraskelser ind, at det i stedet lander i kroppen som et lykkeligt sukkersus. Sådan kan pop også lyde. Hvem:Grimes. Hvad:»Art Angels« (4AD).  ",
        "metadata": {
            "source": "https://www.berlingske.dk/musikanmeldelser/et-lykkeligt-sukkersus",
            "image_url": "https://berlingske.bmcdn.dk/media/cache/resolve/image_x_large/image/16/167564/11352230-15maggrimes-cover0jpg.jpeg",
            "publication_time": "Lørdag d. 14. november 2015, kl. 20.00",
            "author": "Michael Charles Gaunt",
            "related_links": [],
            "attachments": []
        }
    }
}