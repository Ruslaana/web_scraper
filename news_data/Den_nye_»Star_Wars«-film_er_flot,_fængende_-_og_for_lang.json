{
    "version": "1.0",
    "document": {
        "id": "https://www_berlingske_dk/kultur/den-nye-star-wars-film-er-flot-faengende-og-for-lang",
        "title": "Den nye »Star Wars«-film er flot, fængende - og for lang",
        "content": "Jeg var 11 år, da den første »Star Wars«-film havde premiere, og den blæste mig bagover. Akkurat det samme skete, da jeg så en James Bond-film i samme alder. Også selv om Bond-filmen var »Spionen der elskede mig«, der står utydeligt tilbage i historiebøgerne blandt mere lysende stjerner i serien. George Lucas’ »A New Hope«, som den første »Star Wars«-film hedder, er til gengæld blevet en klassiker. Det er stadig en original og fantasifuld sciencefiction-film, og fascinationen holdt sig frisk i de efterfølgende to film, men ikke til den – efter min mening – kølige og overlæssede trilogi fra 1999 til 2005.  »Rogue One« er den første film uden for den planlagte serie på i alt ni film. Med en helt ny historie, der tidsmæssigt foregår mellem »Star Wars: Episode III – Revenge og the Sith« og den oprindelige fra 1977. Vi følger en lille gruppe rebeller, der kæmper for at stjæle planerne til Dødsstjernen, der er et våben så stærkt, at man i filmen kalder det for en »planetdræber«. Mads Mikkelsen spiller Galen Erso, der af Imperiet tvinges til at være med til at lave ødelæggelsesvåbnet. Eller rettere: Han vælger at lade sig indrullere hos de onde magthavere for at redde sin familie. Han spiller en birolle, og hans datter, Jyn Erso (spillet af Felicity Jones, der senest er set i »Inferno«), er filmens hovedrolle. Sammen med et slæng af rebeller og robotten K-2SO kæmper de mod overmagten. Robotten kunne være i familie med C-3PO. Den gætter lystigt med på. hvilke odds rebellerne har for at overleve deres strabadser. De har for eksempel kun 33 procents chance for at overleve filmens endelige mission, men sådan er det i Hollywood. Helte klarer sig mod alle odds. At konkludere dette er næppe at spolere glæden for de mange fans af »Star Wars«. Det ville det til gengæld være at afsløre alle de cameos og overraskelser, der er i »Rogue One«. Det går an at skrive, at Rebellerne kæmper mod Darth Vader bag alle de onde imperiesoldater og deres stormtropper. Det kan man regne ud. Og så er det en modig idé at lade for længst afdøde Peter Cushing genopstå via computeranimation. Han spillede en mindre rolle som Grand Muf Tarkin i den første film i serien og er Darth Vaders højre hånd i »Rogue One«. Det er utroligt, så livagtigt man nu om dage kan genoplive en afdød skuespiller. Især hvis han blandes på lærredet med levende skuespillere. Til at begynde med skal vi lige lære en lille håndfuld nye steder og planeter at kende, for ikke at tale om en god håndfuld rebeller. Da denne flakken i handlingen er overstået, stabiliserer »Rogue One« sig længe i sin egen effektive flyven over stok og sten. Det lykkedes endda Mads Mikkelsen og Felicity Jones at skabe en enkelt, meget rørende scene sammen i en film, hvor action og billedblær ellers har topprioritet.  Så langt, så godt er »Rogue One« en ganske solid og spændende sciencefiction-film med fængende nye verdner og god bevægelse i billedet. Men den 133 minutter lange film lider også af visse skavanker. I tredje akt skal rebellerne kæmpe mod Imperiets hovedkvarter, men i det slag, der lægges op som filmens største og vigtigste, skydes der så meget, at man i stedet for at tænke »ih«, »næh« og »oh«, mens man måber over festfyrværkeriet, bliver ganske lam i kroppen. Den planlagte fest bliver i stedet til en meget lang, øredøvende udtoning. Spørgsmålet er også, om ikke Ben Mendelsohn som en af de øverstkommanderende hos Imperiet giver sin skurk for meget gas, og om ikke Diego Luna er lidt stiv i det som Jyn Ersos mandlige partner hos rebellerne. Når jeg dels bliver imponeret, men slutteligt lidt træt i skroget af »Rogue One« i en alder af 50 år, hænger det ikke kun sammen med, at alderen har fjernet noget af den barnlige begejstring. Det er en følge af, at man film for film er presset til at levere underholdningspakken vildere og bedre for hver ny film fra »Star Wars«-universet, samtidig med at man ikke skal skuffe de gamle fans. Samme udfordringer har i øvrigt også »James Bond«-serien. Den balancegang er meget svær, men den lykkes over middel i »Rogue One«. Hvad:Rogue One – A Star Wars StoryHvem:Instruktør: Gareth Edwards. Medvirkende: Felicity Jones, Diego Luna, Ben Mendelsohn, Forest Whitaker, Mads Mikkelsen.Hvor:Premiere over hele landet. ",
        "metadata": {
            "source": "https://www.berlingske.dk/kultur/den-nye-star-wars-film-er-flot-faengende-og-for-lang",
            "image_url": "https://berlingske.bmcdn.dk/media/cache/resolve/image_x_large/image/8/82833/15753047-still-fra-rogue-one.jpg",
            "publication_time": "Tirsdag d. 13. december 2016, kl. 17.00",
            "author": "Jacob Wendt Jensen",
            "related_links": [],
            "attachments": []
        }
    }
}