{
    "version": "1.0",
    "document": {
        "id": "https://www_berlingske_dk/videnskab/i-ny-tv-serie-goer-havet-alle-danskere-til-klimaflygtninge-her-er-den",
        "title": "I ny tv-serie gør havet alle danskere til klimaflygtninge: Her er den virkelige fare, og den er slem nok",
        "content": "På grund af vores lave kyster er Danmark mere sårbar over for det støt stigende hav end langt de fleste andre lande. Men det indebærer ikke, fastslår ny rapport, at vi alle bliver klimaflygtninge på grund af havvand, der vil æde den ganske nation, sådan som det sker i Thomas Vinterbergs nye tv-serie »Familier som vores«. Alligevel kan klimavirkeligheden i Danmark anno 2100 blive ekstremt dyr for samfundet og i tilgift skabe talrige midlertidige klimaflygtninge. Ja, i værste fald kan vores lavtliggende nation komme så meget på skrump, at hundredtusinder af danskere kan blive en for form klimaflygtninge i deres eget land om mindre end otte årtier. Ganske enkelt fordi de i kortere eller længere tid må forlade deres oversvømmede boliger – eller helt opgive dem. Det fremgår af den dugfriske rapport »Når stormfloderne rammer«, der er udfærdiget af DTU for forskernetværket Navigating 360. Oversvømmelser i Sønderborg under stormfloden for præcis et år siden. Om syv årtier kan vandstanden i værste fald blive 1,3 meter højere.Fold sammenLæs mereFoto: Mads Claus Rasmussen/Ritzau Scanpix. Rapportens offentliggørelse er både timet til premieren i går, søndag, på TV 2 på den nye tv-serie og til etårsdagen for den voldsomme stormflod 21.-22. oktober i fjor, som forårsagede omfattende skader langs kyster ved de indre danske farvande. Rapporten fastslår blandt andet følgende: »Medmindre der i de kommende år gennemføres ambitiøse klimasikringsprojekter, vil store kystområder oversvømmes og blive mere eller mindre ubeboelige. Det 21. århundrede kan dermed ændre Danmarkskortet og gøre os mindre.« Det kan ske, fordi havet under fremtidens værste danske stormfloder kan rejse sig helt op til 130 centimeter over nutidens topniveau, fremgår det. Rapporten, der er udarbejdet under ledelse af klimaprofessor ved DTU Kirsten Halsnæs, tager især udgangspunkt i det mest dramatiske klimascenario, der er skitseret af FNs klimapanel IPCC. Det vil sige, at den forudsætter støt stigende udledninger af klimagasser med en global temperaturstigning mod slutningen af århundredet på op mod 4,0 grader over niveauet ved industrialderens start. Samtidig forudsætter man stormflodshændelser, der indtræffer én gang hvert århundrede. Dermed når man op på den nævnte havstigning på 1,3 meter – hvilket er i overensstemmelse med den øvre grænse iDMIs Klimaatlas. Klimaforsker og ekspert i havvandsstigninger ved Niels Bohr Institutet Aslak Grinsted – der ikke har medvirket i analysen – siger et langt stykke hen ad vejen god for konklusionerne: »Selvfølgelig er det et ekstremt scenario, men inden for de rammer ser det fornuftigt ud. Det ligger bestemt inden for mulighedernes grænse.« Samtidig fastslår han, at havstigningerne med næsten al tænkelig sandsynlighed vil fortsætte ind i det 22. og 23. århundrede – måske endda med endnu større kraft end i indeværende århundrede. »Danmark er uhyre følsom over for havvandsstigninger – især når du kigger længere frem end til 2100. På den længere bane har jeg svært ved at se, at vi kan tilpasse os ved at kystbeskytte udsatte byer. Vi kan blive tvunget til at flytte boliger og industri væk fra kysten mange steder,« siger han. Strøby på Sydsjælland under stormfloden for præcis et år siden.Fold sammenLæs mereFoto: Linda Kastrup. Ifølge Aslak Grinsted vil de store ismasser i Grønland og Antarktis først blive stabile og stoppe deres afsmeltning, når vi har formået at bringe den globale middeltemperatur ned på niveauet for cirka 100 år siden. Det vil sige mere end én grad under nutidens hastigt stigende niveau. Kirsten Halsnæs, der i flere årtier har bidraget til IPCC-rapporter, understreger, at hun endnu ikke har set Thomas Vinterbergs nye tv-serie. Men som udgangspunkt forstår hun ikke, hvorfor den prisbelønnede filmmager har valgt »en helt urealistisk situation«, der forandrer den ganske nation til klimaflygtninge. »Virkeligheden kan blive slemt nok i sig selv. Der kan stadig være masser af drama i at skildre en dansk familie, der får deres hus oversvømmet under en stormflod,« siger hun. Den vurdering er i overensstemmelse med rapporten, der blandt andet konkluderer, at en oversvømmet bolig kan afføde »voldsom stress« og lægge pres på såvel familielivet som arbejdssituationen. Dertil kommer økonomisk usikkerhed og risiko for at udvikle psykiske lidelser, herunder ptsd eller posttraumatisk belastningsreaktion. Det kan være stærkt traumatiserende at se vandmasserne æde ens bolig. Sommerhusområdet ved Binderup Strand under stormfloden 20. oktober i fjor.Fold sammenLæs mereFoto: Mads Claus Rasmussen/Ritzau Scanpix. Personligt anser Kirsten Halsnæs dog ikke rapportens klimascenario med 130 centimeters havstigning i dette århundrede som det mest realistiske. I stedet mener hun, at IPCCs middelscenario, der kan føre til en temperaturstigning på op mod tre grader, er mere sandsynlig. Hun understreger imidlertid, at også under disse noget mindre ekstreme omstændigheder kan konsekvenserne blive »meget alvorlige«. Frem til omkring midten af århundredet ser Kirsten Halsnæs de voksende nedbørsmængder med ekstremregn som en nogenlunde lige så alvorlig trussel mod Danmark som stigende hav og stormfloder. »Men på den længere bane mener jeg, at havet bliver den største trussel mod os,« siger hun. Rapporten har særlig fokus på konsekvenserne i tre danske provinsbyer – Kalundborg, Kerteminde og Nakskov. I disse byer risikerer helt op til 60 procent af nutidens boliger og erhvervsområder i det værste scenario at blive oversvømmet, hvilket kan føre til skader for mere end otte milliarder kroner, samlet set. Samtidig risikerer op mod 15.000 mennesker i de tre byer at blive »klimaflygtninge« – i hvert fald i en periode. De værste økonomiske følger kan ramme Nakskov på Lolland, men uden omfattende kystsikring risikerer også havne- og industribyen Kalundborg i Nordvestsjælland at blive voldsomt ramt – med skader for helt op til 3,3 milliarder kroner under en 100-års stormflodshændelse. Men selv i et mindre ekstremt klimascenario kan følgerne under en kraftig stormflod i Kalundborg mod slutningen af århundredet blive dramatiske – med skader for cirka 2,5 milliarder kroner. Oversvømmelserne vil især ramme byens havnefront og en række lavtliggende industriområder. Så omfattende kan oversvømmelserne under en kraftig stormflod omkring år 2100 blive i Kalundborg: skader for 3,3 milliarder kroner og 4.000 lokale »klimaflygtninge«.Fold sammenLæs mereFoto: DTU/Navigating 360. Kalundborg oplever i disse år voldsom vækst, ikke mindst som følge af Novo Nordisksmilliardinvesteringeri nye produktionsanlæg. Medicinalgigantens nuværende fabriksanlæg i byen ligger på kanten af oversvømmelsesgrænsen i det værste scenario. Kirsten Halsnæs sender i den forbindelse en løftet pegefinger til Kalundborg: »Hvis man ikke investerer i kystbeskyttelse, der i tilstrækkelig grad tager højde for fremtidens havvandsstigninger, risikerer byens omdømme at tage skade.« Ifølge analysen har både kommuner og stat behov for »markante« opjusteringer af scenarierne for fremtidens havvandsstigninger, og man sætter kraftigt spørgsmålstegn ved, om eksisterende planer for kystbeskyttelse er tilstrækkelige. For eksempel anslår en nyligrapport fra Sund & Bælt, at der omkring København – og især Amager – bør etableres en 60 kilometer lang zone med op til otte meter høje diger for at forberede hovedstaden på stormflodsvirkeligheden anno 2075.",
        "metadata": {
            "source": "https://www.berlingske.dk/videnskab/i-ny-tv-serie-goer-havet-alle-danskere-til-klimaflygtninge-her-er-den",
            "image_url": null,
            "publication_time": "Mandag d. 21. oktober 2024, kl. 11.07",
            "author": "Lars Henrik Aagaard",
            "related_links": [],
            "attachments": []
        }
    }
}