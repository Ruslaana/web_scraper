{
    "version": "1.0",
    "document": {
        "id": "https://www_berlingske_dk/kommentatorer/christian-egander-langer-ud-efter-dbu-fremover-skal-boern-naar-de",
        "title": "Christian Egander langer ud efter DBU: Fremover skal børn, når de starter til fodbold, ikke kun købe fodboldstøvler – de skal også vælge et køn",
        "content": "Som man spørger, får man svar; sådan lyder i hvert fald et klogt gammelt ord. De fleste kender det. Måske kender de det også i Dansk Boldspil-Union, eller måske har de glemt det. Her har man nedsat en arbejdsgruppe for»inklusion af transkønnede, intetkønnede og nonbinære i dansk fodbold.« Biologiske mænd skal kunne spille mod kvinder. Det er ikke just noget, der vækker begejstring hos kvinderne. Forståeligt nok. De fleste af os vidste måske ikke, at der var et stort problem med transpersoner i breddeidrætten. Det ved DBU heller ikke. Således konstaterer arbejdsgruppensrapport, at man faktisk ikke aner en pind om problemets omfang. Med andre ord: Problemet blev et problem, fordi arbejdsgruppen siger, at det er et problem. Det er et ideologisk spørgsmål. Køn som en social konstruktion. Derfor framer rapporten da også opgaven i ideologiske termer: » … fodbolden er også på nogle områder meget konservativ. Hvis udvikling ønskes, må der laves forandringer, som kan være svære at få greb om i begyndelsen.« Det skal ikke være op til »nogle få progressive klubber og personer« at skabe forandringen. DBUs kamp er altså ideologisk. Det handler hverken om fodbold eller om mennesker. Det er god progressivisme mod ond konservatisme. Og når det som udgangspunkt er holdningen, at det er en meget konservativ position at pointere kønnets biologiske grundlag, og forandringer derfor er nødvendige – og at de forandringer skal komme oppefra – så er det ikke just nogen overvældende overraskelse, at arbejdsgruppen har fundet en simpel løsning på problemet. Det biologiske køn skal slet og ret opløses. Hvorfor? Fordi det er progressivt. Køn er noget, man vælger. Helt bogstaveligt. Fremover skal børn, når de starter til fodbold, altså ikke alene ud at købe dyre fodboldstøvler, de skal også vælge et køn: Dreng, pige, noget tredje eller måske endda noget fjerde. Eller som det mere præcist hedder: »Allerede ved indmeldelsen ønsker vi at gøre det tydeligt, at alle kønsidentiteter er velkomne i dansk fodbold. Når man indmeldes som spiller, skal det være muligt at vælge 'pige/kvinde', 'dreng/mand', 'anden kønsidentitet' eller 'nonbinær'.« » … fodbolden er også på nogle områder meget konservativ. Hvis udvikling ønskes, må der laves forandringer, som kan være svære at få greb om i begyndelsen,« står der i en rapport fra en arbejdsgruppe under DBU. Her ses DBUs administrerende direktør, Erik Brøgger Rasmussen.Fold sammenLæs mereFoto: Liselotte Sabroe/Ritzau Scanpix. Ja, mulighederne er mange. Og når idrætten først har gjort sig til en slave af ideologien, er det klart, at den første og vigtigste opgave bliver at konfrontere børn med dette valg. Også her gælder det jo, at som man spørger, får man svar. For ideologerne er børn blot værktøj. Det er rent instrumentelt. Har man dem på holdet, har man fremtiden. Derfor havde østblokkens diktaturstater ungpionererne og Nazityskland Hitler-jugend. Her blev de opflasket med de ideologiske doktriner, som de så efterfølgende kunne høre deres forældre i. Herhjemme kan vi slippe med at gå til bold, og i det brede perspektiv skal vi måske være taknemmelige for det. I den store verden er klokken ellers ved at være slået for transideologi og wokeisme. Det er som om, at erkendelsen af, at man gik man gik for langt, da man gjorde børn og unges liv til en kampzone, har bredt sig helt ind til wokeismens traditionelle allierede. I den venstreorienterede The New York Timeskonstatereren af avisens toneangivende opinionsskribenter, Pamela Paul, hvordan Trump havde held med at bruge modstanden mod woke og transideologi til at vinde valget. Vælgerne responderede simpelthen positivt på hans kritik af transdagsordenen, når Republikanerne for eksempel gik i rette med dem, der ønskede at bruge skolesystemet til at angribe det biologiske køn. Modstanden skyldtes ikke, understreger Paul, at amerikanerne er imod transseksuelle. Det er et spørgsmål om, hvor langt man skal gå. Vælgerne har »komplicerede holdninger til … politik som falder ind under det, vi normalt kalder transrettigheder.« Derfor må Demokraterne moderere deres politik. Vi ved fra forskelligeundersøgelserherhjemme, at de danske vælgere er helt og aldeles u-woke. Det blev senest fyldigdokumentereti valgundersøgelsen efter folketingsvalget i 2022. Kun syv procent er meget enige i, at børn uanset alder skal have lov til at skifte juridisk køn. Kun to procent er meget enige i, at det offentlige ikke skal bruge begreber som mænd og kvinder i deres kommunikation for ikke at krænke transpersoner. Woke er et uhyre marginalt synspunkt. Så hvorfor støder vi alligevel på det igen og igen? Ja, fordi wokeismens ideologer sætter sig på institutioner. Det bliver dem, der spørger. Det bliver dem, der svarer. Det handler om magt, og hvis de skal ødelægge de institutioner, de sætter sig på, i vejen til at realisere ideologien, så er det en pris, de er mere end villige til at betale. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/christian-egander-langer-ud-efter-dbu-fremover-skal-boern-naar-de",
            "image_url": "https://berlingske.bmcdn.dk/media/cache/resolve/image_x_large_vertical/image/185/1858317/24833557-dbus-kamp-for-at-inkludere-transpersoner-i-fodbold.jpg",
            "publication_time": "Mandag d. 18. november 2024, kl. 07.32",
            "author": "Christian Egander Skov",
            "related_links": [],
            "attachments": []
        }
    }
}