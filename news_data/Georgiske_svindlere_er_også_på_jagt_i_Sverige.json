{
    "version": "1.0",
    "document": {
        "id": "https://www_berlingske_dk/virksomheder/georgiske-svindlere-er-ogsaa-paa-jagt-i-sverige",
        "title": "Georgiske svindlere er også på jagt i Sverige",
        "content": "De internationale svindelnetværk, hvis bagmænd har hjemme i Georgien mellem det sydlige Rusland og det nordlige Tyrkiet, er også på jagt efter ofre i Sverige. Her har de med bluffnumre franarret deres ofre helt op til 600.000 svenske kroner (omkring 400.000 danske). Detskriver SVT Nyheter, som sammen med blandt andetBerlingske onsdag kan afsløre det omfattende bedragerii mange lande. Ved hjælp af manipulerede hjemmesider og apps foregiver bedragerne at være seriøse finansrådgivere. De lokker herefter deres ofre til at investere ikryptovaluta, hvor startinvesteringen er på 250 dollar (1.780 kroner), men hvor de efterfølgende presser ofrene til at betale afgifter for at få pengene tilbage. Flere end 40.000 samtaler er gået til Sverige, hvor 100 svenskere står nævnt ved navn i bedragernes register, som er en del af en lækage med næsten tre millioner filer med navne, telefonnumre, uddrag fra bedragernes interne chat og bogføring tillige med en million lydfiler. Svindelnetværket går under navnet AK-gruppen og er sporet til blandt andet Georgiens hovedstad, Tbilisi. Her er der ifølge SVT opbygget en slags callcenter med afdelinger på forskellige sprog og under forskellige virksomhedsnavne. Af lækkede lønningslister fremgår, at en ansat skal stjæle for 120.000 dollar (855.000 danske kroner) om måneden for at få bonus. Regnskaber viser, at svindelen lykkes bedre og bedre. I april 2024 lykkedes det den engelsksprogede afdeling at runde en million dollar på en måned. »Man gemmer sig bag en digital teknik, som gør det svært at vide, hvem som har begået forbrydelsen. Vi er jo bundet af national lovgivning og et nationalt efterforskningsarbejde, og dette drejer sig om minutter, hvor pengene valser rundt mellem forskellige lande,« siger Stefan Larsson fra det svenske Nationellt Bedrägericentrum til SVT. Det er SVTs undersøgende journalister i Uppdrag Granskning, som har fået adgang til det store materiale og har valgt at dele det med journalister i 34 lande. Berlingske kan blandt andet fortælle, hvordan en selvstændig revisor har mistet 800.000 kroner til svindlerne, der ikke skyr nogen midler for at svindle deres ofre. ",
        "metadata": {
            "source": "https://www.berlingske.dk/virksomheder/georgiske-svindlere-er-ogsaa-paa-jagt-i-sverige",
            "image_url": "https://berlingske.bmcdn.dk/media/cache/resolve/image_x_large_vertical/image/189/1896392/24903467-det-internationale-svindelnetvrk-er-sporet-til-ge.jpg",
            "publication_time": "Onsdag d. 05. marts 2025, kl. 18.55",
            "author": "Thomas Breinstrup",
            "related_links": [],
            "attachments": []
        }
    }
}