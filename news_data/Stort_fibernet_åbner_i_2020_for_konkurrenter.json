{
    "version": "1.0",
    "document": {
        "id": "https://www_berlingske_dk/virksomheder/stort-fibernet-aabner-i-2020-for-konkurrenter",
        "title": "Stort fibernet åbner i 2020 for konkurrenter",
        "content": "Et af landets største fibernet bliver til næste år åbnet for konkurrence, så blandt andre teleselskaberne kan leje sig ind og konkurrere med elselskabernes egne tilbud om internetforbindelser og TV. Det er Fibia, som lige nu har 137.000 kunder i Sjælland, på øerne og i Østjylland, som – båret af de politiske trusler om tvangsåbning af infrastrukturen –lover større konkurrence. »Vi arbejder teknisk på at gøre det muligt for andre andre at leje sig ind på fibernettet. Vi har jo interesse i, at der kommer så meget trafik og så mange tilbud til vores kunder som muligt. Så det kommer vi til at gøre. Det er den eneste vej frem. Det er planen, at det bliver rullet ud i 2020,« siger Jesper Hjulmand, der er administrerende direktør for det vest- og sydsjællandske energiselskab SEAS-NVE og bestyrelsesformand for Fibia. Fibia ejes af SEAS-NVE med 65,5 procent og af det aarhusianske energiselskab NRGi med 34,5 procent. Fibia, der har 283 medarbejdere og har hovedkontor i Svinninge, har lagt fiberkabler ud langs 300.000 husstande og virksomheder og har 137.000 husstande koblet på. Heraf er knap 32.000 kommet til i løbet af 2018. Stadig kan Fibia-kunder dog kun købe internetforbindelse, TV og telefoni fra Waoo, som er en række energiselskabers fælles salgsselskab. Waoo er Danmarks tredjestørste internet- og fjerdestørste TV-leverandør, som Fibia med 45 procent er den største medejer af. Fibias driftsresultat (EBITDA) for 2018 er på 165,9 millioner kroner eller 43 procent højere end resultatet fra 2017. Omsætningen er vokset fra 474 til 561 millioner kroner, viser årsregnskabet, der netop er blevet offentliggjort. Årets resultat ender på 94,6 millioner kroner og er dermed det første overskud i selskabets femårige historie. I 2017 lød underskuddet på 96,8 millioner kroner. Et godt bidrag til pengekassen kommer fra salget tidligere i 2018 af erhvervsfiberselskabet Nianet, som GlobalConnect købte, og som Fibia havde en ejerandel i. Præcis hvor meget en åbning af Fibias net for konkurrenter vil bidrage til økonomien, er endnu uklart. »Det vil kun være positivt for os. Jo mere trafik vi har, jo mere bliver det net, som vi har investeret i etableringen af, brugt,« siger Jesper Hjulmand. FAKTAMange internetforbindelserDanskerne kan få internetforbindelser via det landsdækkende fastnet, som TDC ejer, via de tre mobilnet fra TDC, Telenor/Telia og »3« (med risiko for udfald og med dårligere indendørsdækning), via kabel-TV-nettene og via fibernettene, som især elselskaberne arbejder på at udbrede for at bryde TDCs magt. I mange områder er der flere muligheder, i andre få eller slet ingen. Kontrollér selv mulighederne på din adresse påwww.tjekditnet.dk.TDC sidder på omkring 60 procent af det faste bredbåndsmarked i Danmark, det SE-/Sydenergi-ejede Stofa er nummer to med en andel på omkring 12 procent.Ved udgangen af juni 2018, som er seneste officielle tal, havde 2,53 millioner et bredbåndsabonnement gennem en kablet forbindelse (heraf 602.000 husstande over fibernet og 820.000 gennem kabel-TV-net) og 1,2 millioner et dedikeret dataabonnement over mobilnettet.Alle danskere skal - uanset hvor i landet de bor - senest i 2020 kunne købe sig adgang til en internetforbindelse på mindst 100 megabit i sekundet ind i huset og mindst 30 megabit ud ad huset, lyder regeringens bredbåndsplan.TDC har som største teleselskab forsyningspligt til at levere fastnettelefoni til absolut hele landet - og til samme pris overalt, men ikke nødvendigvis på kobberfastnettet. Der er ingen forpligtelser, hvad angår internetforbindelser.Th.FOLD UD I 2016 skød SEAS-NVE 100 millioner kroner i en særlig tilskudspulje, så flere kunne få en fibernetforbindelse hjemme.I oktober 2018 valgte SEAS-NVE at lægge endnu 3,4 milliarder kronerog NRGi 1,2 milliarder ekstra i at gå gravet fiberkabler ned over de næste fem år, så samtlige husstande i forsyningsområdet – det vestlige og sydlige Sjælland, Lolland-Falster og øerne – inden udgangen af 2023 kan få adgang til fibernettet. Politikerne på Christiansborg har haft stort fokus på, at der ikke er tilstrækkeligt med konkurrence på infrastrukturen. Især har energiselskabernes fibernet tiltrukket sig opmærksomheden. De fleste er fortsat lukket for andre end energiselskabernes egne underselskaber som Waoo, hvor teleselskabet TDCs fastnet og kabel-TV-net i kraft af TDCs størrelse er blevet tvangsåbnet, så konkurrenter, som selv ønsker at sælge bredbånd, TV og/eller telefoni, kan leje sig ind på dem. Det nord- og midtjyske energiselskab Eniig indgik i sidste uge aftale med Danmarks næststørste teleselskab, Telenor, og har i forvejen TDC som kunde.I begyndelsen af april indgik Telia, Danmarks tredjestørste teleselskab, aftale med energiselskabet Ewiii det jyske trekantsområde. Også her er TDC allerede kunde.",
        "metadata": {
            "source": "https://www.berlingske.dk/virksomheder/stort-fibernet-aabner-i-2020-for-konkurrenter",
            "image_url": "https://berlingske.bmcdn.dk/media/cache/resolve/image_x_large/image/114/1146472/22824006-pix-fiberkabler.jpg",
            "publication_time": "Onsdag d. 01. maj 2019, kl. 09.00",
            "author": "Frederik Volstrup Kock",
            "related_links": [],
            "attachments": []
        }
    }
}