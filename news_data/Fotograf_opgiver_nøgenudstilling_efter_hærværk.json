{
    "version": "1.0",
    "document": {
        "id": "https://www_berlingske_dk/kultur/fotograf-opgiver-noegenudstilling-efter-haervaerk",
        "title": "Fotograf opgiver nøgenudstilling efter hærværk",
        "content": "I midten af september skulle Mathilde Grafströms kontroversielle fotoudstilling »Female Beauty - nøgenhed i det offentlige rum« have indtaget Græsted Torv. Det kommer ikke til at ske. På grund af hærværk har fotografen set sig nødsaget til at aflyse udstillingen, og hun opgiver også at få den vist andre steder i Danmark, selvom hun har været i dialog med blandt andet Randers og Aalborg Kommune om mulighederne for at udstille sine meterhøje fotografier af nøgne kvinder. Læs også:Mathilde fotograferer nøgne kvinder: »Vi har fået et snerpet forhold til kroppen« »Female Beauty« har netop været vist på Nytorv i København og på Frederiksberg Rådhusplads, og her er udstillingen blevet stærkt medtaget af hærværk. 13 ud af 23 fotoprint er ødelagt, og ledningerne på udstillingens lyssætning er blevet brændt over. »Forsikringen dækker ikke de store omkostninger, som løber op i knap 40.000 kroner. Som enlig mor og kontanthjælpsmodtager i en situation, hvor kommunen har pålagt mig ikke at tjene penge på at være kunstner, er det meget vanskeligt at fortsætte med udstillingen,« udtaler Mathilde Grafström i en pressemeddelelse. En af Mathilde Grafström modeller, Ida Sørensen, har i Berlingske tidligere fortalt, at hun har overstreget en række små fotografier af sig selv med  en sort tusch, da hun ikke ønskede, at de blev udstillet. Det er uvist, hvem der står bag det øvrige hærværk. Det er langt fra første gang, at Mathilde Grafströms nøgenfotografier møder modstand. Da hun viste sine billeder for første gang i DGI-byen i København i 2015, blev udstillingen taget ned en måned før tid. Det skete, efter DGI-byen havde modtaget en række kritiske henvendelser fra mennesker, som blandt andet fandt fotografierne intimiderende og upassende et sted, hvor mange børn har deres gang. Se:Mathilde Grafströms nøgenbilleder Mathilde Grafströms fotografier blev også udsat for hærværk, da de blev vist på Illutron på Refshaleøen, og udstillingen på Nytorv blev i første omgang afvist af Københavns Politi med henvisning til, at den var blufærdighedskrænkende. Da »Female Beauty - nøgenhed i det offentlige rum« åbnede på Nytorv i midten af juli, var det med kulturminister Bertel Haarder i spidsen. Udstillingen har siden da fået stor opmærksomhed ikke mindst på grund af et konflikt mellem Mathilde Grafström og modellen Ida Sørensen, som er endt med, at Mathilde Grafström har fjernet en en række fotografier af Ida Sørensen, men ogsåpolitianmeldt hende for hærværk og et par andre forhold. Læs også:Model vil have fjernet billede fra kontroversiel nøgenudstilling: »Man kan se lige op i dytten« På trods af modstanden og hærværket er Mathilde Grafström meget positivt stemt. »Det har da været fantastisk at se, at kulturministeren,Berlingskes lederog andre tunge aktører i samfundet, har støttet op om udstillingens budskab som er, at vi behøver et større frihed omkring kroppen – et nyt ungdomsoprør i virkeligheden. Informations leder sagde, at jeg skulle anerkendes for at slås for, at vi får et friere forhold til kroppen. Så fra venstrefløj til højrefløj har folk sluttet op. Det har været helt fantastisk!« skriver Mathilde Grafström i en mail til Berlingske, hvor hun også fortæller, at hun opfatter hærværket som en meget hård form for kritik: »Jeg ville gerne lave kunst som alle synes havde så meget kvalitet, at det indbød til respekt, så man ikke bare hugger kuglepenne, knive og hvad man nu har i det - eller tegner det over med sort tusch. En udstilling på lærred er jo utrolig sårbar og let at ødelægge. Jeg har fået den tanke, at mine billeder ikke er gode nok. Jeg tvivler på, at folk ville have gennemhullet Monalisa. Så nu vil jeg forsøge at lære mig selv at lave geniale billeder. Så geniale at de kan få lov at hænge i fred. Det er min næste store ambition. Det vil jeg bruge de næste to år på. Og så vil jeg forsøge at lave en ny udstilling, altså i 2018.«",
        "metadata": {
            "source": "https://www.berlingske.dk/kultur/fotograf-opgiver-noegenudstilling-efter-haervaerk",
            "image_url": "https://berlingske.bmcdn.dk/media/cache/resolve/image_x_large/image/4/49161/14585496-mathilde.jpg",
            "publication_time": "Torsdag d. 01. september 2016, kl. 13.28",
            "author": "Birgitte Rahbek",
            "related_links": [],
            "attachments": []
        }
    }
}