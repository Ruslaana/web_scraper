{
    "version": "1.0",
    "document": {
        "id": "https://www_berlingske_dk/virksomheder/danske-succes-ivaerksaettere-optaget-i-rugekasse",
        "title": "Danske succes-iværksættere optaget i rugekasse",
        "content": "Først fik de ni millioner kroner af Vækstfonden - og nu har de med et snuptag fået alle de kontakter og rådgivere i Silicon Valley, de kan drømme om,skriver Version2. De tre unge danske iværksættere, som står bag tjenesten Iconfinder, kan nemlig i disse dage glæde sig over, at den amerikanske rugekasse for lovende iværksættere 500 Startups har indlemmet firmaet i den seneste optagelsesrunde. Det fremgår af 500 Startups liste over 'hold 5'. 500 Startups har siden februar 2010 optaget nye medlemmer i hold et par gange om året, typisk 20-30 stykker ad gangen. Og denne gang har projektet i høj grad ledt uden for USA’s grænser. Iconfinder, som er det eneste danske firma hos 500 Startups, får således følge af 32 andre iværksætterfirmaer fra hele verden. Iconfinder har siden Martin LeBlanc Eigtved åbnede tjenesten på fritidsplan i 2007 udviklet sig til verdens førende webside for ikoner til for eksempel hjemmesider eller apps. Da Version2 talte med ham i juni, havde Iconfinder 1,1 millioner unikke besøgende om måneden fra hele verden. Det tal skulle gerne op på 10 millioner besøgende de kommende år, forklarede han dengang. 500 Startups har også lidt venturekapital at dele ud af, men da Iconfinder fik 9 millioner kroner af Vækstfonden, handler det ikke så meget om pengene, men om netværk, fortalte Martin LeBlanc Eigtved i juni, da han nævnte en kommende amerikansk investor. Projektet giver nemlig adgang til erfarne rådgivere og mange andre ambitiøse iværksættere i samme situation og arrangerer konferencer og events for medlemmerne. Deltag i debatten på Version2.",
        "metadata": {
            "source": "https://www.berlingske.dk/virksomheder/danske-succes-ivaerksaettere-optaget-i-rugekasse",
            "image_url": "https://berlingske.bmcdn.dk/media/cache/resolve/image_x_large/image/24/246858/5771830-iconfinder_business.jpg",
            "publication_time": "Torsdag d. 01. november 2012, kl. 15.58",
            "author": null,
            "related_links": [],
            "attachments": []
        }
    }
}