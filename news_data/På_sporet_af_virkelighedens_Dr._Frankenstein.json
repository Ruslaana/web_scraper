{
    "version": "1.0",
    "document": {
        "id": "https://www_berlingske_dk/internationalt/paa-sporet-af-virkelighedens-dr_-frankenstein",
        "title": "På sporet af virkelighedens Dr. Frankenstein",
        "content": "Yilman Altun er en af de helt små decimaler i historien. En 23-årig tyrk, som var så fattig, at han besluttede at sælge sig selv som reservedelsdepot. Han var ikke den første, han bliver ikke den sidste, men han blev opdaget. 4. november 2008 kørte en bil op foran lufthavnen i Pristina i Kosovo, og to mænd steg ud: En ældre velnæret mand og Yilman Altun. De to gik op til en billetskranke, den svære mand købte en enkeltbillet til Istanbul, gav den til Altun og sendte ham hjem til den slum, som han kom fra. Det kunne have været det, men skæbnen ville det anderledes. Yilman Altun følte sig svimmel, blod begyndte at væde hans skjorte, og da han nåede frem til paskontrollen, faldt han sammen. Betjentene trak ham til siden, og en læge blev tilkaldt. Altun havde et frisk og blodigt sår i den ene side af maven, og han var for svag til at rejse, sagde lægen, og åbenbart også for svag til at huske den løgnehistorie, som han havde fået besked på at fortælle. I stedet fortalte han sandheden. Han var i Pristina for at sælge sin ene nyre, og den sad nu i en anden mand. Operationen var foregået fem dage tidligere, han var blevet lovet 20.000 dollar, og han ville modtage pengene i samme øjeblik, han landede i Istanbuls Atatürk lufthavn. Politiet ransagede transplantationsklinikken og anholdt fire mænd og den israelske statsborger, som havde betalt 90.000 euro for Altuns nyre. Det var nu en sag, og efterforskerne havde fået Altuns forklaring på papir, og de kunne sende ham tilbage til de bageste decimaler. Hjemme i Istanbul var der ingen modtagelse i lufthavnen, der var ingen 20.000 dollar, og i dag – fem år senere – er der heller ingen Altun. Men det vender vi tilbage til.Det er 15 år siden, at krigen i Kosovo begyndte, og det er 14 år siden, at krigen sluttede, men krigen om krigen er langtfra slut. Indtil nu er Serbien blevet sat op på samme hylde, som Tyskland efter Anden Verdenskrig. Serbien var aggressoren, krigsforbryderne og til syvende og sidst også taberen, så det er ikke overraskende, at serberne ser anderledes på det. Men det er mere overraskende, at Europarådet, topanklagere, eksperter og organisationer som Human Rights Watch anfægter den udlægning, og for få måneder siden faldt en dom, som er lige så eksplosiv, som den er overset. 29. april dømte en EU-særdomstol fem mænd for organhandel. Dommen faldt i Pristina. Transplantationerne var foregået på en klinik i byen ved navn Medicus, og dagen efter oplyste den særlige EU-anklager i Kosovo, at han nu havde udvidet efterforskningen til at omfatte yderligere otte personer »i og uden for Kosovo.« Den særlige anklager, Jonathan Ratel, vil ikke oplyse detaljer om den nye efterforskning, men han lægger ikke skjul på betydningen af dommen: »Vi har nu for første gang rettens ord for, at der fandt organhandel sted i Kosovo,« siger han til Berlingske. En rapport fra Europarådet giver en indikation om, hvad den nye efterforskning kan rumme – for rådet beskriver, hvordan sagen mod de fem personer i Pristina illustrerer en »større international sammensværgelse«, som involverer fremtrædende kosovo-albanere, og som har tråde til toppen af regeringsapparatet i Kosovo, og som går tilbage til Kosovo-krigen i 1998 og 1999. Kosovo var dengang en serbisk provins, som overvejende var beboet af muslimske albanere, og Kosovos Befrielsesfront, KLA, kæmpede militært for uafhængighed. KLA var altid en kontroversiel størrelse. USAs præsident Bill Clintons særlige Balkan-udsending, Robert Gelbard, fastslog således i 1996, at fronten »uden nogen tvivl er en terrororganisation,« og andre beskyldte den for at have nære forbindelser til den albanske mafia. Men vestlige regeringer indledte samtidigt et nært samarbejde med KLA og uddannede deres soldater og politikere, og da KLA og Serbien i 1998 kom åbenlyst i krig i Kosovo, glemte de vestlige lande alt om terror og mafia. I 1999 begyndte NATO et 78 dage langt luftangreb mod serbiske styrker i Kosovo og Serbien, og KLA fungerede som NATOs de facto-landhær. Kosovos første premierminister var en KLA-leder, Ramush Haradinaj, og Kosovos nuværende premierminister var KLAs daværende politiske chef, Hashim Thaci. Men med et tip med hatten til Faulkner – på Balkan er fortiden aldrig fortid, og den spøger nu i sagen om organhandel. Europarådet beskyldte således i en rapport i 2010 premierminister Hashim Thaci for at have haft forbindelse til organhandel unde rkrigen, og WikiLeaks afslørede en rapport fra den tyske efterretningstjeneste, som sagde det samme. Tyskerne beskyldte Thaci for »i slutningen af 1990erne at have ledet et kriminelt netværk, som opererede over hele Kosovo,« og for stadig at have forbindelser til skumle kredse. Det er alvorlige anklager mod en mand, som i Pristina, Bruxelles, London og Washington betragtes som en politisk stjerne. I 2008 erklærede Kosovo sig officielt for uafhængigt, og Hashim Thaci blev landsfader; USAs vicepræsident, Joe Biden, kaldte ham for »Kosovos George Washington,« og i juni i år forhandlede Thaci en historisk samarbejdsaftale på plads med Serbien. Men han havde dårligt tid til at sole sig i glansen fra samarbejdsaftalen, for kort forinden var magasinet The New Yorker udkommet med en artikel, som forsøgte at trække en forbindelse mellem to ubekvemme kendsgerninger: At Thaci blev premierminister i 2008, og at en lokal professor, Lufti Dervishi, kort efter fik en illegal tilladelse til at oprette Medicus-nyreklinikken i Pristina. Hvis man opsummerer sagen på den måde, lyder det som en forholdsvis simpel affære – et spørgsmål om at forbinde koordinatorerne og sende forbryderne i fængsel. Organhandel er således ulovlig i alle verdens lande, bortset fra Iran, og Europarådet mener at have beviser for, at der foregik sanktionerede drab-for-organer og organhandel i Kosovo. Men så simpelt er det ikke. For det første benægter de kosovo-albanske toppolitikere alt. Thaci sagde i sidste måned til The New York Times, at han ikke havde været involveret i hverken drab-for-organer eller organhandel, og »jo hurtigere, vi får det opklaret, desto bedre. Det er en tung byrde at bære for hele Kosovo.« For det andet har internationale domstole tidligere forsøgt at rejse sager mod top-lederne uden held. Den tidligere premierminister Ramush Haradinaj er således to gange blevet retsforfulgt, og han er begge gange blevet frifundet på grund af »mangel på bevis.« For det tredje har vidner haft en uskik med at begå selvmord eller forsvinde. Den tidligere KLA-topleder Agim Zogaj, som førte minutiøs dagbog, blev f.eks. fundet hængt i en park i Tyskland i 2011, kort før han skulle vidne mod en af Thacis rådgivere. For det fjerde tror ikke alle internationale organisationer og personligheder på anklagerne. Da Europarådets anklager om organ-forbrydelser kom frem, rystede Matti Raatikainen på hovedet. Han var dengang leder af EUs juridiske enhed i Kosovo, og »der er ingen beviser overhovedet,« sagde han. »Ingen lig, ingen vidner, og alle rapporterne har ikke bragt os et skridt videre.« For det femte støttede vestlige politikere i 1990erne KLA, og de støtter i dag kosovo-albanske politikere og Kosovos uafhængighed, og de er ikke interesserede i en skandale, siger Ted Lawrence, senior fellow i tænketanken Cato i Washington. »Deres renommé står på spil, og de vil hellere se den anden vej,« siger han til Berlingske. »Først vælger de at støtte en ulovlig organisation, så støtter de en ulovlig krig, og skulle de nu vende på en femøre? Det er utænkeligt.« Så hvad er hvad? Er Kosovo en nation født af krigsforbrydelser og drab-for-organer? Eller er det hele en balkansk bagvaskelse? Berlingske har fulgt et omfattende dokumentarspor, bl.a. en hemmelig FN-rapport fra 2003, som efter alt at dømme er den første, der officielt sætter tid, sted og antal på drab-for-organer under Kosovo-krigen i 1998 og 1999. Rapporten er faxet fra den daværende FN-missionschef i Makedonien og Kosovo, Eamonn Smith, og til chefefterforskeren for den internationale straffedomstol i det tidligere Jugoslavien, Patrick Lopez Terres, og da rapporten tilsyneladende er dokumentaristisk ground zero, er konklusionen værd at citere i et fyldigt uddrag: »Begyndende midt i 1999 blev mellem 100 og 300 mænd bortført og ført til fangefaciliteter i det nordlige Albanien. De fleste af mændene var serbiske mænd fra Kosovo, som var taget til fange mellem juni og oktober 1999. Begyndende i august 1999 blev mellem 24 og 100 af de pågældende ført til sekundære fangefaciliteter (...) i det centrale Albanien, fortrinsvis i nærheden af byen Burrel. De blev derefter ført til et privat hjem syd for Burrel, og det pågældende hjem blev brugt som en interimistisk klinik udstyret med medicinsk udstyr. Her udtog lægefaglig person fangernes kropsorganer, og fangerne døde. Deres rester blev begravet i nærheden. Organerne blev transporteret til Rinas-lufthavnen, i nærheden af Tirana, og fløjet til udlandet.« Det fremgår ikke af rapporten, hvor organerne blev fløjet hen, men ifølge andre dokumenter blev de transporteret i særlige køletasker og fløjet til Istanbul. Rapporten konkluderer, at toplederne i KLA enten havde givet ordre til organ-røverierne eller kendte til dem og accepterede dem. Toplederne i KLA gled alle senere ind i politisk toplederskab i Kosovo, men kun én af dem, Sabit Geci, er blevet dømt for krigsforbrydelser, og han er ikke dømt for medvirken til organrøveri. Geci var under krigen leder af det kosovo-albanske militærpoliti, og efter krigen var han ifølge de tyske efterretningsdokumenter en af Thacis nære politiske allierede. I 2010 blev han sigtet for krigsforbrydelser og i 2011 idømt 15 års fængsel for drab og bestialitet i KLAs fangelejre i Albanien. The New Yorker har konfronteret Thaci med anklagerne om drab-for-organer under krigen, og som han siger: »KLA var en stor organisation, og i den slags organisationer vil der altid være folk, der misbruger deres magt,« men – understreger han – ikke til at slå ihjel for organer. »Så vidt jeg ved fandt det ikke sted, og derfor er vi også så interesserede i at få sandheden frem.« Men uanset Hashim Thacis benægtelser og uanset frifindelserne af andre topledere i KLA, er drab-for-organer blevet for Kosovo, hvad Kennedy-mordet og myten om det er for USA: En kilde til stadige anklager og forgreninger og med præcis så meget dokumentarisk rygdækning, at historien hverken vil eller kan dø. Den amerikanske journalist Michael Montgomery har fundet »det gule hus« i Burrel i Albanien, hvor han hævder at drab-for-organer fandt sted; den tidligere anklager i Haag, Carla del Ponte, beskrev i 2008 i sine erindringer, at drab-for-organer med sikkerhed fandt sted, men at sagen strandede på politik; den schweiziske senator – og tidligere statsanklager – Dick Marty ledede i 2010 Europarådets efterforskning og fandt ikke blot anklagerne godtgjorte, men pegede også fingeren mod premierminister Thaci, og medier som The New Yorker og Der Spiegel har gravet sig dybt ned i historien og er landet med artikler fyldt med indicier. Men problemet for dem alle er det fældende bevis, den rygende revolver. Den er der ganske enkelt ikke. Mellem 1999 og 2013 er der et missing link, eksempelvis et troværdigt vidne, som ikke er betalt af serberne, og som nagelfast kan sige, at drab-for-organer fandt sted, og at de nuværende ledere i Kosvo deltog. Kritikere vil indvende, at der er to gode grunde til et missing link: Den ene er, at de tidligere KLA-topledere siden 1999 har kontrolleret politik og økonomi i Kosovo, de har siddet på administrationsapparatet, deres allierede i Albanien har gjort noget tilsvarende i Albanien, og de har uhindret kunnet fjerne alle spor. Den anden grund er, at »fjernelsen af spor« inkluderer eliminering af vidner, enten gennem intimidering eller noget værre, og derfor er der ingen vidner til drab-for-organer. Et gennemgående tema i The New Yorkers nylige historie er vidner, der begår selvmord, bliver kørt ihjel, opsøgt og truet eller bare »forsvinder,« og to domstole har noteret »en kontekst af frygt hos vidnerne« i Kosovo. Derfor – og netop derfor – er den nuværende dom så vigtig. I 2010 blev Jonathan Ratel udnævnt til ny EU-særanklager i Kosovo. Ratel er canadisk-britisk og en af de mest erfarne globale efterforskere af krigsforbrydelser med erfaring fra bl.a. Irak, Afghanistan og Bosnien, og han valgte en taktik, der var den modsatte af sine forgængeres. Hvor de forsøgte at bygge fra toppen ved at gå efter de mest fremtrædende kosovo-albanske ledere, har Ratel valgt at bygge fra bunden. Kort efter sin tiltræden overtog han sagen om Medicus-klinikken i Pristina, en sag, der på det tidspunkt var godt på vej til at blive til ingenting. Chefkirurg Yusuf Sonmez var forsvundet, og den økonomiske bagmand, en tyrkisk-israeler ved navn Moshe Harel, havde fået lov til at forlade Kosovo og var også forsvundet, og ifølge Der Spiegel ville det lokale politi have lukket og slukket hele affæren. Men Jonathan Ratel ville det anderledes. Han er tilknappet og vil ikke tale om en verserende efterforskning, men Berlingske har fået adgang til sagskomplekset og kan her fortælle historien om, hvad der foregik. Ifølge komplekset profiterer en gruppe læger på et fundamentalt globalt dilemma – at så mange mennesker har brug for en ny nyre, og at så mange mennesker vil gøre næsten hvad som helst for at komme ud af fattigdom. Alene i Europa venter over 40.000 mennesker på en nyre, og i hele verden er der ifølge den seneste FN-opgørelse 800 mio. sultende mennesker. De fleste mennesker har som bekendt to fungerende nyrer, og hvorfor ikke bringe de nyresyge rige og de nyrerige fattige sammen – og foretage en transplantation? Først skal de pågældende læger naturligvis borttransplantere deres egne skrupler, for organhandel er som sagt ulovlig over hele verden, men organisationer har påvist, hvordan den slags læger flyver fra land til land, og helst den slags lande med politikere som kan købes, og dér gennemfører de så deres ulovligheder. Men også på et menneskeligt plan skal de pågældende læger være uden skrupler, for de ved bedre end andre, at de med deres transplantation forbedrer ét menneskes livskvalitet og måske forlænger hans eller hendes liv, men de ved også, at de samtidigt gør det modsatte for et andet menneske. Det er en kold kalkule om, at de, der i forvejen har meget, også skal have en ny nyre, mens de, der ingenting har, skal betale en høj pris for en lille gevinst. Hvor høj en pris? I april i år beskrev tidsskriftet The Journal of Law, Medicine and Ethics en undersøgelse foretaget blandt 239 pakistanere, som havde solgt deres nyre, og det var forstemmende læsning: De 239 gjorde, hvad de gjorde, fordi de var ludfattige – de tjente 15 dollar om måneden i gennemsnit – og de fik i gennemsnit 1.300 dollar for deres ene nyre. Før operationen var alle ved godt helbred, men bagefter var kun 1,2 pct. ved godt helbred. 62 sagde, at de konstant følte sig svage og trætte og ikke længere kunne arbejde så hårdt og så længe som før, og næsten alle sagde, at pengene kun havde været til kortvarig hjælp, og 85 pct. af dem var tilbage i yderste fattigdom. Ikke desto mindre sælger 2.000 pakistanere hvert år deres nyre, fremgår det. Det var den forretning, som i 2008 kom til Pristina. Muligvis er det ikke hele forklaringen, og muligvis er det langt fra sandheden, men det er, hvad Lufti Dervishi har sagt til politirapporten: At han i 2006 var professor ved universitetet i Pristina og deltog i en urologisk konference i Istanbul. Her mødte han en tyrkisk kollega, nyre-kirurgen Yusuf Sonmez. De to talte om at åbne en transplantationsklinik i Pristina, og hjemme i Kosovo begyndte Dervishi at sikre sig tilladelsen. Han havde forbindelser opad i systemet, fremgår det, og i 2008 mødtes han med Kosovos sundhedsminister og chefen for landets lægenævn, og ifølge anklageskriftet fik han samme år en tilladelse til både at åbne klinikken og til at ansætte Sonmez som kirurg. Begge beslutninger er interessante. Kosovo forbyder transplantationer på private klinikker, den slags er et offentligt anliggende, og tilladelsen var dermed ulovlig. En hurtig Google-søgning på Sonmez burde også have givet myndighederne kvababbelse. I 2000 skrev den tyrkiske avis Hürriyet således en artikel med overskriften »Doktor Skamløs,« og det er blot en af de øgenavne, som tyrkisk presse har hæftet på Sonmez. »Dr. Frankenstein« er et andet øgenavn, »Dr. Grib« et tredje, og de tyrkiske aviser beskrev, hvordan lægen med de mange øgenavne havde lige så mange sager på halsen. Han havde foretaget ulovlige transplantationer siden 1997, og flere medier skrev, at han under Kosovo-krigen fik fløjet nyrer ind i køletasker fra Rinas-lufthavnen i Albanien. Det benægter han dog selv. »Jeg bruger kun levende donorer,« sagde han senere i et interview, og han anslog, at han havde foretaget 2.200 transplantationer. I 2005 fik de tyrkiske myndigheder imidlertid nok. De anholdt ham, og i 2007 fik han en dom på ti års fængsel, han ankede, og i 2008 – da han fik tilladelse til at operere i Kosovo – var han løsladt mod kaution og suspenderet fra den tyrkiske lægeforening. Det var den mand, som kom til Kosovo for at foretage transplantationer. Yilman Altun kom også til Kosovo, men for at få foretaget en borttransplantation. Han havde set en annonce i en obskur avis, havde ringet til et telefonnummer og indvilget i at sælge sin nyre for 20.000 dollar – på en klinik i Kosovo. 29. oktober 2008 mødte han op i Atatürk lufthavnen i Istanbul, og her mødte han Moshe Harel, som ifølge Interpol har en langvarig historie som fixer i den internationale organhandel, men som på efterlysningsbillederne ligner en havenisse med hentehår. Harel gav Altun to ting – den historie som han skulle fortælle tolderne i Pristina, nemlig at han havde »nyreproblemer« og var blevet inviteret til en klinik for at blive behandlet, og en skriftlig invitation til klinikken. Han indskærpede også over for ham, at han ikke skulle fortælle sandheden, for sandheden var kun til indvortes brug. Den 23-årige Altun ankom til Pristina, kom uden problemer gennem tolden, og han og Harel blev mødt af Lufti Dervishis søn og kørt til klinikken, som lå i et uskønt industrikvarter i udkanten af byen. I logbogen blev Yasmin Altun skrevet ind som »en patient til operation.« 30. oktober skete det så. En ældre mand blev rullet ind i en seng ved siden af Altun. Det var Bezael Shafran, en 74-årig nyresyg israeler. Altun fik en indsprøjtning, alt sortnede, og han mistede sin ene nyre. Han blev nogle få dage på klinikken, men 3. november dukkede Moshe Harel op og forklarede, at opholdet var slut. Yisman Altun skulle hjem til Istanbul. Det var måske en beslutning, som gav økonomisk mening, for det kostede penge at huse Altun på klinikken, andre købere og sælgere skulle til, og han optog en seng, men det skulle også vise sig at være en forhastet beslutning. At borttransplantere en nyre er en kompliceret operation med alskens risici for komplikationer og infektioner, og Yilman Altun var langtfra helet og klar til at blive sendt hjem. Resten er historie: Han brød sammen i lufthavnen, klinikken blev lukket, og i april i år blev fem personer, deriblandt Lufti Dervishi, sendt i fængsel. To andre er efterlyst gennem Interpol: Moshe Harel, som befinder sig i Israel, og som Israel tilsyneladende ikke vil udlevere, og Yusuf Sonmez, som ind til 2012 befandt sig i Istanbul, og som Tyrkiet ikke ville udlevere. Sonmez har nu taget flugten fra Tyrkiet, men ikke fra sin gesjæft. Kilder vil vide, at han »er et sted i Afrika, formentlig i Sydafrika, og at han stadig foretager nyretransplantationer.« Yderligere en person var fraværende under retssagen, nemlig Yilman Altun. Tyrkisk politi har ledt efter ham, men alle spor stopper ved hans tilbagekomst til Istanbul. Han er forsvundet og formentlig død. Hvad nu?Jonathan Ratel vil ikke sige noget om den videre efterforskning og om de otte personer, som nu er målet – kun at det handler om oplysninger, som er kommet frem under retssagen. Han vil således heller ikke kommentere Berlingskes oplysninger, nemlig at efterforskningen sigter mod de personer i regeringen, som enten udtrykkeligt eller stiltiende accepterede, at transplantationerne fandt sted, og at »Dr. Frankenstein« fik lov til at praktisere i Kosovo. Den britiske avis The Independent mener at vide, at et fremtrædende parlamentsmedlem i premierminister Thacis inderkreds er blandt de otte, som EU-anklagerne går efter, og at målet er at komme endnu længere op i systemet. Måske er det for meget at håbe på for en anklagemyndighed, som kun har få ressourcer, og som i bedste fald i det internationale samfund kan håbe på et skuldertræk og ikke en skuldertackling. Men det er formentlig sidste chance for at få opklaret, om den yngste nation i Europa blev født med en arvesynd eller en arvemyte, og det har Hashim Thaci ret i. Det er i alles interesse at finde ud af, om det er det ene eller det andet.",
        "metadata": {
            "source": "https://www.berlingske.dk/internationalt/paa-sporet-af-virkelighedens-dr.-frankenstein",
            "image_url": "https://berlingske.bmcdn.dk/media/cache/resolve/image_x_large/image/21/214196/6695510-08udlturkey-organjpg.jpeg",
            "publication_time": "Onsdag d. 07. august 2013, kl. 22.30",
            "author": "Poul Høi",
            "related_links": [],
            "attachments": []
        }
    }
}