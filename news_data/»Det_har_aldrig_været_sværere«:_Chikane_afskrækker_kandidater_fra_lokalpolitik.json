{
    "version": "1.0",
    "document": {
        "id": "https://www_berlingske_dk/indland/det-har-aldrig-vaeret-svaerere-chikane-afskraekker-kandidater-fra",
        "title": "»Det har aldrig været sværere«: Chikane afskrækker kandidater fra lokalpolitik",
        "content": "Over halvdelen af landets borgmestre oplever, at trusler og chikane har gjort det sværere at rekruttere nye kandidater til kommunalvalget. Det viser en ny rundspørge, som er sendt til alle Danmarks 98 borgmestre, hvoraf 65 har svaret. Af dem oplever 52 procent, at trusler og chikane har en direkte indvirkning på at få folk til at stille op i lokalpolitik. »Der er ingen tvivl om, at nogle afholder sig fra at blive kandidat til et kommunalvalg af den årsag. Det er jeg ikke fem sekunder i tvivl om. Jeg oplever et direkte fravalg,« fortæller borgmester i Rebild Kommune Jesper Greth (V), som selv er i kontakt med nye kandidater frem mod kommunalvalget i 2025. Valgplakater for Venstres Jesper Greth, Rebild Kommune, som de så ud ved den seneste valgkamp i november 2021.Fold sammenLæs mereFoto: Henning Bagger/Ritzau Scanpix. Rasmus Tue Pedersen er professor ved det nationale forsknings- og analysecenter for velfærd, VIVE, og forsker i chikane mod politikere. Han mener, at udfordringen er en naturlig konsekvens af det stigende fokus på chikane og trusler mod folkevalgte. »Det er helt oplagt, at hvis man overvejer at gå ind i politik, så bliver det ikke mere tillokkende af at se, hvad andre politikere oplever. Chikane forhindrer ikke almindelige kandidater i at diskutere politik eller blive aktive i en forening, men når det handler om at blive kandidat, så vil det selvfølgelig komme til at afskrække nogle,« siger han. At rekrutteringen af nye kandidater opleves som en udfordring, har også været afdækket i en rundspørge lavet af DR til alle landets byrådsmedlemmer. Her svarede 72 procent, at de oplever, at rekrutteringen af nye kandidater inden for det seneste år er blevet sværere. Nu stemmer over halvdelen af landets borgmestre i og fortæller, at de oplever, at trusler og chikane har en direkte indvirkning på udfordringen. Thomas Lykke Pedersen er socialdemokrat og borgmester i Fredensborg Kommune. Han har siddet i det lokale byråd siden 1986, været borgmester i 14 år, og med et genvalg i 2025 håber han på at kunne fejre sit 40-års jubilæum som folkevalgt med endnu en tørn som borgmester. »Det er den store elefant i butikken,« fortæller han, når han skal svare på, om trusler og chikane fylder, når han taler med sine borgmesterkolleger. Han er selv berørt af, at flere kolleger, som for eksempel Socialdemokratiets Birgit S. Hansen i Frederikshavn, har trukket sig på grund af blandt andet trusler og chikane. »Det påvirker mig, når borgmestre, som jeg synes stadig har masser af gode år i sig, ikke gider mere,« fortæller han og konkluderer: »Det er jo et demokratisk samfundsproblem.« Thomas Lykke Pedersen har været borgmester i Fredensborg Kommune i 14 år.Fold sammenLæs mereFoto: Bo Amstrup/Ritzau Scanpix. Thomas Lykke Pedersen er dog ikke kun bekymret for, at nogle borgmestre har måttet takke af i utide. Han oplever nemlig selv, at flere potentielle kandidater siger stop, før de overhovedet er kommet på en opstillingsliste. »Det er ikke nemt. Nej, det kan jeg love dig for. Det har aldrig været sværere, det vil jeg sige.« Den erfarne socialdemokrat oplever, at bekymringer om trusler og chikane spiller en direkte hovedrolle i overvejelserne. »Jeg har da talt med potentielle kandidater. De siger: Thomas, jeg gider ikke de der sociale medier. Jeg gider ikke blive svinet til. Jeg vil gerne støtte jer og sådan noget, men jeg gider ikke stille op. Det er sådan, det er, og det giver da et kæmpe demokratisk underskud.« Samme oplevelser har borgmesteren i Rebild Kommune: »Jeg ved fra de to kommunalvalg, som jeg selv har været en del af, at når man snakker med potentielle kandidater, så er trusler, chikane og den hårde tone på sociale medier og så videre absolut en parameter, man forholder sig til som potentiel kandidat,« fortæller Venstres Jesper Greth. Han oplever ikke en direkte frygt for vold, trusler og hærværk, som nogle folkevalgte udsættes for. Han oplever mest af alt en bekymring for »den digitale chikane«. Også i Nordfyns Kommune hos Venstres borgmester, Mette Landtved-Holm, støder man på problemet. »Det fylder hos de kandidater, man spørger,« fortæller hun og fortsætter: »Man skal stå model til rigtig meget, og det har de ikke lyst til.« Ifølge Venstre-borgmesteren er det et problem, da det kan føre til en manglende diversitet i byrådets sammensætning. »Jeg tænker, at det er ærgerligt for demokratiet, at det er en præmis, man har med i sine overvejelser. Det betyder jo, at nogle sorterer sig selv fra. Vi skal have et bredt udsnit af befolkningen i kommunerne, og det kunne man jo godt frygte for ikke er tilfældet,« forklarer Mette Landtved-Holm. Hun frygter, at byrådet kommer ud af trit med den lokalbefolkning, de repræsenterer. Berlingske har tidligere afdækket, hvordan 93 procent af kvindelige borgmestre oplever trusler eller chikane i forbindelse med deres hverv. Et tal, der ligger højere end deres mandlige kolleger, hvor 66 procent har oplevet forskellige former for ubehageligheder. Ulrik Kjær er professor ved Institut for Statskundskab på Syddansk Universitet og står blandt andet bag bogen »De sidste sande amatører« om kommunalpolitikere.Fold sammenLæs mereFoto: Brian Karmark/Ritzau Scanpix. Ulrik Kjær er professor i statskundskab ved Syddansk Universitet og forsker i kommunalpolitik, herunder køn og politik. Han mener, at underrepræsentationen af kvinder i lokalpolitik og det faktum, at en stor andel oplever trusler og chikane, kan afskrække særligt kvindelige kandidater fra at stille op. »Hvis man har en ambition om at gøre kommunalpolitik og borgmesterkontorerne til et sted med ligestilling, så er det her ret dårlig reklame, hvis der skabes et syn på lokalpolitik om, at man er ekstra udsat, hvis man har det ene køn frem for det andet. Det sender ikke et budskab til potentielle kandidater om, at alle har lige vilkår,« forklarer kommunalforskeren.  Netop det billede genkendes flere steder i landet, blandt andet hos den socialdemokratiske borgmester på Lolland, Holger Schou Rasmussen. Han oplever selv, at det er særligt udfordrende at få kvindelige kandidater til at stille op. »Jeg hører det også (bekymringen om trusler og chikane,red.) specielt fra kvinder, for de ser også, hvad der foregår på de sociale medier.« Han kalder udviklingen for »sørgelig« og fortæller, at flere kvindelige kandidater udtrykker, at de ikke vil udsættes for de eventuelle bagsider af den kommunalpolitiske medalje. »Vi kan se, at vi som parti og som byråd har svært ved at få overtalt kvinderne til at stille op,« fortæller Holger Schou Rasmussen. Det samme oplever Venstres Pernille Beckmann fra Greve: »Jeg synes, det er svært at rekruttere kvinder. Der oplever jeg en forskel.« Ifølge Ulrik Kjær er det et problem, hvis potentielle kandidater, uanset køn eller baggrund, trues væk af en truende politisk atmosfære. »Jeg plejer at sige, at hvis man ikke behandler folk i politik ordentligt, så risikerer man at ende med nogle typer, som kan klare ikke at blive behandlet ordentligt. Det ville være virkelig ærgerligt, hvis der kun er plads til dem, som ikke har følelserne med på arbejde,« siger han. Danskerne skal stemme ved både kommunal- og regionsrådsvalget tirsdag den 18. november 2025. FAKTABag om historienBerlingske har i oktober 2024 sendt en rundspørge til borgmestre i alle landets 98 kommuner.Af 98 borgmestre har 65 svaret, svarende til 66 procent.50 er mænd, og 15 er kvinder.Borgmestrene er blevet spurgt om:Har du oplevet chikane eller trusler i forbindelse med dit hverv som borgmester?72 procent har svaret ja.93 procent af kvindelige borgmestre har svaret ja.66 procent af mandlige borgmestre har svaret ja.Chikane og trusler er i rundspørgen defineret som:»Det kan for eksempel både være fysisk kontakt, chikane i det offentlige rum såsom råb, spyt eller voldsomme bemærkninger, eller trusler, verbalt eller digitalt.«Hvor ofte har du oplevet sådanne hændelser?26 procent haraldrigoplevet det.42 procent har oplevet detenkelte gange.17 procent har oplevet detårligt.16 procent har oplevet detmånedligt eller oftere.Hvilke typer af chikane og trusler har du oplevet?22 procent har oplevettilråb i det offentlige rum.9 procent er blevettruet i det offentlige rum.54 procent harmodtaget voldsomme beskeder.17 procent harmodtaget dødstrusler.9 procent har oplevet at blivefysisk antastet.Hvor mange af ovenstående eksempler på trusler og chikane er blevet politianmeldt?45 procent af borgmestre har angivet at have foretaget mindst én politianmeldelse.To borgmestre har, siden rundspørgen blev sendt ud 9. oktober 2024, forladt posten som borgmester.FOLD UD Berlingske har i oktober 2024 sendt en rundspørge til borgmestre i alle landets 98 kommuner. Af 98 borgmestre har 65 svaret, svarende til 66 procent. 50 er mænd, og 15 er kvinder. Borgmestrene er blevet spurgt om: Har du oplevet chikane eller trusler i forbindelse med dit hverv som borgmester? 72 procent har svaret ja. 93 procent af kvindelige borgmestre har svaret ja. 66 procent af mandlige borgmestre har svaret ja. Chikane og trusler er i rundspørgen defineret som: »Det kan for eksempel både være fysisk kontakt, chikane i det offentlige rum såsom råb, spyt eller voldsomme bemærkninger, eller trusler, verbalt eller digitalt.« Hvor ofte har du oplevet sådanne hændelser? 26 procent haraldrigoplevet det. 42 procent har oplevet detenkelte gange. 17 procent har oplevet detårligt. 16 procent har oplevet detmånedligt eller oftere. Hvilke typer af chikane og trusler har du oplevet? 22 procent har oplevettilråb i det offentlige rum. 9 procent er blevettruet i det offentlige rum. 54 procent harmodtaget voldsomme beskeder. 17 procent harmodtaget dødstrusler. 9 procent har oplevet at blivefysisk antastet. Hvor mange af ovenstående eksempler på trusler og chikane er blevet politianmeldt? 45 procent af borgmestre har angivet at have foretaget mindst én politianmeldelse.  To borgmestre har, siden rundspørgen blev sendt ud 9. oktober 2024, forladt posten som borgmester.",
        "metadata": {
            "source": "https://www.berlingske.dk/indland/det-har-aldrig-vaeret-svaerere-chikane-afskraekker-kandidater-fra",
            "image_url": "https://berlingske.bmcdn.dk/media/cache/resolve/image_x_large_vertical/image/187/1874414/24862638-valgplakater-i-aarhus-op-til-det-seneste-kommunalv.jpg",
            "publication_time": "Mandag d. 06. januar 2025, kl. 06.30",
            "author": null,
            "related_links": [],
            "attachments": []
        }
    }
}