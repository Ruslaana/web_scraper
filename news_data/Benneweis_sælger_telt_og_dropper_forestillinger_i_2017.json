{
    "version": "1.0",
    "document": {
        "id": "https://www_berlingske_dk/samfund/benneweis-saelger-telt-og-dropper-forestillinger-i-2017",
        "title": "Benneweis sælger telt og dropper forestillinger i 2017",
        "content": "Helsingør. Det næsten 130 år gamle Cirkus Benneweis kommer ikke til at lave forestillinger i 2017. Det skriver Helsingør Dagblad. Det gamle cirkus nedlagde i slutningen af 2015 sine aktiviteter efter to underskudsgivende Danmarksturnéer. I første omgang var det ellers meningen, at ledelsen skulle bruge 2016 til at koncentrere sig om at tilpasse cirkusforretningen til nye tider, men det ligger stadig et stykke ude i fremtiden, og både telt og udstyr er blevet solgt. - Dawid og Nadia (Diana Benneweis' adopterede tvillinger, som over cirkusset i 2015, red.) har stadig brug for tid til at relancere Cirkus Benneweis i en anden skala, siger Uffe Gad Jørgensen, rådgiver for Benneweis-ledelsen, til Helsingør Dagblad. Der kommer altså ingen forestillinger fra Cirkus Benneweis i år, men der er stadig håb for, at der kommer et nyt show på et tidspunkt. - Vi håber på, at Cirkus Benneweis kan genopstå i 2018. Men at det bliver i den oprindelige form med omrejsende trup, telt og dyr, det tvivler jeg stærkt på, siger Uffe Gad Jørgensen. /ritzau/",
        "metadata": {
            "source": "https://www.berlingske.dk/samfund/benneweis-saelger-telt-og-dropper-forestillinger-i-2017",
            "image_url": "https://berlingske.bmcdn.dk/media/cache/resolve/image_x_large_vertical/image/55/558549/16462199-cirkus-cirkus-benneweis.jpg",
            "publication_time": "Lørdag d. 25. februar 2017, kl. 09.17",
            "author": null,
            "related_links": [],
            "attachments": []
        }
    }
}