{
    "version": "1.0",
    "document": {
        "id": "https://www_berlingske_dk/indland/tilfaeldige-mennesker-blev-stukket-med-kniv-i-indre-koebenhavn-tre-uger",
        "title": "Tilfældige mennesker blev stukket med kniv i indre København – tre uger efter er gerningsmanden stadig på fri fod",
        "content": "Det skete inden for få minutter. Natten til søndag den 14. juli blev to personer stukket med en kniv tæt på Broens Gadekøkken ved Inderhavnsbroen i hovedstaden. Angrebene skete tilsyneladende helt umotiveret, oplyste Københavns Politi,da de udsendte en efterlysning af den mand, de tror, der står bag. Nu – snart tre uger efter – er den mistænkte mand med den spinkle kropsbygning, mørke hud og krøllede, sorte hår stadig på fri fod. Det oplyser Københavns Politi til Berlingske. Den første person blev stukket med kniv klokken 02.29, da han stod ved sin cykel, mens den anden blev stukket, da han kom cyklende i retning mod Nyhavn 02.30. Den video, politiet har delt af mistænkte, kan du se i toppen af artiklen. Politiet har efterfølgende kunnet konstatere, at den mistænkte gik ad Tangravsbroen i retning mod Operaen, og at han sidst blev set i området omkring Væksthuset. I forbindelse med eftersøgningen delte politiet overvågning, hvor man kan se, at mistænkte er iført en sort vest, blå trøje, jeans og sorte sko. Billederne er slørede, erkender politikommissær Christian Johansen fra Københavns Politi. »Vi håber, at der er nogen, der kan genkende vedkommende ud fra for eksempel beklædningsgenstandene,«sagde han i en pressemeddelelse 25. juli. Fredag eftermiddag er meldingen fra Københavns Politi, at efterforskningen er i fuld gang, og at politiet fortsat gerne hører fra folk, der ved, hvor den mistænkte befinder sig, eller kan genkende ham. Politiet ønsker dog ikke at gå nærmere ind i efterforskningen på nuværende tidspunkt. Et utydeligt billede, som Københavns Politi har delt af den formodede gerningsmand.Fold sammenLæs mereFoto: Københavns Politi. ",
        "metadata": {
            "source": "https://www.berlingske.dk/indland/tilfaeldige-mennesker-blev-stukket-med-kniv-i-indre-koebenhavn-tre-uger",
            "image_url": null,
            "publication_time": "Fredag d. 02. august 2024, kl. 13.02",
            "author": "Anne Meisner Synnestvedt",
            "related_links": [],
            "attachments": []
        }
    }
}