{
    "version": "1.0",
    "document": {
        "id": "https://www_berlingske_dk/skaerm/brad-pitt-har-faaet-en-dansker-og-han-er-ikke-alene-skuespillere-fra",
        "title": "Brad Pitt har fået en dansker, og han er ikke alene: Skuespillere fra Danmark kan noget ganske særligt",
        "content": "Brad Pitt ogGeorge Clooneyer i store problemer. De to kriminelle håndlangere er endt til et albansk bryllup, og deres tidligere chef, en topkriminel albansk mafioso, må ikke opdage, at de kender hinanden. Og hvad sker der så? Zlatko Buricdukker op. Den dansk-kroatiske skuespiller har nemlig rollen som forbryderkonge i »Wolfs«, den store amerikanskebuddy movie,der blev vist på Venedigs Filmfestival denne uge. Dansk-kroatiske Zlatko Buric har stort set ikke vist sig i dansk film de sidste par år. Nu er han forbryderkonge i Brad Pitt og George Clooneys nyeste film.Fold sammenLæs mereFoto: Linda Kastrup. Og Zlatko Buric er ikke den eneste danske skuespiller, der dukker op på de mest uventede steder i Venedig. I Almodóvars nye drama spiller danske Alex Høgh Andersen over for de store stjerner Julianne Moore og Tilda Swinton. Og var det ikke danske Casper Phillipson, jeg så, endnu en gang som den amerikanske præsident John F. Kennedy i filmen »Maria«, hvori Angelina Jolie spiller den store operastjerne Maria Callas? »Jo, det er blevet mere almindeligt, at danske skuespillere arbejder i udlandet,« fortæller Benjamin Boe Rasmussen fra Dansk Skuespillerforbund. Det er der flere grunde til. Streamingtjenesterne sørger for, at der bliver produceret mere indhold, og branchen er som meget andet blevet mere internationaliseret. Pedro Almodóvars nye film, »The Room Next Door«, handler om aktiv dødshjælp. Blandt de største roller ses Alex Høgh Andersen. Ved filmfestivalen var det dog kun de to kvindelige hovedroller, der indtog den røde løber, Julianne Moore (tv.) og Tilda Swinton (th.).Fold sammenLæs mereFoto: Alberto Pizzoli/AFP/Ritzau Scanpix. Men der er også andre grunde. »Vi hører tit, at skandinaviske skuespillere er gode at hyre, fordi de er så selvkørende. De har ikke et kæmpe entourage af folk, der skal involveres. De kommer bare med en håndtaske og stiller op,« siger Benjamin Boe Rasmussen. Nogenlunde sådan gik det også til, at Zlatko Buric fik rollen i »Wolfs«. Buric siger selv, at han har haft mange fordomme over for det, han kalder »Mainstreamhollywood«. Men det har virkelig ændret sig efter »Wolfs«, som han fik uden at gå til audition. »Da jeg ankom til filmoptagelserne, viste det sig, at instruktøren Jon Watts havde set både »Pusher« og »Bleeder«, da han gik på college. I Danmark er der ingen, der husker »Bleeder«, så det var virkelig imponerende. Watts er så stor og kommerciel, som man kan blive. At han kendte de mere kunstneriske ting, har jeg stor respekt for,« siger Zlatko Buric. Også filmens to stjerner, Brad Pitt og George Clooney, hyggede han sig med. »De er fantastiske. Vi spillede den samme scene over to uger, vi havde jo virkelig god tid, og der var enormt mange gentagelser med mange stunt. Dem lavede de selv, og de gjorde et kæmpe arbejde for at holde stemningen oppe. Der var vel 300 mennesker på settet, og folk bliver trætte. Men Brad Pitt og George Clooney blev ved med at have energi og godt humør,« siger Zlatko Buric, der mener, at de to Hollywood-stjerner har den del af den amerikanske kultur, han også selv kan lide: imødekommenheden. »Vi snakkede, og jeg fortalte dem lidt om Kroatien og Danmark. Det var en meget fin oplevelse,« siger Buric. At arbejde internationalt er ikke nyt forAlex Høgh Andersen. Han begyndte sin karriere i HBO-mastodonten »Vikings«, før han fik danske roller. Alligevel var det vildt at medvirke i en film af den spanske instruktør Pedro Almódovar, der har lagt verden ned med »Tal til hende« og »Alt om min mor«. Alex Høgh Andersen har ikke ønsket at medvirke i denne artikel, men tilSoundvenuekalder han rollen i »The Room Next Door« for en meget sjælden mulighed. Alex Høgh Andersen i forbindelse med pressemøde på Viaplay-serien »Kald mig far« hos Nordisk Film i Valby mandag den 22. april 2024.Fold sammenLæs mereFoto: Mads Claus Rasmussen/Ritzau Scanpix. »Jeg skød self-tapet herhjemme i soveværelset med hjælp fra min kæreste, og så gik jeg videre til noget så sindsoprivende som Zoom-castings med det spanske castingbureau med forsinkelse på linjen, hvor jeg skulle have ptsd og forestille mig et brændende hus. Dem havde jeg så to-tre af med halvanden måneds interval, og jeg blev ved med at gå videre. Jeg tænkte: Hvad foregår der?« siger Alex Høgh Andersen til Soundvenue. Ifølge den danske skuespiller var det vilde ved rollen ikke kun, at han fik lov til at arbejde for Almódovar. Det mest vilde var, at han spillede »enfullblownamerikansk karakter«. »De kunne lige så godt have valgt en amerikansk skuespiller, men de gik med mig, og det er jeg virkelig stolt over, selvom jeg jo næsten føler, jeg har fået snydt mig til en amerikansk rolle!« Selvom udviklingen er i gang, er det dog ikke alle danske skuespillere, der lander de store roller. Fra Dansk Skuespillerforbund lyder det, at man hjælper med to-tre kontrakter om måneden, og at det primært er det skandinaviske marked, der holder gang i udviklingen. Hvis en skuespiller får arbejde i udlandet, forsøger det danske forbund at hjælpe ham eller hende videre i et internationalt forbund. I USA er det som regel et krav, at skuespillerne er organiseret. Andre steder er det mere lovløst. Derfor er der også eksempler, hvor danske skuespillere er blevet snydt, siger Benjamin Boe Rasmussen. »Vi har lige haft et medlem, der troede, at han fik den helt store chance, da han fik en rolle i en britisk tv-serie, men de endte med at tørre gulv med ham. Hans løn var enormt lav, til gengæld skulle han selv betale både ophold og transport frem og tilbage fra Danmark. Det endte med at koste ham penge at tage rollen,« siger Benjamin Boe Rasmussen. Heldigvis er der også dem, der bare kommer hjem med en god oplevelse. »Jeg søger ikke selv aktivt roller, men hvis Hollywood ringer igen, skal jeg nok svare,« siger han. Berlingske dækker filmfestivalen i Venedig, der fortsætter frem til 7. september.",
        "metadata": {
            "source": "https://www.berlingske.dk/skaerm/brad-pitt-har-faaet-en-dansker-og-han-er-ikke-alene-skuespillere-fra",
            "image_url": "https://berlingske.bmcdn.dk/media/cache/resolve/image_x_large/image/183/1832561/24785414-brad-pitt-er-en-godtopshot---actor-brad-pitt-atte.jpg",
            "publication_time": "Onsdag d. 04. september 2024, kl. 07.48",
            "author": "Sarah Iben Almbjerg",
            "related_links": [],
            "attachments": []
        }
    }
}