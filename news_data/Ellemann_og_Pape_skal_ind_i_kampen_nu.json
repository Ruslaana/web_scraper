{
    "version": "1.0",
    "document": {
        "id": "https://www_berlingske_dk/kommentarer/ellemann-og-pape-skal-ind-i-kampen-nu",
        "title": "Ellemann og Pape skal ind i kampen nu",
        "content": "Voxmeter og Gallup afslører en begyndende træthed over Mette Frederiksen, og V og K står næsten lige, så nu er tidspunktet kommet, hvor Ellemann, Pape og andre i den borgerlige fløj skal finde sammen med støtte af De Radikale, der jo ikke p.t. har Mette Frederiksen som deres idol. Inklusiv De Radikale er blå blok større end rød. Radikale vil nok fortsat ønske en anden udlændingepolitik, men den ændres ikke af hverken blå eller rød blok. Så mon ikke de gerne ser Søren Pape som regeringsleder – især på grund af borgerlige dyder, økonomisk politik og det internationale udsyn? Ellemann og Papes absolut vigtigste opgave er at få samling på oppositionen med fælles lederskab. De skal acceptere, at Løkke har startet et nyt parti, og derfor bør de også inddrage Løkke i sommerens samtaler. Uagtet deres uenigheder og forskelle, så har de en fælles interesse i at komme af med Mette Frederiksen. Helt overordnet skal de gøre op med S-regeringens aversion mod det elitære og lade samarbejde og pragmatisme afløse den nuværende, topstyrede ideologiske tilgang til regeringsmagten. De skal satse endnu mere på, at alle borgere får mulighed for at udnytte deres potentiale – og ikke stile efter laveste fællesnævner, hvor ingen åbenbart må være dygtigere end andre. Og så skal de markere, som Schlüter skrev engang, at mere social lighed er og bør være en borgerlig mærkesag, fordi kapitalisme og ejendomsbesiddelse taber sin moralske værdi, hvis den er forbeholdt de få. De skal få sat stop for udflytningen af universitetsuddannelserne. I samme forbindele skal der satses på at udvikle spændende, dynamiske forsknings- og uddannelsesmiljøer i universitetsbyerne. Man kan med fordel inddrage viden og indsigt i beslutningsprocessen til forskel fra regeringens fokus på ideologi med fravalg af input fra eksperter.  På samme måde skal planerne om, at forældres indkomst skal afgøre, hvor deres børn skal gå i gymnasiet, droppes helt. Også her kan man lytte til eksperternes anbefalinger og gøre op med regeringens ideologier. Der skal udarbejdes en postcorona økonomisk udviklingsplan for Danmark, og de skal se alle offentlige udgifter igennem for at fjerne de mere ideologisk betingede udgifter. Regionernes sundhedsplatforme slås sammen til ét system; landet er for lille til andet. Strukturerne i hospitalsvæsenet skal under lup, og der skal sikres ordentlige løn- og arbejdsforhold, der gør sundhedsvæsenet til en attraktiv arbejdsplads til glæde for hele samfundet. Især sammen med De Radikale kan det borgerlige Danmark få en mere international orientering med styrkelse af NATO og FN samt en konstruktiv/kritisk tilgang til at nytænke EUs eksistensberettigelse. Mette Frederiksens topstyrede enevælde skal afløses af det brede samarbejde – i bedste pragmatiske Schlüter-ånd – hvor der skal gives plads til alle involverede. Der er masser at gå ombord i, men det forudsætter enighed og samarbejde i blå blok. Ellers fortsætter Mette Frederiksen uhindret sin kurs mod det socialistiske samfund. Anna von Lowzow er instruktør, og Nils Rasmus Hansen er tidl. formand for de konservative i Fredensborg-Humlebæk samt tidl. formand for PR bureauernes brancheforening",
        "metadata": {
            "source": "https://www.berlingske.dk/kommentarer/ellemann-og-pape-skal-ind-i-kampen-nu",
            "image_url": "https://berlingske.bmcdn.dk/media/cache/resolve/image_x_large/image/143/1434995/23780119-mette.jpg",
            "publication_time": "Søndag d. 20. juni 2021, kl. 20.30",
            "author": null,
            "related_links": [],
            "attachments": []
        }
    }
}