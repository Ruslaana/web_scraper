{
    "version": "1.0",
    "document": {
        "id": "https://www_berlingske_dk/scene/teateret-har-trukket-soelvpapirshatten-godt-ned-om-oererne-hvad-skal-vi",
        "title": "Teateret har trukket sølvpapirshatten godt ned om ørerne. Hvad skal vi egentlig bruge denne forestilling til?",
        "content": "Det vil være helt forkert at sige, at Nørrebro Teaters livtag med Dario Fos og Franca Rames gamle politiske farce »Vi betaler ikke!« er en dårlig forestilling. Det er den sådan set ikke. Slet ikke som instruktøren Joy-Maria Frederiksen, kvinden bag årets brag af en revy ude i teltet på Bakken, har ekserceret sin indsatsstyrke. Sådan som de hårdtarbejdende, dybt professionelle skuespillere opbyder al deres vitale kraft, deres uimodståelige lystspilteknik, for slet ikke at tale om en respektindgydende kampånd deroppe på scenen. Det hele kører i og for sig lydefrit med den form for bevidst overgearet tempo, store armbevægelser og den stadigt stigende desperation, der altid har været farcens motor. Men alligevel er det svært at se den opdaterede udgave af den italienske nobelpristager, proletariatets gøglerDario Fosog hans hustru, France Rames, farcekomedie »Vi betaler ikke!« som helt og aldeles vellykket. Er det ikke, som om det hele er en smule støvet, til trods for den opdatering, stykket har været igennem på Nørrebro, uanset den omplantning til mere hjemlige omgivelser, man har givet den? Det er i og for sig ikke svært at tænke sig til, hvorfor teatrets beslutningstagere syntes, den var en farce til tiden. Den handler jo om inflation: Priserne stiger, alting bliver dyrere, så småfolk har svært ved at få det hele til at hænge sammen, i en sådan grad så det skaber frygt, forvirring og utilfredshed i samfundet. Ligner det noget, vi kender? Naturligvis gør det. Det er stadig en farce, der tager sit udgangspunkt i arbejdermennesker i boligblokken, der er på røven og presses ud i sund, anarkistisk opposition til det grådige, kapitalistiske samfund, som ingen skylder noget. Derfor er det også helt i orden, når kvinderne som fortroppen sætter det syvende bud ud af kraft og rager til sig fra hylderne i det lokale supermarked i en protest mod udbytning, undertrykkelse og politisk hykleri. Med deres forsøg på at skjule det som motor for forviklinger og forvekslinger. Mikkel Becker Hilgart prøver at få styr på Lone Rødbroe og Anne Laybourn i »Vi betaler ikke!«Fold sammenLæs mereFoto: Emilia Therese. Men er det ikke, som om Nørrebro Teater har iført sig i en ordentlig sølvpapirshat i et anfald af anti-establishment-oprør, kulminerende i de sidste ti minutter, hvor den ikke får for lidt med agitationen? Ja, er det ikke, som om stykket ærligt talt bliver sæbekasseteater, sådan som vi kender det fra de 1970erne? Virker indignation ikke lidt ukonstruktiv? Ned med det diffuse samfund, ned med de diffuse magthaverne, som pr. definition er korrupte. Med en anklage mod den eksisterende orden, som falder plumpt ud, uanset hvad man så måtte mene politisk? Men Lone Rødbroes saftige, robuste talent folder sig vitalt ud i rollen som den rebelske hverdagsheltinde, hvis lidt pjokkede mand, længe sidder fast i vantro lovlydighed. Han spilles med dreven, højenergisk, apoplektisk spruttende sans for genren af Thomas Mørk. Sekunderet lidt anonymt af Anne Laybourn og Asbjørn Krogh Nissen, tydeligvis mindre rutinerede i den salgs teater, som naboparret, der hvirvles ind i fortrædelighederne. Og med den herligt omskiftelige, knivskarpt omstillingsparate Mikkel Becker Hilgart – lige ved at være bedst af alle – som vekslende grader af den øvrighed, der banker på og skaber panik. Men er Dario Fos og Franca Rames manuskript egentlig særlig effektiv som farcekonstruktion, hvis man ripper den for dens venstreorienterede indignation? Mindre overraskende, end den selv tror, selv om den skal være fuld af overraskelser? Længe har den det meste i munden. Og er Nørrebro Teaters politiske opdatering – små albuer i siden til alt lige fra ghettonedrivninger til udvisningspolitik – ikke mere ligegyldige pligtreferencer, der skal skabe forbindelse til nutiden på baggrund af det forlæg, man må få det bedste ud af, men som afslører sig som en gammel komedie fra 1974, der ikke er bedre end som så. Det havde været sjovere, hvis Nørrebro Teater havde droppet de litterære, lødigere fornemmelser, der også er en del af selvopfattelsen på teatret, og havde kastet sig ud i en moderne, nyskrevet farce med ægte satirisk slagkraft i forhold til de inflationstider, vi lever i. Se, det havde været en dyrtidsregulering. En ting er, at pengene – eller dem, vi ikke længere har – passer, når man trækker Fo og Rames politiske spøgelsesteater frem af skuffen. En anden er, om det også – sådan rigtig – kan betale sig? »Vi betaler ikke!« Farce af Dario Fo og Franca Rame. Oversættelse. Bent Holm. Bearbejdelse: Peter Dupont Weiss, Joy-Maria Frederiksen og Mads Wittrup Andersen. Iscenesættelse: Joy-Maria Frederiksen. Scenografi og kostumer: Benjamin La Cour. Nørrebro Teater til 28. oktober.   ",
        "metadata": {
            "source": "https://www.berlingske.dk/scene/teateret-har-trukket-soelvpapirshatten-godt-ned-om-oererne-hvad-skal-vi",
            "image_url": null,
            "publication_time": "Fredag d. 29. september 2023, kl. 16.34",
            "author": "Jakob Steen Olsen",
            "related_links": [],
            "attachments": []
        }
    }
}