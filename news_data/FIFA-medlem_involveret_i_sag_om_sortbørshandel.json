{
    "version": "1.0",
    "document": {
        "id": "https://www_berlingske_dk/sport/fifa-medlem-involveret-i-sag-om-sortboershandel",
        "title": "FIFA-medlem involveret i sag om sortbørshandel",
        "content": "Selvom VM-slutrunden rent underholdninsmæssigt har været en kæmpe succes, har fodboldfesten i Brasilien ikke kun været positive nyheder for det internationale fodboldforbund FIFA. Først var der sagen om Luis Suarez' bid på Italiens Giorgio Chiellini, og nu melder brasiliansk politi, at en official fra fodboldforbundet kan være indblandet i sortbørshandel. Ifølge flere internationale nyhedsbureauer drejer dig som salg af tusinder af ulovlige billetter til kampene ved slutrunden. - Vi beder nu om FIFAs assistance til at få identificeret denne FIFA-person. Det er en udlænding, der bor på Copacabana Palace-hotellet, siger politikommissær Fabio Barucke. Ifølge brasiliansk politi skal FIFA-medlemmet via en mellemmand i det officielle VM-billetbureau have kanaliseret billetter til det sorte marked til en værdi af flere millioner dollars. Politiet anholdte tirsdag 11 personer, som menes at have solgt de ulovlige billetter, heriblandt fransk-algieren Mohamadou Lamine Fofana. - Men efter anholdelsen indså vi, at der var nogen over ham fra FIFA med kontakt til en mellemmand i Match Hospitality (billetbureauet, red.), siger Fabio Barucke. Delia Fischer, talskvinde for FIFA, reagerede torsdag på historien. På daværende tidspunkt var FIFA ikke kontaktet af brasiliansk politi, sagde hun. - Måske er det ikke en fra FIFA. Det er ofte let at komme til en konklusion omkring, hvem der er FIFA, lød det videre.",
        "metadata": {
            "source": "https://www.berlingske.dk/sport/fifa-medlem-involveret-i-sag-om-sortboershandel",
            "image_url": "https://berlingske.bmcdn.dk/media/cache/resolve/image_x_large/image/83/834635/7486596-fbl-world-fifa-blatter.jpeg",
            "publication_time": "Torsdag d. 03. juli 2014, kl. 22.34",
            "author": null,
            "related_links": [],
            "attachments": []
        }
    }
}