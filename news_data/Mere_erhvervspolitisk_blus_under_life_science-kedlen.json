{
    "version": "1.0",
    "document": {
        "id": "https://www_berlingske_dk/opinion/mere-erhvervspolitisk-blus-under-life-science-kedlen",
        "title": "Mere erhvervspolitisk blus under life science-kedlen",
        "content": "Med den politiske aftale mellem regeringen, Radikale Venstre og Dansk Folkeparti ominitiativer i vækstplanen for life science, har life science-industrien nu for første gang i Danmarks historie en plads i Erhvervsministeriet med en dedikeret life science-enhed. Det giver politisk plads til en industri, som udgør en væsentlig del af Danmarks eksport og vækst. Det ses der positivt på - både på myndigheds- og industrisiden. Et vigtigt element i vækstplanen er nemlig, at man styrker samarbejdet mellem myndigheder og industrien om de muligheder og behov, som life science-industrien har, når det gælder om fortsat at være en af dansk erhvervslivs succeshistorier. Med denne nye enhed bliver der sat fokus på og holdt snor i, at de initiativer, som sættes i søen under vækstplanen for life science, bliver fulgt til dørs. Vækstplanens prioriteringer er klare.Det skal være attraktivt at forske og udvikle i Danmark. Der skal mere klinisk forskning til Danmark. Lægemiddelstyrelsen skal være i topklasse. Der skal sikres bedre adgang til kvalificeret arbejdskraft. Der skal skabes flere startups og mere digital omstilling, og sidst men ikke mindst skal der ske en målrettet internationaliseringsindsats. Der er mange elementer inden for disse prioriteringer, som er værd at sætte fokus på, men i nærværende kronik skal nævnes par af dem. Life science er en globaliseret industri, hvor konkurrencen på forskning og tiltrækning af arbejdskraft og kapital er benhård. Danmark har en stærk position inden for lægemiddelforskning. Life science-industriens opbakning til at placere kliniske forsøg i Danmark er vigtig, da det vil fremme de kliniske afdelinger og sikre, at Danmark foretager førende klinisk forskning. Kliniske forsøg medvirker til at tiltrække investeringer til Danmark, skaber arbejdspladser og vækst og er ofte grundlag for at iværksætte ny forskning. Danmark ligger også godt til, når vi måler på videnskabelige publikationer og patenter. Dog halter det, når det kommer til at føre ideerne ud i livet. Derfor har regeringen øget skattefradraget for forskning og udvikling fra 100 procent til 110 procent i 2026. Regeringen lægger meget vægt på, at rammevilkårene er internationalt konkurrencedygtige, og med dette initiativ tages et skridt i den rigtige retning. En udvidelse af forskerskatteordningen udgør en markant styrkelse i forhold til tiltrækning og fastholdelse af international arbejdskraft, som er afgørende for konkurrencesituationen og et positivt bidrag til Danmark i flere sammenhænge. Nu er udvidelsen på plads, og regeringen skal sammen med life science-industrien kigge på, hvordan vi kan forbedre integrationen af de internationale medarbejdere og deres familier. Blandt andet når det gælder tilbuddet af internationale skoler til deres børn, arbejdspladser til ægtefæller eller samlevere eller uddannelsesmuligheder, således at Danmark bliver et af de absolut mest attraktive steder at flytte til for forskere og deres familier. Endvidere er det internationale fokus og udsyn helt essentielt, når det kommer til dansk life science. Den høje vækst, som dansk life science har oplevet de seneste år, har i høj grad været et resultat af eksportvækst på de store markeder uden for Europa. Samtidig er produktiviteten i life science-industrien dobbelt så høj som i den øvrige industri, og beskæftigelsen inden for life science er stigende. Med andre ord udgør life science en stadigt vigtigere del af dansk økonomi end tidligere. Og den udvikling skal understøttes. Derfor skal vi have en Lægemiddelstyrelse i topklasse med internationalt udsyn, og hvor der igangsættes initiativer, der styrker Lægemiddelstyrelsens europæiske og internationale engagement til gavn for dansk life science. Det kræver en indsats målrettet eksporten, et styrket internationalt myndighedssamarbejde, en opgradering af sundhedsfaglig ekspertise i Udenrigsministeriet på eftertragtede markeder samt etablering af et eksportforum for life science. Derudover vil vi styrke den internationale markedsføring af Danmark som førende life science-nation gennem Healthcare DENMARK. Det er en vigtig opgave at øge kendskabet til dansk life science, så vi kan trække flere investeringer til landet. Både styrket forskning og internationalisering er nogle af de positive fokusområder i den nye vækstplan for life science. Life science-enheden skal også i samarbejde med industrien forsøge at etablere en indkøbspraksis i det offentlige, som skal fremme innovative og mere effektive sundhedsteknologier. Der er mange positive tiltag i vækstplanen, men at man har fået forankret den i en konkret enhed, som kan holde den tætte og nødvendige dialog med industrien, er fundamentet for at få ført de mange initiativer ud i livet og sikre en fortsat vækst for life science, som kan bidrage til Danmarks fremtid. Brian Mikkelsen er erhvervsminister (K), Martin Olin er adm. direktør i Symphogen, Mads Krogsgaard Thomsen er koncerndirektør i Novo Nordisk.",
        "metadata": {
            "source": "https://www.berlingske.dk/opinion/mere-erhvervspolitisk-blus-under-life-science-kedlen",
            "image_url": "https://berlingske.bmcdn.dk/media/cache/resolve/image_x_large/image/4/47465/21075161-life-science.jpg",
            "publication_time": "Fredag d. 01. juni 2018, kl. 09.00",
            "author": null,
            "related_links": [],
            "attachments": []
        }
    }
}