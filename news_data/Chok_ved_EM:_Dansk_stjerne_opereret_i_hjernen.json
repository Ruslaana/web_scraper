{
    "version": "1.0",
    "document": {
        "id": "https://www_berlingske_dk/sport/chok-ved-em-dansk-stjerne-opereret-i-hjernen",
        "title": "Chok ved EM: Dansk stjerne opereret i hjernen",
        "content": "Kazan: Den danske badmintonstjerne Carsten Mogensen er blevet opereret i hjernen, efter at han torsdag eftermiddag faldt om på sit hotelværelse under hold-EM i den russiske by Kazan. Mogensen, der sammen med Mathias Boe vandt OL-sølv i herredouble for fire år siden, fik på hospitalet konstateret en såkaldt aneurisme i hjernen. - Det vil sige en slags udposning på en blodåre, og det er tilsyneladende noget, han er født med. Den er så bristet, så der er løbet blod ud i hjernen. - Det er det, der har forårsaget, at han faldt om, og at han havde en fantastisk hovedpine, siger sportschef i Badminton Danmark, Finn Trærup, til TV 2 Sport. Carsten Mogensen besvimede, da han skulle gøre sig klar til torsdagens kamp mod Finland. Han kom på benene og fik bevæget sig over i et andet værelse, hvor Mathias Boe straks konstaterede, at der var noget alvorligt galt med doublemakkeren, skriver Badminton Danmark i en pressemeddelelse. Efter de indledende undersøgelser på et lokalt sygehus blev Mogensen overflyttet til et hospital med ekspertise i hjernesygdomme, og i samråd med læger i Danmark blev det besluttet at operere. - Jeg så ham efter operationen, og hans tilstand var bedre, men det er stadig for tidligt at sige, at alt er okay, for han skal igennem undersøgelser i de næste dage, skriver Mathias Boe på Twitter. Det danske landshold har besluttet at gennemføre lørdagens EM-semifinale mod Tyskland, selv om stemningen beskrives som trykket. - Enhver kan jo se sig selv i den situation, og det er jo ikke noget, man ønsker for nogen som helst. - Men vi har opfordret spillerne til at snakke lidt med hinanden, og vi kan jo i princippet ikke hjælpe Carsten ud over det, vi har gjort ved at hjælpe med at få hans familie herover, siger Finn Trærup. /ritzau/",
        "metadata": {
            "source": "https://www.berlingske.dk/sport/chok-ved-em-dansk-stjerne-opereret-i-hjernen",
            "image_url": "https://berlingske.bmcdn.dk/media/cache/resolve/image_x_large/image/65/652955/12389568-copenhagen-masters-2013.jpg",
            "publication_time": "Lørdag d. 20. februar 2016, kl. 09.42",
            "author": null,
            "related_links": [],
            "attachments": []
        }
    }
}