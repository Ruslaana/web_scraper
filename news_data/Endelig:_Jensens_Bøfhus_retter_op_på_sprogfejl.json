{
    "version": "1.0",
    "document": {
        "id": "https://www_berlingske_dk/virksomheder/endelig-jensens-boefhus-retter-op-paa-sprogfejl",
        "title": "Endelig: Jensens Bøfhus retter op på sprogfejl",
        "content": "Måske du har lagt mærke til det - eller også bliver du overrasket over, at du aldrig har fået øje på den fejl, der altid har været i Jensens Bøfhus' logo. På det velkendte røde skilt har der altid stået med hvide bogstaver Jensen's Bøfhus - men nu er den forkerte genitiv-apostrof blevet fjernet på 46 bøfhuse. Det skriver Jyllands-Posten.  Den lille apostrof skal slet ikke sidde der - det er ganske enkelt helt forkert. Apostrofen bruges kun, hvis navnet slutter på s, z eller x. Som bekendt slutter Jensen med »n«, og derfor har det altid være grammatisk forkert for den landsdækkende kæde at bruge apostrofen. Jensens Bøfhus.Fold sammenLæs mereFoto: Bjarke Ørsted. Dansk Sprognævn har også bemærket den lille ændring, og de er meget glade for rettelsen, fortæller seniorforsker Margrethe Heideman Andersen til Jyllands-Posten.  »Stavefejl i store firmaers logoer er ganske givet medvirkende til at stavefejl udbredes, og set i det lys er det godt, at Jensens Bøfhus nu skriver deres genitiv korrekt. Det er en ganske udbredt fejl at bruge apostrof i genitiv på dansk. Der er formentlig tale om afsmitning fra engelsk«.  ",
        "metadata": {
            "source": "https://www.berlingske.dk/virksomheder/endelig-jensens-boefhus-retter-op-paa-sprogfejl",
            "image_url": "https://berlingske.bmcdn.dk/media/cache/resolve/image_x_large/image/7/71808/15641636-restaurant-hvor-et-et-knivstikkerri-fandt-sted.jpg",
            "publication_time": "Fredag d. 02. december 2016, kl. 07.40",
            "author": "Malene Kruse",
            "related_links": [],
            "attachments": []
        }
    }
}