{
    "version": "1.0",
    "document": {
        "id": "https://www_berlingske_dk/kommentatorer/karsten-moeller-hansen-sagde-ja-til-at-hjaelpe-en-engelsk",
        "title": "Karsten Møller Hansen sagde ja til at hjælpe en engelsk præstekollega – det gik ikke så godt: »Lad det her mareridt slutte. Men det gjorde det ikke. Vi var kun halvvejs«",
        "content": "Jeg kan godt være misundelig på de præstekollegaer, som glæder sig til at holde søndagsgudstjeneste. For det gør jeg ikke. For mig er det virkelig dér, hvor jeg siger til mig selv, at det er ikke vigtigt, hvordan du har det med det, bare gør det. Jeg kan bedre lide begravelser og bryllupper og det meste andet. Måske fordi jeg stadig synes, at prædikenen er en mærkelig disciplin, som jeg ikke er særlig god til. Måske fordi jeg taler hurtigere end Thomas Blachmann og mere københavnsk end Mads Mikkelsen. At det kun er konfirmanderne, der helt forstår, hvad jeg siger. Måske fordi jeg ofte kommer til at give folk ret i, at vi synger for meget. Alt muligt. Kan man egentlig blive bedre til sit arbejde? Er det ikke ligesom ens underskrift? Man kan godt prøve at skrive den anderledes, et flottere K, et tydeligere H, give den lidt romantisk svej, bare for at opdage, at håndens bevægelse i sidste ende altid er den samme, at ændringerne virker forcerede, som om man prøver at være en anden, end man er. Skriv under hurtigt, og underskriften vil være helt den samme, som da den fandt sin form, dengang man var cirka 17 år. Men jeg bliver nødt til at blive bedre, finde en større søndagsglæde, lære at overgive mig til gudstjenesten. Derfor sagde jeg ja til den venligeVicar of St Marks Primrose Hill, da han over en kaffe spurgte mig, om jeg ikke ville assistere ham tilThe Easter Vigil on Easter Saturday. Jeg anede ikke, hvad det var, havde aldrig hørt om det, men det kunne jeg jo ikke afsløre; »Yes of course, I am honoured.« Der var fløjet en ceremonimester ind fra Canada. Det viste sig, at gudstjenesten påskelørdag er den ældste gudstjenesteform i nogen kristen kirke, at den stammer helt tilbage fra det 3. århundrede, og at den har en meget udførlig 34 sider lang liturgi. Uheldigvis havde jeg fået æren af at skulle gå forrest i processionen, hvilket bevirkede at jeg gik ind for tidligt, og drejede den forkerte vej. Lyset, som var blevet tændt af flintesten, og som jeg skulle bære meget forsigtigt foran mig, kom jeg til at puste ud midtvejs. I ren befippelse kom jeg til at læse den forkerte tekst, og eftersom jeg havde glemt mine briller, og kirken kun måtte oplyses at levende lys, kunne jeg ikke se bogstaverne, så jeg sagde bare amen, men jeg sagde det, som man siger det i USA, og slet ikke som man skal sige det i England. Pludselig kunne jeg heller ikke tale engelsk, det lød som en blanding af Tommy Kenter og Villy Søvndal. For helvede, tænkte jeg, og bad til Gud; lad det her mareridt slutte. Men det gjorde det ikke. Vi var kun halvvejs. Centrum for gudstjeneste påskelørdag er velsignelsen af dåbsvandet til resten af året, hentet hjem fra den hellige Jordanflod af præsten selv. Ved døbefonten løftede han kalken, slog korsets tegn over vandet, sagde velsignelsen, og vendte sig imod højre. Jeg stod lige ved siden af ham, og vendte mig imod venstre. Og jo, det skete. Efter en panisk gulvaftørring med ærmet på min lånte messehagel og en forsikring fra præsten til hele menigheden om, at der stadig var lidt vand tilbage, nok til at folk også kunne blive døbt i år, hviskede han, da vi var tilbage ved alteret; »Perhaps you should take a seat.« Så der sad jeg ude i siden resten af gudstjenesten og tænkte; »Du er en pivringe præst«. Heldigvis sluttede ydmygelsen efter lidt mere end to timer. Bagefter var der champagne. Jeg ville selvfølgelig hjem, men præsten var så venlig og ville have mig til at blive lidt. En kvinde fra menigheden kom hen til os og udtrykte stor glæde; »It was really beautiful. You did a marvelous job.« Præsten smilede, nikkede, hævede glasset. Vi skålede. Kvinden kiggede på mig med overbærende øjne – de er jo meget høflige, de der englændere – så lænede hun sig lidt ind imod præsten, jeg er sikker på, at jeg kunne høre hende tilføje; »him … not so much.« Dagen efter var der påskegudstjeneste i min egen danske kirke. Aldrig har jeg været så glad for den gode gamle danske søndagsgudstjeneste, hvor der trods alt kun er et par stykker, som går op i, hvilken vej præsten vender, og hvor det at spilde det hellige vand fra Jordanfloden nok havde været gudstjenestens ubetingede højdepunkt. Kan man blive bedre til sit arbejde? Salmerne til påskedag er gode, så det hjalp noget, men det var ikke, fordi min prædiken var bedre, end den plejede, og det var heller ikke, fordi jeg denne søndag formåede at læse langsommere og tydeligere op. Men der var alligevel sket en eller anden mikroskopisk forskydning. Nok til at jeg ikke var så selvkritisk. Nok til at det blev en god søndag. Karsten Møller Hansen er præst ved Den Danske Kirke i London ",
        "metadata": {
            "source": "https://www.berlingske.dk/kommentatorer/karsten-moeller-hansen-sagde-ja-til-at-hjaelpe-en-engelsk",
            "image_url": "https://berlingske.bmcdn.dk/media/cache/resolve/image_x_large/image/178/1786591/24685104-pludseligt-kunne-jeg-heller-ikke-tale-engelsk-det.jpg",
            "publication_time": "Søndag d. 21. april 2024, kl. 18.54",
            "author": "Karsten Møller Hansen",
            "related_links": [],
            "attachments": []
        }
    }
}