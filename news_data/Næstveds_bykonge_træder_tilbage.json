{
    "version": "1.0",
    "document": {
        "id": "https://www_berlingske_dk/politik/naestveds-bykonge-traeder-tilbage",
        "title": "Næstveds bykonge træder tilbage",
        "content": "Næstveds borgmester, Henning Jensen (S), annoncerede mandag aften sin afgang over for sine byrådskolleger i Næstved Byråd. Det skriversn.dk. - Efter mere end 22 år som borgmester i Næstved er det nu tid til, at nye kræfter tager over og sætter sig i spidsen for kommunen. Jeg ser tilbage på min politiske karriere i Næstved med stor glæde. Der har været mange udfordringer og nødvendige omstillinger, siger Henning Jensen til sn.dk. Næstveds kommende borgmester skal vælges på byrådsmødet den 26. april. Den socialdemokratiske gruppeformand Søren Dysted, Holmegaard, oplyser, at flertalsgruppen i byrådet indstiller vejmand Carsten Rasmussen til ny borgmester og Linda Frederiksen til 1. viceborgmester. Begge er socialdemokrater. Det har længe været ventet, at Henning Jensen på et tidspunkt i løbet af den indeværende byrådsperiode ville trække sig. Henning Jensen blev valgt første gang som borgmester den 16. juni 1988. Allerede i 1974 blev han valgt ind i byrådet kun 28 år gammel. Efter 1. maj fortsætter Henning Jensen som menigt medlem af Næstved Byråd valgperioden ud, ligesom han fortsætter som næstformand i Internationalt udvalg i KL og som medlem af EU's Regionsudvalg.",
        "metadata": {
            "source": "https://www.berlingske.dk/politik/naestveds-bykonge-traeder-tilbage",
            "image_url": "https://berlingske.bmcdn.dk/media/cache/resolve/image_x_large/image/97/977335/3931723-holmegaard.jpg",
            "publication_time": "Tirsdag d. 22. marts 2011, kl. 20.31",
            "author": "Birgit Straarup",
            "related_links": [],
            "attachments": []
        }
    }
}