{
    "version": "1.0",
    "document": {
        "id": "https://www_berlingske_dk/indland/private-penge-skal-sikre-tag-over-hovedet-til-tusindvis-af-nye-rekrutter",
        "title": "Private penge skal sikre tag over hovedet til tusindvis af nye rekrutter",
        "content": "Mange års besparelser har nedslidt kaserner, baser og militærinstallationer over hele landet. Nu er de værste mangler ved at blive udbedret, imens Forsvarsministeriet forsøger at få det helt store overblik over tilstanden. Men et nyt stort problem tårner sig op i den nære fremtid. For Forsvaret er ikke klar til at huse de tusindvis af nye værnepligtige, som tages ind fra næste år. Hidtil har Forsvaret modtaget 4.700 nye rekrutter hvert år, størstedelen i fire måneder. Men Folketinget har vedtaget, at op til 6.500 skal aftjene værnepligt i 11 måneder fra sommeren 2026. Hertil kommer, at Forsvaret skal tiltrække og fastholde flere soldater end hidtil. Og i et helt nyt tiltag i oprustningen arbejder Forsvaret nu på, at det skal være pensionskasserne, som sørger for tag over hovedet til dem. »Vi er ved at finde den rigtige volumen for, at det er attraktivt. Men der kan blive tale om flere hundrede værelser fordelt over flere etablissementer,« siger Henrik Sørensen, fungerende chef for Forsvarets Etablissement- og Terrænkommando.  Konkret lægger Forsvaret op til et såkaldt offentlig-privat partnerskab (OPP) om at opføre, vedligeholde og drive de nye bygninger til indkvartering på eksisterende kaserner, som Forsvaret så skal betale husleje for at bruge. Et værelse – eller belægningsstue som det hedder i Forsvaret – huser typisk fire-otte soldater, hvormed der i OPP-projektet kan blive tale om, at et pensionsselskab skal bygge indkvartering til samlet flere tusinde personer. Nu arbejder Forsvarets Etablissement- og Terræn Kommando på at definere, præcis hvad og hvor meget pensionsselskaberne kan byde ind på. »Vi er ved at lægge sidste hånd på omfanget. Så vi er i fuld gang med det indledende arbejde, og så snart vi har lagt os endelig fast, skal der træffes politisk beslutning om det videre forløb,« siger Henrik Sørensen. Der er allerede et stort OPP-projekt i gang i militært regi. Det er et nyt hovedkvarter til Forsvarets Efterretningstjeneste på Svanemøllen Kaserne,som PensionDanmark står for. Det er et kontorbyggeri, men kompliceret, fordi efterretningstjenesten har usædvanlige behov, som nødvendigvis er omfattet af mange sikkerhedshensyn. Hovedkvarteret forventes at stå klar i sommeren 2027, men er endnu ikke kommet længere, end at der ikke er så mange erfaringer at hente derfra. Dermed er det kommende samarbejde en slags prøveklud for OPP i Forsvaret – også på områder, som er mere ligetil at samarbejde om end spionhovedkvarterer. »Der arbejdes på, at indkvarteringen bliver nogle funktionelt simple bygninger til at få erfaringer med OPP,« siger Henrik Sørensen. Der er afsat flere millioner kroner til at reparere de værste mangler rundt omkring på landets kaserner. Men snart kommer et stort rykind. Billedet er fra Livgardens kaserne i København.Fold sammenLæs mereFoto: Mathias Svold. Hvorfor kan I ikke bare bygge dem selv? »Der er et politisk ønske om at afdække potentialet for OPP. Vi kunne godt bygge dem selv, men vi har i forvejen mange store byggeprojekter, så det er også et spørgsmål om ikke at overstige den kapacitet, der er i Etablissement- og Terrænkommandoen. Desuden er der nogle muligheder med OPP, heriblandt efterfølgende drift i aftalens løbetid på typisk 20-30 år,« siger han. Præcis hvor lang aftalen skal være, hvornår byggeriet skal være klar og lignende finere detaljer er ved at blive pudset af nu – heriblandt hvor stort eller lille projektet skal være for at være kommercielt attraktivt for private investorer. »Vi hører fra pensionskasserne, at der ikke er et minimum for, hvad der er interessant. De er villige til at bygge og drifte for os. Men det er klart, at størrelsen afspejler sig i prisen, og derfor skal vi have fundet den rigtige volumen,« siger Henrik Sørensen. Tilsyneladende står pensionsselskaberne i kø for at løse opgaven. I hvert fald de to selskaber, Berlingske har spurgt. AP Pension, som forvalter cirka 185 milliarder kroner for sine 485.000 kunder, mener tilmed at kunne have bygningerne klar til indflytning et halvt år efter byggestart. Det skal ske med den slags modulbyggeri, vi kender fra mange nybyggede etageboliger. »Vi forstår jo, at nationen står i en kritisk situation, og vi har brug for de her faciliteter hurtigst muligt. Vi har mulighed for at bygge dem, netop i en OPP-model, hvor vi står for opførelsen og driften,« siger administrerende direktør for AP Ejendomme, Peter Olsson. Omfanget af driften kommer an på behovet – det kan være alt fra løbende vedligeholdelse til ejendomsadministration, hvor soldaterne også kan fejlmelde vaskemaskinen. Belægningsstue på Garderkasernen i Høvelte. Nu vil Forsvaret have pensionskasserne til at bygge nyt.Fold sammenLæs mereFoto: Thomas Lekfeldt. »Fik vi besked på at gå i gang i morgen, gjorde vi det, og så havde vi noget oppe at stå cirka seks måneder efter,« siger Peter Olsson. Også PensionDanmark, der forvalter over 800.000 danskeres pensionsopsparing, er klar til at byde ind på et offentlig-privat partnerskab om indkvartering til kommende værnepligtige og soldater. Forudsætningen er dog, at investeringen »kan skabe et attraktivt, risikojusteret afkast af vores medlemmers opsparinger«. »Hvis denne forudsætning kan opfyldes, så er vi meget positive over for samtidig at yde et samfundsbidrag ved at medvirke til at løfte det massive investeringsbehov i det danske forsvar,« lyder det fra administrerende direktør Peter Stensgaard Mørch. PensionDanmarks forbehold er netop årsagen til, at OPP ikke kun er rosenrødt, lyder det fra professor ved Roskilde Universitet og ekspert i OPP-projekter Ole Helby Petersen. For pensionsselskabernes interesse er at skabe afkast. Dermed svarer det lidt til at tage et kviklån, selvom man har penge på lommen – eller som staten kan låne til meget lave renter. Analyser har vist, at forrentningen er en til to procent højere, når staten får private investorer til at bygge i stedet for at gøre det selv, siger han. »Det er veldokumenteret, at projekterne typisk bliver lidt dyrere. Og selv et par procent bliver til mange penge, når det handler om store anlægsomkostninger,« siger Ole Helby. Derfor er tendensen også, at der både i Danmark og for eksempel Storbritannien laves færre OPP-projekter end tidligere, siger han.  For pengene får Forsvaret til gengæld nye bygninger uden at skulle finde hele anlægssummen – i stedet køber man dem på en slags afbetaling. Bliver bygningerne forsinkede, eller er de mere vedligeholdelseskrævende end forventet, er det pensionsselskabets problem. Ole Helby har dog svært ved at se, at pensionsselskaberne skulle være en klogere bygherre end Forsvaret – og til selve byggeriet skal de bruge de samme håndværkere og underentreprenører, som Forsvaret selv skulle have engageret. Statsminister Mette Frederiksen siger »køb, køb, køb«, hvis det skulle blive lidt dyrere eller dårligere. Så hvis vi ser bort fra, at det bliver dyrere, er det her så en god idé? »Jeg mener ikke, jeg som forsker kan lade være med at tænke på penge – for det handler også om, hvordan vi får mest kvalitet, flest kanoner eller mest velfærd,« siger Ole Helby Petersen. »Men skulle jeg gøre det alligevel, tror jeg OPP ville være godt til at få det leveret, fordi man kan sætte nogle stærke incitamenter ind i kontrakterne, og man straffer også leverandøren mere, end man ville straffe sig selv, hvis de er forsinkede,« siger han. AP Pensions Peter Olsson vil endnu ikke oplyse, hvor godt selskabet tager sig betalt. Det vil komme an på aftalen. »Vi skal jo selvfølgelig have det forrentet. Men typisk vil sådan noget byggeri her være lidt billigere end almindeligt byggeri. Og risikoen er jo ikke særlig høj, når det er staten og en langvarig aftale. Det vil også afspejle sig i forrentningen,« siger han. Når det angår Ole Helbys pointe om, at de som bygherre skal trække på de samme håndværkere, som hvis det var Forsvaret selv, der skulle opføre bygningerne, mener AP Pension at have en trumf i ærmet. Det har nemlig forberedt et samarbejde med dels Kemp & Lauritzen, som siden 2009 har serviceret og vedligeholdt bygninger for Forsvaret, dels Scandi Byg, som er eksperter i modulbyggeri. »Så vi har egentlig allerede samlet nogle, der rent fysisk kan etablere det her, og som kan gøre det meget hurtigt og med stor sikkerhed og kvalitet,« siger direktøren. Besked i vinduet på Garderkasernen i Høvelte, da Berlingske besøgte kasernen i 2023.Fold sammenLæs mereFoto: Thomas Lekfeldt. Ifølge Henrik Sørensen fra Forsvarets Etablissement- og Terrænkommando, viser nye beregninger for Forsvaret, at et partnerskab med pensionsselskaber ikke bliver dyrere alt i alt. Samtidig kan Forsvaret bruge sine egne ressourcer på mere komplicerede og højere klassificerede projekter, hvor OPP ville være sværere at bruge. Hvad vinder jeg som skatteborger på, at I gør det på den her måde? »Det er svært at sige entydigt på nuværende tidspunkt, men vi får aktiveret flere af samfundets ressourcer på hurtigst muligt at opbygge Forsvaret,« siger Henrik Sørensen. »I bund og grund skal vi med den her aftale undersøge, om OPP kan fungere lige så godt inden for Forsvaret, som det har gjort i andre offentlige byggerier,« siger han.",
        "metadata": {
            "source": "https://www.berlingske.dk/indland/private-penge-skal-sikre-tag-over-hovedet-til-tusindvis-af-nye-rekrutter",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911311/24931047-der-mangler-plads-til-kommende-vrnepligtige-og-so.jpg",
            "publication_time": "Lørdag d. 12. april 2025, kl. 08.45",
            "author": "Andreas Lindqvist",
            "related_links": [],
            "attachments": []
        }
    }
}