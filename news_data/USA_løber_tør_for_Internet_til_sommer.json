{
    "version": "1.0",
    "document": {
        "id": "https://www_berlingske_dk/virksomheder/usa-loeber-toer-for-internet-til-sommer",
        "title": "USA løber tør for Internet til sommer",
        "content": "USA står til sommer med samme problem, som Europa oplevede for tre år siden: Landet løber tør for internetadresser. Det er mængden af dimser og dingenoter, som alle skal bruge en internetforbindelse, som betyder, at der ikke vil være nok af de såkaldte IP-adresser - en slags CPR-nummer eller »telefonnummer« på nettet for hver tilkoblet enhed - til rådighed. Hver eneste tilkoblet enhed skal have sin egen, unikke adresse, som reelt blot er en række tal, så den virker entydigt på nettet, og så f.eks. de oplysninger, som man søger på nettet, sendes til den rigtige telefon eller computer ... eller køleskab eller bil.  Dette nummersystem er det altafgørende for, at Internettet overhovedet fungerer. Enhver netadresse som f.eks. www.business.dk er i virkeligheden kun opfundet for at gøre det lettere for mennesker at huske, hvor de skal finde den. I baggrunden oversætter computerne bogstaverne til talrækken og dermed til den IP-adresse, som huser artiklerne på www.business.dk. I 2011 løb Asien tør, mens Europa oplevede problemet i 2012. Problemet skyldes, at den netadressestandard, som man siden 1981 har brugt, og som hedder IPv4 (for IP-version 4), er designet til at skulle kunne håndtere rigtigt mange IP-adresser, 4,3 milliarder sideløbende netforbindelser. Men i de seneste år er der sket en eksplosion i mængden af udstyr, der kobles til nettet, og dermed er der alligevel ikke IP-adresser nok.  Løsningen er så at skifte til den nye IPv6-standard (version 6), der har 340 sektillioner (med 36 nuller) adresser til rådighed. IPv6-teknikken kan dog ikke bruges af ældre computere og kræver selvsagt en større omstilling inde i baglokalerne og investering i nyt udstyr, så nettrafikken fortsat glider smertefrit. Analysehuset Gartner, som følger teknologimarkederne tæt, anslår, at omstillingen koster omkring syv procent af et typisk selskabs årlige IT-budget. Ifølge den amerikanske finansavis Wall Street Journal har store IT-selskaber som Salesforce.com, Amazon og Microsoft investeret mange millioner kroner i at købe ekstra adresser op, nogle af dem gennem opkøb af andre selskabet, så de ikke løb tør. Facebook har lige nu flyttet 90 procent af sin nettrafik fra IPv4 til IPv6 for at undgå trafikpropperne. Kun omkring 3,4 millioner IP-adresser er lige nu ledige i USA, oplyser American Registry for Internet Numbers, som bestyrer de omkring 1,3 milliarder IP-adresser, som Nordamerika har til rådighed, og som svarer til godt 30 procent af den globale mængde. ",
        "metadata": {
            "source": "https://www.berlingske.dk/virksomheder/usa-loeber-toer-for-internet-til-sommer",
            "image_url": "https://berlingske.bmcdn.dk/media/cache/resolve/image_x_large/image/12/127937/8893058-pix-ipv6.jpg",
            "publication_time": "Onsdag d. 13. maj 2015, kl. 10.00",
            "author": "Thomas Breinstrup",
            "related_links": [],
            "attachments": []
        }
    }
}