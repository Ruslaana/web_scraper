{
    "version": "1.0",
    "document": {
        "id": "https://www_berlingske_dk/virksomheder/oliegigant-efterspoergsel-paa-olie-vil-vaere-uaendret-indtil-mindst",
        "title": "Oliegigant: Efterspørgsel på olie vil være uændret indtil mindst 2040",
        "content": "Den globale efterspørgsel på olie vil ikke falde før tidligst i 2040. Det spår verdens største, uafhængige energihandler, Vitol, som hver dag forhandler omkring syv procent af verdens olieforsyninger. Vitol forventer, at den globale efterspørgsel vil nå sit højeste på omkring 110 millioner tønder om dagen i 2030 og herefter vil ligge på det nuværende niveau på omkring 105 millioner tønder om dagen frem til 2040. Det skriver den britiske finansavis Financial Times. Det er første gang, at Vitols interne forventninger til energiforsyningerne er kommet frem. Det Internationale Energiagentur (IEA) regner med, at efterspørgslen på olie vil toppe i 2029 med et behov for 105,6 millioner tønder om dagen, mens oliegiganten BP i juli 2024 ligeledes forventede, atolien topper ved udgangen af dette årtiog derefter vil dale til 91,4 millioner tønder om dagen i 2040. Den store usikkerhed skyldes den igangværende omstilling væk fra olie, hvor nye teknologier tages i brug, så elbiler afløser benzin- og dieselbiler, og fly flyver på grønt brændstof i stedet for det hidtidige, som baseres på olie. Vitol forventer da også, at efterspørgslen på benzin i 2040 vil være dalet med 4,5 millioner tønder om dagen. Allerede nu er den på retur i Kina, hvor elbiler med statsstøtte i ryggen rulles ud i stort omfang. Omvendt ventes den petrokemiske industris behov for olie at stige med seks millioner tønder om dagen i 2040 og da udgøre en femtedel af al forbrugt olie, spår Vitol. Olieprisen steg mandag morgen, efter atUSAs præsident, Donald Trump, i weekenden indførte straftoldpå 25 procent på alle varer fra Canada og Mexico samt ti procent på alle varer fra Kina. Prisen på en tønde råolie steg med 1,88 procent til 73,89 dollar som følge af frygt for forsyningerne af råolie fra to af de største leverandører til USA. ",
        "metadata": {
            "source": "https://www.berlingske.dk/virksomheder/oliegigant-efterspoergsel-paa-olie-vil-vaere-uaendret-indtil-mindst",
            "image_url": "https://berlingske.bmcdn.dk/media/cache/resolve/image_x_large_vertical/image/188/1885465/24883070-verdens-behov-for-olie-str-ikke-til-at-ndre-sig.jpg",
            "publication_time": "Mandag d. 03. februar 2025, kl. 09.45",
            "author": "Thomas Breinstrup",
            "related_links": [],
            "attachments": []
        }
    }
}