{
    "version": "1.0",
    "document": {
        "id": "https://www_berlingske_dk/virksomheder/hun-blev-milliardaer-paa-verdens-stoerste-spillested",
        "title": "Hun blev milliardær på verdens største spillested",
        "content": "Der er ikke mange kvinder i toppen af de internationale bookmakere. Og stod det til Denise Coates, blev hun helst ikke bemærket. Men hun kan alligevel ikke lade være med at skille sig ud. Som skaber af Bet365, verdens førende spillesite, er hun blevet en af Storbritanniens – og hele teknologiverdenens – mest succesrige kvindelige iværksættere. Ifølge erhvervsbladet Forbes er hun god for fire mia. dollar, og det overgås globalt kun af kinesiske Zhou Qunfei, der har tjent sin formue på skærme til smartphones. Teknologisk innovation og milliardformuer hænger ellers ikke på træerne i Denise Coates’ hjemstavn, Stoke-on-Trent. Den midtengelske by er mest kendt som centrum for pæn keramik og porcelæn og for forgangne tiders kul- og stålindustri, der for længst er uddød. FAKTABLÅ bogAlder:Født 1967.Uddannelse:Bachelor i økonometri, University of Sheffield.Karriere:1990: Overtager familien­s bookmakerkæde Northern Racing.1995: Køber flere bookmaker-­butikker.2001: Stifter bet365.co­m.2005: Sælger Northern Racing.2012: Stifter fonden Bet365 Foundation og bliver adlet med en CBE (Commander of the Order of the British Empire).Denise Coates ejer 50,25 pct. af Bet365, familien ejer resten.Sport:Familien ejer fodboldklubben Stoke City FC.Privat:Gift med Richard Smith, der arbejder i Bet365 og Stoke City FC.Fire adoptivdøtre.Faderen, Peter Coates, er formand for Bet365 og Stoke City FC.Broderen John er med-CE­O for Bet365.FOLD UD Alder: Født 1967. Uddannelse: Bachelor i økonometri, University of Sheffield. Karriere: 1990: Overtager familien­s bookmakerkæde Northern Racing. 1995: Køber flere bookmaker-­butikker. 2001: Stifter bet365.co­m. 2005: Sælger Northern Racing. 2012: Stifter fonden Bet365 Foundation og bliver adlet med en CBE (Commander of the Order of the British Empire). Denise Coates ejer 50,25 pct. af Bet365, familien ejer resten. Sport: Familien ejer fodboldklubben Stoke City FC. Privat: Gift med Richard Smith, der arbejder i Bet365 og Stoke City FC. Fire adoptivdøtre. Faderen, Peter Coates, er formand for Bet365 og Stoke City FC. Broderen John er med-CE­O for Bet365. Hendes far, Peter Coates, er den yngste af 14 børn af en minearbejderfamilie. Han drømte oprindelig om at blive fodboldspiller, men slog sig i stedet på at levere mad- og drikkevarer til sportsbegivenheder. Siden åbnede han også en kæde af bookmaker-forretninger. Det var det miljø, Denise Coates voksede op i. Som man i dag gerne siger i Stoke-on-Trent: Iværksætter er noget man bliver af nød. Denise Coates har udtalt, at faderens bookmaker-forretninger, som hun arbejdede i som skolepige, var ret usle. Dem overtog hun som 22-årig og fik vendt til en succes. I mellemtiden havde hun spottet muligheder i at spille på nettet. »Jeg tænkte, at som bookmakere ville vi aldrig være mere end en lokal spiller, men online kunne vi blive globale,« har hun forklaret.  Dernæst købte hun domænenavnet Bet365, lånte millioner i banken og stillede den fysiske spille­kæde som kaution. Hun satsede hele familieforretningen. Få år senere blev de fysiske spillesteder solgt og lånet betalt tilbage. Det digitale spillested var et hit, nu verdens største med over 20 mio. spillere. Og Denise rykkede ud af en lejet skurvogn på p-pladsen til en af spilleforretningerne og ind i kontorer i Stoke, hvor hovedparten af de nu godt 3.000 ansatte sidder. I dag hænder det, at hun må irettesætte folk, der tror, at hendes far og bror stiftede Bet365. Ellers udtaler hun sig sjældent.  Lokalt bemærkes Denise Coates mest, når hendes Aston Martin med initialer på nummerpladen drøner forbi. Hun bor stadig lokalt, tæt på forældrene. »Jeg nyder ikke opmærksomhed,« udtalte hun til The Guardian i 2012, da hun blev adlet for sin indsats som forretningskvinde og lokalegnens største arbejdsgiver, foruden omfattende velgørenhed. »Dermed ikke sagt, at jeg er en bly viol. Jeg har været god til at koste rundt med andre hele mit liv. Men jeg nyder faktisk bare at køre virksomheden.« ",
        "metadata": {
            "source": "https://www.berlingske.dk/virksomheder/hun-blev-milliardaer-paa-verdens-stoerste-spillested",
            "image_url": "https://berlingske.bmcdn.dk/media/cache/resolve/image_x_large/image/16/166719/14564712-31buspix-denise-coates-1312jpg.jpeg",
            "publication_time": "Onsdag d. 31. august 2016, kl. 06.32",
            "author": "Bibi Christensen",
            "related_links": [],
            "attachments": []
        }
    }
}