{
    "version": "1.0",
    "document": {
        "id": "https://www_berlingske_dk/virksomheder/illum-holder-fast-i-traditionen-leverer-bragende-underskud-for-tiende",
        "title": "Illum holder fast i traditionen: Leverer bragende underskud for tiende år i træk",
        "content": "98 millioner kroner. 94 millioner kroner. 120 millioner kroner. 99 millioner kroner. Og nu 88 millioner kroner. Det luksuriøse stormagasin Illum i hjertet af København har år efter år leveret millionunderskud. I år er ingen undtagelse. Men de røde tal på bundlinjen får ikke Illum til at ændre kurs: »Vi fortsætter udviklingen af Illum, som forventeligt vil pågå de næste fem år med masser af nyåbninger i alle kategorier,« lyder det i et skriftligt svar fra Jeanette Aaen, som er administrerende direktør i Illum. Siden 2013, hvor thailandske Central Groups italienske datterselskab La Rinascente købte det danske stor­magasin, har det ikke været muligt for Illum at tjene penge på sin forretning. De samlede tab under de nuværende ejere lyder nu på svimlende 784,2 millioner kroner. Dog ser Illum-topchefen en smule mere positivt på det. »Illum er kommet godt igennem covid og har i 2022 leveret den højeste omsætning nogensinde trods fravær af turister.« Butiksomsætningen steg nemlig med knap 203 millioner kroner og nåede 822,9 millioner kroner – og det resultat flugter med stormagasinets og dens ejeres forventninger til året, fortæller Jeanette Aaen. På trods af rekordsalg kører Illum med underskud – og taber et trecifret millionbeløb på driften. Berlingske har spurgt Jeanette Aaen, hvorfor stormagasinet har svært ved at tjene penge. Det svarer topchefen ikke på. Arkivfoto: Thomas LekfeldtFold sammenLæs mere Illums thailandske ejere har siden 2017 ad tre omgange pumpet næsten 900 millioner kroner i det kronisk underskudsgivende stormagasin. Alligevel tjener Illum ingen penge. Senest tilførte ejerne mere end438 millioner kroneri frisk kapital ved at konvertere gæld. Det gjorde da også, at stormagasinet kom ud af 2022 med en retableret egenkapital på 132 millioner kroner. Central Group er en familieejet virksomhed, hvis stifter, Tiang Chirathivat, åbnede sin første butik i Bangkok i 1950erne. 70 år senere er virksomheden blevet den største retailer i Thailand og beskæftiger i dag 80.000 mennesker på verdensplan. »Vores ejere er verdens største operatør af handel med luksusbrand, og de har prøvet denne rejse før, og der er naturligvis en god opbakning. Illums ejere har en langsigtet investeringshorisont og giver os fuld opbakning – senest med konvertering af vores gæld,« skriver Jeanette Aaen. Tidligere har Jeanette Aaen fortalt Berlingske om en»udbredt misforståelse«: At det går dårligt for Illum.  For det har ikke noget med sandheden at gøre, som hun i 2018 formulerede det, efter at stormagasinets årsregnskab viste et underskud på 100 millioner kroner. Illum består af driftsselskabet Illum A/S, som regnskabstallene i denne artikel kommer fra, samt ejendomsselskabet Illum Østergade 52 ApS, der ejer ejendommen på Strøget, som Illum ligger i. »Fra driftsselskabet til ejendomsselskabet betaler man husleje, og jo større husleje, Illum betaler, jo større underskud får man i driftsselskabet,« lød det dengang. Illum-ejerne ser (i hvert fald på daværende tidspunkt) altså deres investering i Danmark som én samlet forretning, selvom den er fordelt på to selvstændige selskaber. Og samlet set var det ifølge Jeanette Aaen altså en god forretning, fordi de samlet gav overskud på grund af ejendomsselskabet. Den 31. marts kom Illum Østergade 52 ApS også med sit regnskab. Det viser et overskud på 89,9 millioner kroner. Hvis man lægger årets resultater fra de to selskaber – Illum Østergade 52 ApS og Illum A/S – sammen, har de to selskaber altså leveret et lille overskud på 1,5 millioner kroner. Illums ambition er egentlig simpel nok. Det skal være det mest spektakulære stormagasin i Norden, som de også skriver på deres hjemmeside. Og med mærker som Versace, Burberry, Michael Kors, Celine, Balenciaga, Prada, Valentino, Chloé, Rolex, Mulberry, Marni og så fremdeles har Illum nået et luksusniveau, der siger sparto til, hvad der ellers er at finde i København. Det eksklusive er kendetegnende for den strategi, som stormagasinet har lagt for dagen – og Illum-topchefen påpeger, at den strategiske plan med fokus på luksussegmentet fortsætter: »Det er et langt sejt træk, for aktørerne i dette segment har jo hele verden som sin spilleplade. Vi følger vores plan for udviklingen af huset – seneste tilføjelse har været åbningen af en ny Celine flagshipbutik.« Berlingske har spurgt direktøren, om det er holdbart at være afhængig af frisk kapital fra de thailandske ejere i længden, samt om ejerne har sat en grænse for, hvor længe Illum A/S kan køre med underskud. Jeanette Aaen har imidlertid ikke svaret på disse spørgsmål i sit skriftlige svar.",
        "metadata": {
            "source": "https://www.berlingske.dk/virksomheder/illum-holder-fast-i-traditionen-leverer-bragende-underskud-for-tiende",
            "image_url": "https://berlingske.bmcdn.dk/media/cache/resolve/image_x_large/image/166/1663407/24392465-xbrbe.jpg",
            "publication_time": "Mandag d. 03. april 2023, kl. 15.06",
            "author": "Signe Westermann Kühn",
            "related_links": [],
            "attachments": []
        }
    }
}