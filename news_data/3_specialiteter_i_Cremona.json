{
    "version": "1.0",
    "document": {
        "id": "https://www_berlingske_dk/rejser/3-specialiteter-i-cremona",
        "title": "3 specialiteter i Cremona",
        "content": "Cremona ligger på grænsen mellem de norditalienske regioner Lombardiet og Emilia-Romagna, og er af samme grund klemt inde mellem gastronomisk meget velbesøgte områder i syd og den store finanshovedstad Milano i nord. Måske derfor er det et fåtal af turister, som finder frem til byen Cremona. Og det er synd, for byens gode lokalkøkken indeholder både smagsrige pølser, fyldt pasta i kraftig kødsuppe, og sursøde syltede frugter som akkompagnement til regionens fede oste og tunge kødretter. Her er tre lokale specialiteter, man ikke må gå glip af i Cremona - og tips til, hvordan man kan lave dem selv. Ud over gastronomien er Cremona kendt som byen med tradition for håndværksinstrumenter. Det var her, den verdenskendte Antonio Stradivarius tilbage i 1600-tallet byggede sine legendariske violiner, og i dag ligger der stadig mere end 140 luitai (instrumentværksteder/butikker) i byen med de 72.000 indbyggere. Sidste år åbnede der i Cremona et violinmuseum, Museo del Violino, og hvert år i september afholdes her Europas førende festival for håndværksinstrumenter, Cremona Mondomusica. museodelviolino.org/en cremonamondomusica.it/en Uden for Cremona ligger Carlo Eugenio Fiorani Gårdbutik, og er der, man skal hen, hvis man vil opleve og smage, hvordan traditionelle lokale produkter som Mostarda og Cotechino bliver til. Fiorani dyrker alle sine råvarer selv, og han viser med glæde rundt på gården. Her er der masser af plads til både børn og dyr, og man fornemmer den stolthed, Carlo Fiorani har, når han fodrer de store grise, der ligger og roder i mudderet udenfor, eller når han lytter til sine salamier, for at høre, om de udvikler sig, som de bør. Carlo Eugenio Fiorani har fået sin ekspertise fra universitetet for gastronomisk videnskab i byen Bra i Piemonte, opført i 2004 på foranledning af Slow Food organisationens fader, Carlo Petrini. Og tog efter nogle år i felten sammen med netop Petrini tilbage til sin hjemegn ved Cremona for at dyrke traditionerne i området. Carlo Eugenio Fiorani har også en butik i selve Cremona. carloeugeniofiorani.it Pølsen Cotechino eksporteres fra Cremona til resten af landet, hvor den spises i industri-versioner omkring jul og nytår. I Cremona er de ferske pølser imidlertid i sæson fra november frem til foråret. Pølsen vejer mellem et og to kilo, og den bedste af slagsen er varianten Cotechino Cremonese Vaniglia, hvor ingredienslisten tæller rødvin, sukker, peber og krydderier, svær, fedt og diverse fedtfattige udskæringer af grisen. Ifølge historien må producenterne kun kalde sine pølser »Vaniglia«, hvis de er produceret inden for den afstand, kirkeklokkerne kan høres. Cotechino spises kogt og med en cremet polenta som garniture – helt simpelt og efter traditionerne. Smag f.eks. Cotechino på den lille familiedrevne restaurant Osteria Garibaldi Caffé.  En anden udsøgt specialitet fra Cremona er den formidable Mostarda, som tilberedes af hele eller store stykker frugt, der syltes samt tilsættes lidt sennepsessens. Mostarda bruges traditionelt som garniture til friske eller lagrede oste, lufttørrede salami og fyldige kødretter. Egentlig er den af fransk oprindelse, men »rigtig« Mostardo har siden 1500-tallet været lavet efter cremonsk opskrift. Opskriften er ukompliceret, ingredienserne få - det eneste, der kræves, er tålmodighed, i og med, det tager fire dage at fremstille Mostarda. Smag f.eks. Mostardo i en af byens førende Mostardo-butikker, Formaggi d’Italia. En af italienernes søde favoritter er Torrone – nougat lavet på bl.a. honning, mandler, hasselnød, sukker og æggehvide. Man har kendt til Torrone siden romertiden, men i dag hænger den klassiske nougat uløseligt sammen med Cremona, hvor den største produktion i Italien foregår hos de to store fabrikker Sperlari og Vergani. De virkelig gode og håndlavede Torrone finder man imidlertid det historiske centrum hos byens konditorier. Bl.a. i butikken Lanfranchi, som er de lokales favoritbutik, og hvor man kan få hjemmelavet Torrone i forskellige versioner (blød, sej og hård) og med diverse smagsvarianter. ",
        "metadata": {
            "source": "https://www.berlingske.dk/rejser/3-specialiteter-i-cremona",
            "image_url": "https://berlingske.bmcdn.dk/media/cache/resolve/image_x_large/image/26/260024/7266329-29rejcremona-boks-carloeugejpg.jpeg",
            "publication_time": "Onsdag d. 02. april 2014, kl. 08.00",
            "author": null,
            "related_links": [],
            "attachments": []
        }
    }
}