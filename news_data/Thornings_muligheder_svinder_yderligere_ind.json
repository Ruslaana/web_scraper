{
    "version": "1.0",
    "document": {
        "id": "https://www_berlingske_dk/internationalt/thornings-muligheder-svinder-yderligere-ind",
        "title": "Thornings muligheder svinder yderligere ind",
        "content": "BRUXELLES: Det vil efterhånden være en gedigen overraskelse, hvis den danske statsminister Helle Thorning-Schmidt bliver formand for Det Europæiske Råd. De socialdemokratiske ledere i EU undlod på et møde i Paris lørdag formiddag at beslutte at kæmpe for posten til Helle Thorning-Schmidt, og efter mødet gentog Helle Thorning-Schmidt igen-igen, at hun ikke er kandidat. De socialdemokratiske ledere nøjedes med at pege på Italiens socialdemokratiske udenrigsminister Federica Mogherini som EUs nye udenrigschef. Nok så bemærkelsesværdigt lod Maltas premierminister Joseph Muscat efterfølgende forstå, at de socialdemokratiske ledere vil søge en \"konsensus-kandidat\" som formand for Det Europæiske Råd. Det signalerer, at man ikke vil kæmpe for, at posten besættes af en socialdemokrat, men i stedet vil bakke op om det, som alle kan blive enige om. Og lige nu vil det sige Polens borgerlige premierminister Donald Tusk. Den nuværende formand for Det Europæiske Råd, Herman Van Rompuy, vil lørdag eftermiddag ifølge Berlingskes oplysninger foretage de sidste samtaler med et par stats- og regeringschefer, inden han lægger sig endeligt fast på, hvilken kabale han vil præsentere, når topmødet går i gang kl. 17. Med meldingen fra socialdemokraterne tyder endog rigtig meget på, at topposterne vil blive besat af Donald Tusk som ny rådsformand og Federica Mogherini som ny udenrigschef. Man skal som bekendt aldrig sige aldrig, og EU-topmøder har før i historien udviklet sig højst overraskende, men det vil nu være en overraskelse, hvis det ikke blive Tusk-Mogherini. Endnu mangler Tusk at bekræfte, at han er officiel kandidat, men i de polske medier går diskussionen allerede på, hvem der skal efterfølge ham, og hvad det betyder for Polen, så meget tyder på, at Donald Tusk har tænkt sig at sige ja.",
        "metadata": {
            "source": "https://www.berlingske.dk/internationalt/thornings-muligheder-svinder-yderligere-ind",
            "image_url": "https://berlingske.bmcdn.dk/media/cache/resolve/image_x_large/image/39/391535/7613493-france-politics-diplomacy-eu.jpg",
            "publication_time": "Lørdag d. 30. august 2014, kl. 13.03",
            "author": "Jakob Ussing",
            "related_links": [],
            "attachments": []
        }
    }
}