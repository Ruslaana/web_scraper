{
    "version": "1.0",
    "document": {
        "id": "https://www_berlingske_dk/filmanmeldelser/den-forkerte-mand",
        "title": "Den forkerte mand",
        "content": "Fogeden Alain Marécaux blev ud af det blå anklaget for at være en del af en kreds af mennesker, der misbrugte børn seksuelt. Forældrene til børnene havde misbrugt deres egne børn, men de forsøgte at trække en stribe andre uskyldige mennesker med i deres fald. På grund af meget tynde antydninger og på trods af manglende beviser kørte retssystemet hele vejen og dømte de uskyldige. Systemet kunne ikke bakke, og den ene dommer dækkede over den anden i deres iver efter at have en sag. I »Guilty« følger vi Marécauxs skæbne i en hårrejsende film, der er baseret på hans dagbøger. Skuespilleren Philippe Torreton spiller den anklagede med 100 pct. virkelighedsnær indlevelse inklusive et voldsomt vægttab. Frustrationerne er realistisk gengivet, og lyspunkterne undervejs i sagen er få, mens manglerne i det franske retssystem er store. »Guilty« er et glødende forsvar for de mest basale retsprincipper, og filmen udspiller sig som en moderne og mere hverdagsnær udgave af Alfred Hitchcocks »The Wrong Man«.",
        "metadata": {
            "source": "https://www.berlingske.dk/filmanmeldelser/den-forkerte-mand",
            "image_url": "https://berlingske.bmcdn.dk/media/cache/resolve/image_x_large/image/67/673490/4946493-outreau.jpg",
            "publication_time": "Onsdag d. 07. marts 2012, kl. 22.30",
            "author": null,
            "related_links": [],
            "attachments": []
        }
    }
}