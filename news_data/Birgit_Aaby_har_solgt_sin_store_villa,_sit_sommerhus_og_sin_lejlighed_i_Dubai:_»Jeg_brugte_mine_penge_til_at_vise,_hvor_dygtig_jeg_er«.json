{
    "version": "1.0",
    "document": {
        "id": "https://www_berlingske_dk/kultur/birgit-aaby-har-solgt-sin-store-villa-sit-sommerhus-og-sin-lejlighed-i",
        "title": "Birgit Aaby har solgt sin store villa, sit sommerhus og sin lejlighed i Dubai: »Jeg brugte mine penge til at vise, hvor dygtig jeg er«",
        "content": "Det potente sommerlys bruger det bølgende vand i Københavns Havn som et spejl, så der reflekteres et tilsvarende bølgende lysspil op på det hvide loft i iværksætteren og investoren Birgit Aabys køkken. Og med ét står det klart, at det ikke er mærkværdigt, at personer med svulmende bankbøger gerne vil have havet som tætteste nabo. Birgit Aaby – det eneste navn, der står på lejlighedens dør – sidder tilbagelænet med front mod vandet. Benene og de bare tæer har hun parkeret på stolen, der står for enden af bordet, og som er gjort behagelig af et lammeskind. For tre år siden boede Birgit Aaby ikke i lejlighed. Hun havde en stor villa på »jeg ved ikke hvor mange-kvadratmeter«, som hun siger. Læg dertil, at hun også havde en lejlighed i Dubai og et velplaceret sommerhus. Det har hun ikke mere. »Jeg solgte hele lortet,« siger Birgit Aaby, der i stedet købte lejligheden her på Havneholmen og »den mindste Mercedes«, hun kunne finde. Det er tydeligt, at intet er tilfældigt i hjemmet. Alt er afstemt. Det eneste, der skiller sig ud, er det kvadratiske Red Bull-køleskab, som står i køkkenet. Det har hun fået af »Vild med dans«-partneren, Frederik Nonnemann. Og det er altså ikke til hverdagsbrug, forsikrer hun. Red Bull – altså drikken, man kan arbejde mange timer i streg på – drikker hun kun i festligt lag. Opblandet med vodka. Iværksættermillionæren Birgit Aaby har ikke altid haft penge. Men da hun fik det, oplevede hun et pludseligt behov for at vise dem frem. Men det har ændret sig nu.Fold sammenLæs mereFoto: Niels Ahlmann Olesen. Penge har Birgit Aaby ikke altid haft. Da hun første gang mærkede den økonomiske succes fra sin virksomhed, rengøringsfirmaet Combi Service, var der ingen grænser for, hvad hun brugte penge på. Hun gik amok. Det er den betegnelse, hun selv bruger. »Det var en selvværdsting. Det er helt sikkert,« understreger hun. Hun ved nu, at hun brugte pengene til at kompensere for det faktum, at hun følte sig dum. Det var en grundstemning, som især buldrede løs, når hun var til selskaber. Konstant skulle hun hævde sig over for andre. Fortælle hvor meget hun kunne, hvor meget hun ejede, og hvem hun kendte. Hun var konstant anerkendelsessøgende. Og det er hun til dels stadig. Men noget har ændret sig. »Hvis jeg hørte på en, der gjorde det samme til en fest, ville jeg tænke: »Kæft, en idiot!« Jeg brugte mine penge til at vise, hvor dygtig jeg er. Penge var hele mitdrivei mine unge år,« siger Birgit Aaby og eksemplificerer: »Jeg kørte rundt i alle dyre biler, der findes. Aston Martin, Audi R8, Porsche. Jeg købte ure, for at folk kunne se dem. Når jeg ser på folk, der er rige i dag, og som gør det samme, som jeg gjorde, kan jeg godt tænke, at det er, fordi de er fyldt med mindreværdskomplekser,« siger Birgit Aaby. FAKTAOm Birgit AabyBirgit Aaby er født 15. juni 1968.Hun er opvokset på øen Mors i den nordvestlige del af Jylland. Bor i dag i en lejlighed med udsigt over Københavns Havn.Hun blev kendt i den brede offentlighed, da hun i 2015 og tre sæsoner frem medvirkede i det populære DR-program »Løvens Hule«, hvor velhavende erhvervsfolk investerer i nye iværksættere.Hun medvirkede desuden i TV 2s underholdningsprogram »Vild med dans« i 2019-sæsonen, hvor hun dansede med Frederik Nonneman.Hun er single, har tre voksne sønner og er bedstemor til to børnebørn.I 1995 stiftede Birgit Aaby rengøringsvirksomheden Combi Service. Hun overlod den daglige drift af virksomheden til andre i 2007.I 2011 blev Birgit Aaby den første kvindelige direktør i en professionel dansk fodboldklub, nærmere bestemt Lyngby Boldklub. Hun forlod posten mindre end et år senere i 2012.I dag er Birgit Aaby investor i 18 virksomheder, blandt andet madspildsappen Too Good To Go og tøjfirmaet Shaping New Tomorrow. Hun holder desuden foredrag.FOLD UD Birgit Aaby er født 15. juni 1968. Hun er opvokset på øen Mors i den nordvestlige del af Jylland. Bor i dag i en lejlighed med udsigt over Københavns Havn. Hun blev kendt i den brede offentlighed, da hun i 2015 og tre sæsoner frem medvirkede i det populære DR-program »Løvens Hule«, hvor velhavende erhvervsfolk investerer i nye iværksættere. Hun medvirkede desuden i TV 2s underholdningsprogram »Vild med dans« i 2019-sæsonen, hvor hun dansede med Frederik Nonneman. Hun er single, har tre voksne sønner og er bedstemor til to børnebørn. I 1995 stiftede Birgit Aaby rengøringsvirksomheden Combi Service. Hun overlod den daglige drift af virksomheden til andre i 2007. I 2011 blev Birgit Aaby den første kvindelige direktør i en professionel dansk fodboldklub, nærmere bestemt Lyngby Boldklub. Hun forlod posten mindre end et år senere i 2012. I dag er Birgit Aaby investor i 18 virksomheder, blandt andet madspildsappen Too Good To Go og tøjfirmaet Shaping New Tomorrow. Hun holder desuden foredrag. Birgit Aaby, som de fleste nok kender fra seersucceserne »Løvens hule« på DR og »Vild med dans« på TV 2, voksede langtfra op i rigdom på Mors, Limfjordens største ø. En ø, som alle nok ikke kender indgående. Men de, der gør, ved, at Mors rimer på de laveste socialklasser og faldefærdige huse, der hurtigt og effektivt bliver jævnet med jorden. Hun har en anekdote fra sit liv uden klækkelige summer på kontoen, som hun ofte hiver frem. Det gør hun også denne gang. For da hendes børn var små, købte hun møbler i Bilka på seks måneders afbetaling. Det følte hun ingen skam over. Det gør hun heller ikke i dag. »Jeg havde ikke noget valg. Jeg har ikke nogen uddannelse. Jeg gjorde rent, kunne ingenting og der var ingen, der karrieremæssigt ville have mig. Jeg havde virkelig ikke andet valg end at begynde at gøre rent. Jeg gjorde det af nød, men det begyndte at give penge og overskud. Og så fik jeg et drive. For kan jeg tjene en million, kan jeg også tjene to,« siger Birgit Aaby.  Hun kan tydeligt huske, hvad hun tænkte, da hun første gang havde en million kroner på sin private konto. »Jeg tænkte meget over det. Tænkte på dengang jeg var barn og forestillede mig, hvad jeg ville købe, hvis jeg fik en million. Så ville jeg købe hus, bil og give penge til forældre og søskende. Men lige pludselig finder man ud af, at man ikke får meget for en million,« siger Birgit Aaby, der siden har forvandlet den ene million til mange flere. Det er ingen hemmelighed, at Birgit Aaby har nok penge på kontoen til, at hun ikke skal bekymre sig. Det lægger hun ikke skjul på. Men hun vil ikke – som isletikke – vifte med sin rigdom. For hun har erfaret, at lykken ikke gemmer sig på den anden side af et milliondyrt forbrug. Tværtom. Og derfor har hun kategorisk lagt det ekstravagante forbrug bag sig. »Jeg er heller ikke typen, der går rundt med dyre tasker. Det siger mig ikke en skid. Hvis jeg så en taske, jeg syntes var fed, så ville jeg købe den, fordi den er pæn. Ikke fordi den koster 10.000 kroner. Jeg tror, der er nogle, der køber den, kun fordi den koster 10.000 kroner, og så kan folk se det. Det er dumt,« siger hun. Jeg kunne forestille mig, at det havde været anderledes, hvis du var vokset op i et palæ og ikke på Mors. Kan det hænge sammen? »Jeg har det sådan, at ligegyldigt hvad der sker, så skal jeg nok finde ud af det. Hvis jeg går på røven i morgen, kan jeg bare gå tilbage og købe møbler i Bilka. Det giver en dejlig ro at vide, at jeg ikke har brug for andet. Da jeg var sammen med min ekskæreste, sagde han, at det var vildt, at han fik mere end mine børn. Men altså, ingen arme, ingen småkager. Mine børn lever ikke et økonomisk rigt liv, bare fordi jeg har mange penge. Og det tror jeg er rigtig sundt, for det har jeg været vant til selv. Du bliver nødt til at gøre noget for at få noget, for ellers bliver du for magelig og for arrogant. Hvis man bare sidder og får det hele foræret, tror jeg, at man bliver røvsyg og dum i hovedet.« »Rige mennesker har en grådighed og en ærgerrighed. Og de får ikke nok. De tænker, at kan man lave 100 millioner, kan man også lave 200 millioner,« siger Birgit Aaby og fortæller, at hun har det helt modsat.Fold sammenLæs mereFoto: Niels Ahlmann Olesen. Hvad tænker du om de forældre, der ikke gør som dig? »Det er synd for børnene. For de kommer til at mangle følelsen af, at de godt kan finde ud af noget. Og at det gør en glad at gøre en forskel for andre. Min store søn ringede forleden og sagde, at han lige havde købt en ladcykel. De kunne lige få det til at hænge sammen, fordi den var så dyr. Men han er mere glad for den, end hvis jeg havde sagt: »Skat, den giver jeg.« Den andet er jo ikke sjovt. Det gør ikke noget godt for nogen,« siger Birgit Aaby. Hun henleder opmærksomheden på, at unge mennesker i dag har selvværdsproblemer. »De skal lægge alt muligt op, de skal se godt ud, og tøjet skal hedde det ene og det andet. Det er usundt. Man er nødt til at hvile i, at andet er godt nok. Jeg købte tøj fra H&M til mine børn, selv om jeg havde penge. Jeg kunne ikke drømme om at købe et par meget dyre bukser til mine børn. Det er da latterligt. Og det er skingrende vanvittigt, at børn skal have det sådan. Men det er ikke børnene, der gør det. Det er presset udenom. Vi bliver nødt til at bygge de unge menneskers selvværd op, så de kan hvile i sig selv og stole på, at det er okay at være anderledes. Ellers så dør de.« Tror du, at der er mange med samme indkomst som dig, der tænker, som du gør? »Nu skal jeg virkelig passe på,« griner Birgit Aaby og tøver så. Stemmen bliver forsigtig. »Der er da nok nogle.« Men det er ikke flertallet? »Det tror jeg ikke. Rige mennesker har en grådighed og en ærgerrighed. Og de får ikke nok. De tænker, at kan man lave 100 millioner, kan man også lave 200 millioner. Jeg har ikke længere den grådighed. Jeg har nok, og jeg kommer ikke til at ville have mere. Der var en af mine investeringer fra »Løvens Hule«, der var ved at gå ned under corona. Og så ringer de til mig: »Gå ned, gå konkurs,« sagde jeg. »Og start op igen.« De tænkte på, at jeg ville miste mine penge. Men jeg har penge. Det har de ikke.« Birgit Aaby ved det selvfølgelig ikke med sikkerhed. Men hun tror, at hun er den eneste investor, der har det sådan. Hun skubber hjertet og følelserne frem og lader økonomien forblive et bagtæppe. Men der er noget, hun savner. Den grådighed og ærgerrighed, som sikrede hende den første million. Og den næste. Og den næste igen. »Jeg går ikke og brænder for at starte noget nyt op. Jeg har ikke brug for mere. Mange af dem, jeg kender, bliver jo ved. De dør jo nærmest, hvis ikke de laver en ny, fed investering. Jeg har måske en magelighed, der godt kan være lidt usund.«  Hvordan er den usund? »Jeg mangler måske noget drive. Men jeg keder mig jo ikke. Jeg har masser at lave, og jeg har det jo godt. Hvis jeg gør noget, gør jeg det ikke for at tjene penge.« Du siger, at du mangler drive. Er det drive, du gerne vil have? »Nogle gange kan jeg godt være bange for, at jeg er for ung til at mangle det allerede. Men jeg kommer ikke til at få det, for jeg har det fint, og jeg vil ikke have mere.« »Der er så mange mennesker, som skal huske at trække vejret. De skal hele tiden performe og vise sig frem og være noget særligt. Og jeg synes, vi er meget egoistiske og selvcentrerede,« siger Birgit Aaby.Fold sammenLæs mereFoto: Niels Ahlmann Olesen. Og med de ord kommer vi frem til det, der synes at være Birgit Aabys hovedbudskab i dette interview. Hun vil gerne have et opgør med økonomisk rigdom som noget, vi konstant stræber efter. Som endemålet i livet. Og som noget, der skal redde ens tilværelse. Hun forklarer det sådan her: »Rigdom redder ikke en. Og hvis du higer efter det, får du det ikke. Jeg tror ikke på, at dem, der stræber efter rigdom, får rigdom. Jeg vil ikke investere i nogen, der siger, at de vil være millionærer inden for få år. Dem gider jeg simpelt hen ikke være sammen med. Men hvad betyder det overhovedet at være rig? Er man rig, når man kører en stor bil? Eller er man rig, fordi man får frihed? Skal man bo i Skodsborg for at være rig? Skal man køre i Lamborghini for at være rig? Hvornår er man rig? Jeg tror, du er rig, når du er tilfreds og har det godt. Du er ikke rig, fordi du har et specielt ur, kører rundt i en speciel bil eller bor et specielt sted,« siger Birgit Aaby. »Jeg tror, der er rigtig mange, der har to børn, en kone og en bil, som er rige. De kan spise det, de vil, og de kan rejse på ferie to gange om året. De er jo sygt rige. Hvis du kører op nordpå (til Nordsjælland,red.), tror jeg, at de er rigere end mange af dem, der bor deroppe – for jeg tror, de er teknisk insolvente.« Der er sikkert nogle, der bliver provokerede af det, du siger. Hvad tænker du om det? »Det er også derfor, jeg ikke gør det så meget. Men det kan da ikke være en provokation at spørge, hvornår du er rig. Jeg tror, der bor mange mennesker i Udkantsdanmark, som føler sig som de rigeste mennesker i hele verden. Der er bønder i Jylland, som har flere penge end mig, og som bare går og hygger sig. Bare fordi jeg har været i fjernsynet, bliver jeg talsmand for, hvad det vil sige at være rig. Der er mange, der er så meget mere rige end mig. Og der er også mange, som bor i almindelige parcelhuse, som føler sig rigere end mig. Det er jeg sikker på,« siger Birgit Aaby.  Da Birgit Aaby blev skilt fra den mand, der er far til hendes tre sønner, følte hun sig rig. For da gav pengene hende en frihed, hun ikke ville have haft uden. Hun kunne blive boende i huset. Hendes tre børn kunne blive i deres barndomshjem. Og hun skulle ikke tænke på, om de kunne få sovs og kartofler – hofretten gennem børnenes opvækst – på bordet. »Det var fandeme en befrielse, og der følte jeg mig rig. Penge giver stabilitet og ro. Men vi skal passe på med at sætte et dollartegn på rigdom. Da jeg købte møbler på afbetaling i Bilka, var jeg ikke ulykkelig. Nogle gange tror jeg, det er en forbandelse at have så mange penge.« Birgit Aaby føler sig også mere rig i dag, end hun gjorde, da hun forsøgte at finde lykken gennem sit forbrug. Dengang var hun »stresset og presset«, men det er hun ikke længere. »Jeg er mere rolig i dag, end jeg nogensinde har været,« konstaterer hun efter en pause, hvor det virker til, at hun har konsulteret sine inderste tanker. »Der er så mange mennesker, som skal huske at trække vejret. De skal hele tiden performe og vise sig frem og være noget særligt. Og jeg synes, vi er meget egoistiske og selvcentrerede. Der er ingen, der kan holde til måden, verden hænger sammen på i dag. Jeg er godt nok glad for, at jeg ikke skal sætte børn i verden i dag. Helt ærligt.« Godt nok står der tidligere i denne artikel, at Birgit Aaby købte »den mindste Mercedes«, hun kunne finde. Det gjorde hun også. Men fordi hun ikke har kunnet komme ud at rejse, har hun leaset en Audi R8 i seks måneder. Det er det eneste, hun har købt det seneste halve år, som hun betegner som ekstraordinært. »Det sjove er, at jeg ikke har haft sådan en bil i lang tid, og jeg har aldrig nydt det så meget, som jeg gør lige nu. Førhen tænkte jeg ikke over det. Men i dag føler jeg mig så priviligeret.«",
        "metadata": {
            "source": "https://www.berlingske.dk/kultur/birgit-aaby-har-solgt-sin-store-villa-sit-sommerhus-og-sin-lejlighed-i",
            "image_url": "https://berlingske.bmcdn.dk/media/cache/resolve/image_x_large/image/130/1309136/23459537-.jpg",
            "publication_time": "Søndag d. 26. juli 2020, kl. 10.53",
            "author": "Mads Bager Ganderup",
            "related_links": [],
            "attachments": []
        }
    }
}