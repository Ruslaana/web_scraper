{
    "version": "1.0",
    "document": {
        "id": "https://www_berlingske_dk/samfund/klimagevinsttaeller-som-ulempe",
        "title": "Klimagevinsttæller som ulempe",
        "content": "Når landets gamle træer bliver til sommerhuse eller møbler, bindes CO2 i træprodukterne i stedet for, at gassen fordufter fra det døde træ i skovene og bidrager til den globale opvarmning. Men regeringen kan ikke score klimagevinsten fra de danske skove. Tværtimod, i FNs klimaregnskab tæller det negativt, at vi fælder træerne. Den paradoksale konsekvens af FNs klimabogholderi kan blive, at Danmark enten må undlade at fælde træerne til skade for klimaet eller skal reducere udledningen af CO2 et andet sted, for eksempel i transportsektoren. Forskningschef i Skov & Landskab på Københavns Universitet, Vivian Kvist Johannsen siger, at det er en fordel for klimaet, at gamle træer fældes, før de rådner, og nye træer plantes i stedet, som det er tilfældet i Danmark. »Skovene rummer aktuelt en stor andel af især gamle bøgetræer, som er klar til at blive fældet. Hvis de i stedet fik lov at gå i forrådnelse, ville de afgive CO2 til omgivelserne. Og fordi de er gamle og ikke vokser så meget mere, optager de heller ikke længere så meget CO2 som de nye træer, der plantes i stedet. Hvis det fældede træ bruges til møbler og bygninger, vil det derimod ikke frigive indholdet af CO2. Men i klimabogholderiet tages der kun hensyn til, at skovens lager af CO2 er blevet mindre, når der bliver færre gamle træer i skoven,« siger Vivian Kvist Johannsen. Baggrunden er, at skovejerne de kommende år er klar til at gå i skoven med motorsaven for at fælde de gamle træer, før de dør af alderdom og frigiver den CO2, de har lagret. De danske skove lider under deres egen ældrebyrde for tiden. Der er særligt mange gamle træer i skovene, det betyder at fældningen af dem de kommende år vil reducere lagret af CO2 i skovene med næsten en halv million ton CO2 om året. Og netop den isolerede fjernelse af træernes CO2-lager belaster Danmarks klimaregnskab, selvom noget af det fældede træ bliver ved med at binde CO2 i træprodukter som møbler og bygninger. Informationschef i Dansk Skovforening Martin Einfeldt mener derfor, at lagringen af CO2 i træprodukter bør tælle positivt i klimaregnskabet. »Det bør ske for, at regnskabet kommer til at afspejle det sande billede af skovbrugets påvirkning af klimaet,« siger Martin Einfeldt. Uenighed om gevinst For tiden er spørgsmålet på dagsordenen i de igangværende klimaforhandlinger i Bonn. Lederen af FN-forhandlingerne om, hvordan skovenes udledning, optag og lagring af CO2 skal tælle i klimaregnskabet, er den danske fuldmægtig fra Klima- og Energiministeriet, Peter Aarup Iversen. »Skovenes vedvarende produktion af træ til træprodukter og energiproduktion har en positivt effekt på klimaet, og landene vil gerne have en aftale, der giver incitamenter til at gøre det bedre,« siger Peter Aarup Iversen. Klimamedarbejder Rebecca Bolt Ettlinger fra miljøorganisationen Nepenthes er uenig i, at der er en stor klimagevinst at hente i lagring af CO2 i træprodukter. »Problemet er, at man normalt ikke tager et dødt træ og laver det til møbler, men et træ i sin bedste alder, som kunne stå et par århundreder mere i skoven og optage CO2, før det blev nedbrudt. Der kan være en gevinst ved at erstatte energikrævende materialer og fossile brændsler med træ. Men den gevinst skal vejes op imod den skade på skovens mangfoldighed af planter og dyr, som fældning af de gamle træer er årsag til,« siger hun.",
        "metadata": {
            "source": "https://www.berlingske.dk/samfund/klimagevinsttaeller-som-ulempe",
            "image_url": "https://berlingske.bmcdn.dk/media/cache/resolve/image_x_large/image/86/861419/2676241-co.jpg",
            "publication_time": "Lørdag d. 05. juni 2010, kl. 12.01",
            "author": "Pauli Andersen",
            "related_links": [],
            "attachments": []
        }
    }
}