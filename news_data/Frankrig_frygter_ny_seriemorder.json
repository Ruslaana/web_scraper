{
    "version": "1.0",
    "document": {
        "id": "https://www_berlingske_dk/internationalt/frankrig-frygter-ny-seriemorder",
        "title": "Frankrig frygter ny seriemorder",
        "content": "I kølvandet på de syv drab begået af den dræbte Mohamed Merah i Toulouse frygter Frankrig, at en ny seriemorder er på spil. Det sker, efter at den samme pistol er blevet brugt ved fire forskellige drab i de seneste fem måneder. Senest er en 47-årig kvinde torsdag blev skudt og dræbt i en forstad til Paris, og her flygtede gerningsmanden på en motorcykel - i lighed med Mohamed Merah, der blandt andet nåede at dræbe tre jødiske skolebørn, inden han selv blev dræbt af politiet. Den franske regering understreger, at man tager den nye sag meget alvorligt, og der arbejdes på højtryk for at finde gerningsmanden. - Denne serie af drab kræver vores maksimale opmærksomhed, og vi sætter alle ressourcer ind på at opklare denne sag, siger Frankrigs indenrigsminister, Claude Gueant, ifølge Reuters til radiostationen Europe 1. I hver af de fire drab, hvoraf det første blev begået i november sidste år, har en enlig gerningsmand brugt det samme våben, en semi-automatisk pistol i kaliber 7.65 mm. Drabene har alle fundet sted i udkanten af Paris. Ifølge den franske anklagemyndighed er det endnu for tidligt at konkludere, at der er tale om en enkelt mands værk, og omkring 100 politifolk er fortsat i gang med at efterforske en række spor. Myndighederne siger ifølge Sky News, at der på nuværende tidspunkt ikke er noget, der tyder på, at drabene skal være politisk eller religiøst motiverede, ligesom det var tilfældet med Mohamed Merah i Toulouse.",
        "metadata": {
            "source": "https://www.berlingske.dk/internationalt/frankrig-frygter-ny-seriemorder",
            "image_url": "https://berlingske.bmcdn.dk/media/cache/resolve/image_x_large/image/66/667645/5056287-france.jpg",
            "publication_time": "Fredag d. 06. april 2012, kl. 18.00",
            "author": null,
            "related_links": [],
            "attachments": []
        }
    }
}