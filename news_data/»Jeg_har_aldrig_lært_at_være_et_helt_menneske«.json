{
    "version": "1.0",
    "document": {
        "id": "https://www_berlingske_dk/kultur/jeg-har-aldrig-laert-at-vaere-et-helt-menneske",
        "title": "»Jeg har aldrig lært at være et helt menneske«",
        "content": "»Jeg har en slags ritual. Hver gang jeg kommer til et nyt sted, om det så er Sibirien eller Amerika, så finder jeg nogle tvillinger og fotograferer dem. Sådan har det været i mange år, og det vil jeg blive ved med i mange år fremover. Der er tvillinger med i alle de projekter, jeg har lavet. Men det egentlige fokus er ikke det.  Ud over at jeg selv er vokset op som tvilling, så synes jeg, at der ligger noget dybt mærkeligt og interessant i det at have en genetisk kopi. Jeg er kun interesseret i enæggede tvillinger. Jeg er fascineret af symbiosen mellem tvillinger. På både godt og ondt. Den kan give fantastiske oplevelser, men også gøre det svært at skabe en selvstændig identitet. Jeg tror, at den måde, jeg fotograferer andre mennesker på, har at gøre med mit behov for at være tæt på et andet menneske. I mine portrætter forsøger jeg at dele noget med folk, så det ikke kun er mig, der kigger på. Jeg ved ikke, om man kan sige, at jeg forsøger at gøre dem til min tvilling, men det er i hvert fald den symbiose og det nærvær, jeg har oplevet med min tvillingebror i min opvækst, som jeg hele tiden søger i andre mennesker. Foto: Jacob Aue Sobol. Jeg kan simpelthen ikke lide at være alene, og jeg kan heller ikke finde ud af det. Jeg bliver angst. Jeg har aldrig lært at være et helt menneske, kan man sige. Men det er nu ikke trist, for det giver også mange smukke oplevelser, når du stiller dig sårbar over for andre mennesker og åbner dig. Og så gør de jo det samme.  Det er jo ikke sådan, at det kun handler om mig, når jeg fotograferer. Jeg er dybt interesseret i andre mennesker og andre kulturer. Det at fotografere er min måde at lære andre mennesker eller steder at kende på. Jeg vil altid søge hen, hvor der er mennesker; jeg fotograferer aldrig noget fra den anden side af gaden. Jeg går over ved siden af det menneske, der interesserer mig og starter en dialog. Fordi jeg ønsker at tage del i det, der foregår, og i livet. Jeg ønsker ikke kun at kigge på, som mange fotografer måske typisk gør. Foto: Jacob Aue Sobol. Hver gang jeg er i samme rum som min bror, tænker jeg over, hvor mærkeligt det egentlig er at møde sig selv igen og igen. Jeg oplever tit, at vi får de samme ideer og i det hele taget har mange ting til fælles. Min tvillingebror er journalist, men vi har næsten aldrig arbejdet sammen. Han er meget journalist, hvis man kan sige det sådan, og jeg er nok mere abstrakt i min tilgang. Men når jeg f.eks. kommer til at lave en fotobog om tvillinger, vil det være sjovt, hvis det er ham, der interviewer mig til bogen. Foto: Jacob Aue Sobol. Jeg er på gallerier i New York og Paris og har siden 2007 været medlem af Magnum Photos. Jeg vil ikke sige, jeg er ukendt herhjemme, men jeg er mere vant til omtale i udlandet. »Twins« på Harbo Bar er min første lokale udstilling på Nørrebro. Dér har jeg boet i 15 år, bortset fra to år, hvor jeg boede i Grønland og to år i Tokyo.  Udstillingen i Museumsbygningen samler stort set alt, jeg har lavet de seneste 16 år. Den hedder »With and Without You«. Da jeg fyldte 40, kom jeg til at tænke over, at jeg nu havde levet lige så længe med som uden min far. Han døde i et færdselsuheld, da jeg var 20. Han nåede aldrig at se nogle af mine billeder, så på sin vis bliver udstillingen en måde at vise ham mine billeder på. Hans pludselige død har selvfølgelig haft en stor indflydelse på mit liv og måske også på den måde, jeg tager billeder på. Det er ekstremt voldsomt at miste en forælder på den måde, når man er 20 år, fra det ene sekund til det andet. Og dengang var der ikke rigtig nogen hjælp at hente. Det med at snakke med en psykolog var slet ikke noget, jeg blev tilbudt. Foto: Jacob Aue Sobol. Det var kun min tvilling og jeg, der var hjemme, da politiet kom og fortalte det. Min mor var der ikke. Politiet tog bare af sted igen, så det var os, der skulle give beskeden til vores mor; at hendes elskede mand var død. Den angst, der opstod i det rum i den ventetid, til vores mor kom hjem, kom jeg aldrig rigtig af med igen. Jeg har levet med angst siden. Men jeg har selvfølgelig lært at komme den i møde. Fotografiet er blevet min måde at få lov til at udtrykke nogle af de her ting på.« »With and Without you«.Indtil 24.juni 2017 præsenterer Banja Rathnov Galleri & Kunsthandel en stor samlet udstilling af Jacob Aue Sobols fotografi i Museumsbygningen. »Twins«Indtil 1. september kan flere af Jacob Aue Sobols tvillinge-fotografier også ses på Harbo Bar i Blågårdsgade, Nørrebro.",
        "metadata": {
            "source": "https://www.berlingske.dk/kultur/jeg-har-aldrig-laert-at-vaere-et-helt-menneske",
            "image_url": "https://berlingske.bmcdn.dk/media/cache/resolve/image_x_large/image/102/1021097/17425159-kultur.jpg",
            "publication_time": "Fredag d. 02. juni 2017, kl. 11.30",
            "author": "Jeppe Bangsgaard",
            "related_links": [],
            "attachments": []
        }
    }
}