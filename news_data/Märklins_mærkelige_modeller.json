{
    "version": "1.0",
    "document": {
        "id": "https://www_berlingske_dk/sceneanmeldelser/marklins-maerkelige-modeller",
        "title": "Märklins mærkelige modeller",
        "content": "Den gamle hygger med modeljernbaner og annoncerer efter en assistent. Ejeren er faktisk hele 167 år gammel, viser det sig. Han har engang skilt et elskende par på perronen og kæmper nu en kamp mod modellernes mørke magter… »The Motion Demon« på Københavns Musikteater i Kronprinsensgade er en gyseropera. En thrillertime med tekst af islandske Sjón og musik af hans herboende landsmand, Steingrimur Rohloff. Den er bare ikke gyselig nok. Nørderne i samarbejde om kældrenes køreplaner og timernes drift afløses efterhånden af større ambitioner: Handlingen kører rundt i forskellige tider, skifter bestandigt spor mellem drøm og virkelighed – selv om lidt psykologi mellem de to stille eksistenser havde været rigeligt. Også musikken kunne have sagt mere. Den er på én gang modernistisk og en smule traditionel. Først finalen med skønne Helene Gjerris i hovedrollen skinner med en ordentlig melodi. Men jo mere selve køreplanen skuffer, desto stærkere står personalet. De tre sangere og tre musikere præsterer et stykke præcisionsarbejde af den anden verden. Godt hjulpet af scenografiens lysstærke og videobårne skønhed. Så hygge bliver bestemt til uhygge. Assistenten i den lille teatersal når sin endestation. Man ville bare gerne have været et andet sted hen.",
        "metadata": {
            "source": "https://www.berlingske.dk/sceneanmeldelser/marklins-maerkelige-modeller",
            "image_url": "https://berlingske.bmcdn.dk/media/cache/resolve/image_x_large/image/76/762584/3925725-mrklins-mrkelige-modeller.jpg",
            "publication_time": "Søndag d. 20. marts 2011, kl. 22.30",
            "author": "Søren Schauser",
            "related_links": [],
            "attachments": []
        }
    }
}