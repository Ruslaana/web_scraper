{
    "version": "1.0",
    "document": {
        "id": "https://www_berlingske_dk/opinion/amerikansk-sociolog-den-selvpromoverende-elite-har-selv-aflivet-woke",
        "title": "Amerikansk sociolog: Den selvpromoverende elite har selv aflivet woke",
        "content": "Musa al-Gharbi kan godt huske den eftermiddag i 2020, hvor han første gang opdagede noget foruroligende ved Black Lives Matter. På den tid boede den unge sociolog i New York, og på Manhattan var der demonstration for George Floyd næsten hver fredag. »Flertallet af demonstranterne var hvide universitetsstuderende. Der var kameraer til stede, som de tydeligvis gjorde sig til overfor,« siger Musa al-Gharbi og fortsætter: »Imens stod de og dækkede for flere sorte hjemløse, der sad på fortovet uden sko på fødderne. De hjemløses poser var i vejen for dem, så de skubbede til deres poser med ting, imens de viftede med deres skilte med ordene: 'Black Lives Matter'.« Det optrin fik al-Gharbi til at spørge sig selv, hvem den slags symbolske politiske demonstrationer egentlig er til for. Den undren blev til den anmelderroste »We Have Never Been Woke – The Cultural Contradictions of a New Elite«, der i 2024 blev udgivet på forlaget Princeton Press. I bogen konkluderer al-Gharbi, at Black Lives Matter-demonstrationerne er symbolske. De tjener primært en veluddannet elite, der kapitaliserer på deres moralske overlegenhed. Bogen er en klasseanalyse af den del af eliten, som han kalder symbolkapitalister. Det er hans betegnelse for professionelle, der ikke leverer varer og tjenester, men viden og ideer. Deres magt er heller ikke økonomisk, men moralsk. »Akademikere og journalister er eksempler på symbolkapitalister. Den moralske overlegenhed er indlejret i vores profession, fordi vi gennem historien har fortalt samfundet, at de skal betale os, fordi vi søger sandheden til alles fordel,« siger al-Gharbi. Fordi deres status i samfundet afhænger af deres opfattede moral, fører det ofte til selvpromoverende adfærd. Problemet er bare, at symbolkapitalisternes værdier siden 2011 har fjernet sig langt fra befolkningens. »I 2016, da Trump blev valgt som præsident første gang, foregik der eksempelvis en demonstration ved navn ‘Vi marcherer for videnskaben’. Det var en masse symbolkapitalister i form af videnskabsmænd i deres hvide kitler, der marcherede for at markere, at de var imod Donald Trump.« Marchen illustrerer i al-Gharbis perspektiv, hvordan symbolkapitalister lyver for sig selv, når de tror, at de repræsenterer almenvellet. Efter marchen for videnskab kunne man ligefrem måle et fald i tilliden til videnskabsmænd blandt især fattige, lavtuddannede og etniske minoriteter. »Det var også dem, der endte med at dø under den pandemi, der fulgte efter. Præcis de grupper, som vi som symbolske kapitalister hævder at kæmpe på vegne af,« siger al-Gharbi. Marchen for videnskab står i dag tilbage som et udtryk for den store værdipolitiske forskydning til venstre, der nogle gange omtales »The Great Awokening«.Ifølge al-Gharbis forskning begyndte den i 2011 og toppede i 2021.Forklaringen finder han i de økonomiske strukturer. »Folk føler, at de ikke længere har nogen aktie i de symbolske professioner. Så er det kun en naturlig reaktion at ville pille de institutioner ned og delegitimere dem.«Fold sammenLæs mereFoto: Meg Sowid. I 2011 stod samfundet med en overproduktion af symbolkapitalister. De var unge akademikere uden job. Samtidig var økonomien stadig mærket af finanskrisen. Symbolkapitalisterne havde et analyseapparat, der gjorde det muligt at bebrejde strukturerne i samfundet. »Normalt er der ingen, der finder violinen frem, når eliten er utilfreds. Men nogle gange er der er sammenfald mellem symbolkapitalisters utilfredshed med samfundet og en generel utilfredshed i befolkningen,« forklarer han. På grund af deres sproglige og organisatoriske evner overtog symbolkapitalisterne hurtigt Occupy Wall Street-bevægelsen. Mange af de samme mennesker gik senere over til Black Lives Matter, indtil bølgen endelig døde ud. En del af forklaringen er, at mange af de ledende kræfter simpelthen lod sig opsuge af strukturerne og fik job: »Virksomhederne og uddannelsesinstitutionerne vil gerne polstre sig imod kritik. Og så ender de med at ansætte deres egne kritikere, og det får dem ud af den aktivistiske bevægelse og ind i folden,« siger han og forklarer videre: »Mange af dem arbejder med de såkaldte DEI-jobs (»Diversity, inclusion, Equity, på dansk ‘mangfoldighedsjobs’, red.) De nye job er måske den største reelle samfundsforandring skabt af 'The Great Awokening'.« Mens tidligere aktivister lige nu i stor stil rykker ind i velbetalte DEI-stillinger på universiteter og på virksomheder, står de fattige tilbage som taberne. George Floyd-bevægelsen sikrede nemlig ikke, at færre sorte blev skudt eller kom i fængsel. Derimod førte bevægelsen til, at uddannelsesinstitutioner satte endnu mere fokus på de symbolske forandringer. Blandt andet droppede man mange steder standardiserede tests i til fordel for personlige stile, fordi karakterer blev anset for at være en del af de undertrykkende strukturer. Det kom primært elitens børn til gavn. »De unge, der kommer fra familier med høj indtægt, er langt mere tilbøjelige til at skrive om identitet i deres stile. De kender koderne og forstår, hvad de skal skrive. De skal skrive om race og etnicitet, og hvordan de klarede sig på trods af, at systemet var imod dem,« forklarer al-Gharbi. Ifølge al-Gharbi er dette ikke et problem for dem, der arbejder for diversitet, fordi de udelukkende fokuserer på hudfarve. Han bruger sig selv til at illustrere den logiske brist. Musa al-Gharbi er søn af en hvid mand og en sort indvandrerkvinde. Han voksede op på en militærbase, og som ung læste han teologiske værker af Kierkegaard. Imens voksede mange af de sorte efterkommere af amerikanske slaver op med en reel fare for at blive skudt på gaden. Det eneste, al-Gharbi har til fælles med dem, er sin hudfarve. Alligevel bliver han betragtet som undertrykt. »Den eneste grund til, at jeg er i stand til at sige, hvad jeg virkelig mener, og få min bog udgivet af Princeton Press er, at jeg er sort,« udbryder han. I dansk kontekst er det som i USA blevet diskuteret, om det er populisterne, der polariserer den offentlige debat, eller om ekkokamre på sociale medier kan være forklaringen på en stigende polarisering af samfundet. Al-Gharbi peger i stedet på, at polariseringen kom hen mod slutningen af »The Great Awokening«, fordi befolkningen fik øjnene op for afstanden mellem sig selv og eliten. »Folket opdager, at vi nedgør og udskammer dem. De er ikke vildledte, det er et faktum. Det er sandt, at vi ser ned på dem og hader dem. Det er sandt, at vores institutioner repræsenterer deres interesser dårligere end før.« Derfor forstår al-Gharbi godt, at befolkningen har fået nok af identitetspolitik. Han har samlet data fra millioner af nyhedsartikler og forskningsudgivelser, der viser, at opmærksomheden på de såkaldte »woke« temaer som sexisme og diskriminationbliver mindre i medier og forskning. Et andet tegn er, at den antiwoke bevægelse har stigende momentum. Han peger på Trumps genvalg og Elon Musks overtagelse af Twitter, der begge spejler befolkningens voksende mistillid til eliten. »Folk føler, at de ikke længere har nogen aktie i de symbolske professioner. Så er det kun en naturlig reaktion at ville pille de institutioner ned og delegitimere dem.« »Vi symbolkapitalister skal til at tage andre menneskers værdier og perspektiver seriøst i stedet for at udskamme dem, der ikke er enige med os. Hvis vi skal have dem til at stole på institutionerne igen, så må vi gøre deres liv bedre – levere varen.« FAKTAER WOKE PÅ RETUR?Det amerikanske præsidentvalg kan læses som en modreaktion på den venstreorienterede identitetspolitiske bølge, som de seneste år er blevet kendt under overskriften »woke«. Berlingske undersøger, hvor debatterne om køn, race og seksualitet står nu.FOLD UD Det amerikanske præsidentvalg kan læses som en modreaktion på den venstreorienterede identitetspolitiske bølge, som de seneste år er blevet kendt under overskriften »woke«. Berlingske undersøger, hvor debatterne om køn, race og seksualitet står nu. ",
        "metadata": {
            "source": "https://www.berlingske.dk/opinion/amerikansk-sociolog-den-selvpromoverende-elite-har-selv-aflivet-woke",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869621/24854339-.jpg",
            "publication_time": "Søndag d. 29. december 2024, kl. 19.07",
            "author": "Astrid Johanne Høg",
            "related_links": [],
            "attachments": []
        }
    }
}