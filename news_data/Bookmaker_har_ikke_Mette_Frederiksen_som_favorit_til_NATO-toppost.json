{
    "version": "1.0",
    "document": {
        "id": "https://www_berlingske_dk/internationalt/bookmaker-har-ikke-mette-frederiksen-som-favorit-til-nato-toppost",
        "title": "Bookmaker har ikke Mette Frederiksen som favorit til NATO-toppost",
        "content": "Det er ikke kun i Danmark, at der i disse dage bliver spekuleret lystigt i, hvem der kan ende som NATOs næste generalsekretær. I flere andre lande følges kapløbet også tæt – og flere navne er i spil. Og selv om statsminister, Mette Frederiksen (S), er løbet med meget af opmærksomheden i de danske medier, så er hun ikke nødvendigvis den største favorit til at afløse norske Jens Stoltenberg som NATO-chef. I hvert fald ikke hos den danske bookmaker Bet 25. Siden har samlet en liste over mulige kandidater, og her er det den britiske forsvarsminister, Ben Wallace, der spås de bedste chancer. Bookmakerne har udpeget den britiske forsvarsminister Ben Wallace som favorit. Foto: REUTERS/Caroline Chia/Ritzau Scanpix.Fold sammenLæs mereFoto: CAROLINE CHIA. Han giver pengene tre gange igen som ny generalsekretær i NATO. Efter Wallace følger tre kandidater, der alle giver pengene seks gange igen. Blandt dem er danske Mette Frederiksen. De to andre er Estlands premierminister, Kaja Kallas, og Hollands premierminister, Mark Rutte. De fire øvrige, som Bet 25 tilbyder spil på, inkluderer EU-Kommissionens formand, tyske Ursula von der Leyen. Hun giver pengene otte gange igen. De tre sidste er Litauens premierminister, Ingrida Simonyte (odds 12,50), Slovakiets præsident, Zuzana Caputova (odds 12.50), og den canadiske vicepremierminister, Chrystia Freeland (odds 25.00). Politisk kommentator Hans Engell synes ikke, at oddsene fra bookmakeren er helt ved siden af målet. »Jeg mener ikke, at det er fuldstændig skævt, men jeg mener heller ikke, at det er totalt præcist,« siger han. Hans Engell påpeger, at England siden 1949, hvor NATO blev stiftet, kun har haft posten tre gange, selv om landet er den næststørste bidragsyder. »Så der er ikke noget mærkeligt i, at Storbritannien lægger billet ind på den plads,« siger han. Det, der taler imod Ben Wallace, er ifølge Hans Engell, at der ikke er tale om en premierminister, han repræsenterer et land, som ikke længere er med i EU og at hans parti, De Konservative, ser ud til at tabe det kommende valg. »Det er ikke sådan, at jeg anser ham for at være en stjernekandidat på førstepladsen,« siger han. Hans Engell synes desuden, at Ursula von der Leyen i oddsene er »noget undervurderet«. »Hun er i hvert fald en, jeg ville holde øje med, fordi hun er meget populær i USA og Frankrig, og hun har en meget stærk stilling i Europa,« siger han. Generelt er bookmakerens favoritter alle sammen gode bud, mener Hans Engell. »Vi taler om 3-4 kandidater, som et eller andet sted kan være ret sidestillede,« siger han. Den nuværende NATO-chef, 64-årige Jens Stoltenberg, har haft posten siden 2014 og stopper efter planen i oktober 2023. Der er lagt op til, at der træffes en beslutning om afløseren for Stoltenberg på NATOs topmøde i Vilnius i Litauen den 11. og 12. juli. /ritzau/ ",
        "metadata": {
            "source": "https://www.berlingske.dk/internationalt/bookmaker-har-ikke-mette-frederiksen-som-favorit-til-nato-toppost",
            "image_url": "https://berlingske.bmcdn.dk/media/cache/resolve/image_x_large/image/168/1684523/24449843-usa-biden.jpg",
            "publication_time": "Onsdag d. 07. juni 2023, kl. 19.32",
            "author": null,
            "related_links": [],
            "attachments": []
        }
    }
}