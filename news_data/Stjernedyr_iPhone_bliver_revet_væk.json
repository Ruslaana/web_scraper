{
    "version": "1.0",
    "document": {
        "id": "https://www_berlingske_dk/virksomheder/stjernedyr-iphone-bliver-revet-vaek",
        "title": "Stjernedyr iPhone bliver revet væk",
        "content": "Den billigste udgave koster 11.500 kroner. Ikke desto mindre er den nye iPhone 14 Pro Max den af Apples nye telefoner, som flest har forudbestilt. Og det er vel at mærke sket i et omfang, der slår sidste års topsællert, iPhone 13 Pro Max, der også viste sig at være den mest populære. Det fremgår af tal for forudbestillingerne på de nye iPhone 14, som Apple præsenterede 7. september, og som kommer i handlen fra 16. september. Og det sker på et tidspunkt, hvor den økonomiske krise i verden strammer mere og mere til, hvilket blandt andet har udløst et fortsat fald i antallet af solgte smartphones. Det globale salg er gået tilbage fire kvartaler i træk. »Data for forudbestillinger viser, at iPhone 14 Pro Max er den bedst sælgende model, og at den klarer sig bedre, end iPhone 13 Pro Max gjorde på samme tidspunkt,« skriver analytiker Christine Wang fra KGI Securities ifølge det amerikanske nyhedsbureau Bloomberg. Apple har godt nok fastholdt, at de nye iPhone 14 – i alt fire af slagsen – står til samme pris som sidste års iPhone 13-telefoner. Men det er kun, så længe prisen forbliver i dollar. Den høje dollarkurs betyder, at i Danmarkvil en iPhone 14 med 128 gigabyte lagerplads (altså den mindste udgave) stå i 8.300 kroner, hvor iPhone 13 Mini kostede fra 6.200 kroner. En iPhone 14 Plus vil koste fra 9.300 kroner og opefter (mod iPhone 13 fra 7.000 kroner), en iPhone 14 Pro fra 10.500 kroner og opefter (mod iPhone 13 Pro fra 8.900 kroner) og en iPhone 14 Pro Max fra 11.500 kroner og opefter (mod iPhone 13 Pro Max fra 9.700 kroner). Sidstnævnte iPhone 14 Pro Max, som er Apples flagskib, vil – med en hel terabyte lagerplads – koste 16.500 kroner. De gode salgstal, som slap ud mandag, fik Apple-aktien til at stige med 3,9 procent. Det var den største stigning på en enkelt dag siden 27. maj og betød, at Apple-aktien for første gang siden august lå højere end det løbende 200-dages-gennemsnit for aktiekursen. Aktiekursen ligger dog otte procent lavere end for et år siden. Apple er superafhængig af et godt iPhone-salg. I april-juni, som er de senest offentliggjorte regnskabstal, stammede 49,02 procent af Apples kvartalssalg på 83 milliarder dollar fra netop iPhones. Afhængigheden har længe bekymret mange analytikere, som frygter, at Apple ikke i al fremtid vil kunne fastholde interessen om sine telefoner som drivkraft. Der har da også været en del kritik af  iPhone 14, som kun leverer mindre forbedringer af især kameraet. Mest spektakulærtlagde Apple-medstifter Steve Jobs' datter, Eve Jobs, sin mening ud på Instagrammed et foto af en ældre herre i rødbrunternet skjorte, som pakker en gave ud – en helt identisk skjorte. Eve Jobs skrev i sin overskrift: »Det er mig, der opgraderer fra iPhone 13 til iPhone 14«. Apple er verdens næststørste smartphoneproducent efter sydkoreanske Samsung og havde i april-juni en global markedsandel på 15,6 procent efter på disse tre måneder at have solgt 44,6 millioner telefoner, opgør analysehuset IDC, der følger teknologimarkederne tæt. Samsungs markedsandel er på 21,8 procent efter et salg på 62,4 millioner smartphones i april-juni. Ifølge IDC Nordic har den bedstsælgende smartphone i Danmark i de seneste ni måneder været iPhone 13 med iPhone 13 Pro på andenpladsen. Som nummer tre lå i 4. kvartal 2021 iPhone 12, men fra januar til juni i år har tredjepladsen været besat af iPhone 13 Pro Max. I Kina, som er Apples tredjestørste markedmed seks procent efter Nord-/Sydamerika med 45 procent og Europa med 23 procent, har iPhone 14 vakt interesse, fordi priserne her heller ikke er sat op, skriver den amerikanske finansavis The Wall Street Journal. Men lokale kinesiske smartphoneproducenter som Huawei, Honor, Oppo og Vivo trapper konkurrencen op med telefoner i den dyre ende af skalaen. »De ser det at rykke til den dyre ende som den eneste vej mod profitabilitet og bæredygtig vækst,« siger analytiker Amber Liu fra Canalys til avisen. Huawei, som for to år siden fik amerikansk forbud mod at bruge Googles Android-software i sine telefoner og derfor har udviklet sin egen, præsenterede sin nye toptelefon, to dage før Apple kom med iPhone 14, og kunne også her vise telefoner med satellitforbindelse til nødkald, sådan som Apple gjorde. Honor, som Huawei solgte fra, var i 2. kvartal i år det bedstsælgende mobilmærke i Kina. Apple kom først ind som nummer fem med en andel på 13 procent af det kinesiske marked.",
        "metadata": {
            "source": "https://www.berlingske.dk/virksomheder/stjernedyr-iphone-bliver-revet-vaek",
            "image_url": null,
            "publication_time": "Tirsdag d. 13. september 2022, kl. 10.45",
            "author": "Thomas Breinstrup",
            "related_links": [],
            "attachments": []
        }
    }
}