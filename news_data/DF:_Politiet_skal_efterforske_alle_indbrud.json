{
    "version": "1.0",
    "document": {
        "id": "https://www_berlingske_dk/politik/df-politiet-skal-efterforske-alle-indbrud",
        "title": "DF: Politiet skal efterforske alle indbrud",
        "content": "Julen er hjerternes tid - og indbrudstyvenes. Meni år er antallet af juleindbrud faktisk faldet. Alligevel mener Dansk Folkeparti, at politiet skal stramme sig an i indbrudssager. På landsplan har der i perioden fra 20. december frem til 28. december klokken 07 været 1.240 indbrud mod 1.964 i samme periode sidste år, oplyser Rigspolitiet. Men en ting er et faldende antal indbrud i juledagene. Noget andet er opklaringsprocenten, påpeger værdiordfører for Dansk Folkeparti Pia Kjærsgaard (DF). »Jeg ved godt, at politiet er presset, og at man i første halvdel af 2014 har registreret cirka 4.000 indbrud alene i København. Men det er altså politiledelsens opgave at efterforske kriminelle handlinger. Og så nytter det ikke, at man sætter beløbsgrænser på og melder offentligt ud, at indbrudstyve har frit lejde, hvis de bare nøjes med at stjæle for under 100.000 kroner,« udtaler hun i en pressemeddelelse.  Berlingske har tidligere beskrevet, hvordanpolitiet kun sender sager om såkaldt simpelt tyveri for over 100.000 kroner videre til efterforskerne. Det vil sige, at en tyveknægt kan kravle ind gennem et åbent vindue og tømme dit hjem for værdier, uden at sagen bliver efterforsket. Formand for Politiforbundet Claus Oxfeldt bekræfter desuden over for Jyllands-Posten, at langt fra alle indbrud efterforskes: »Der er slet ikke ressourcer til at løbe alle sager op. Med det aktuelle antal betjente er man nødt til at foretage prioriteringer og gå efter de sager, hvor der umiddelbart er brugbare spor. Jeg ved godt, at betjentene gør en kæmpe indsats, og at tallene for julen ser gode ud, men vi ligger stadig lavt, når det kommer til opklaring af indbrud. Jeg er slet ikke i tvivl om, at man ville nå langt i efterforskningen af denne type sager, hvis der blev sat flere betjente på.«  Det er ødelæggende for danskernes retsfølelse og tillid til politiet, når politiet ikke går ind i indbrudssager, mener Pia Kjærsgaard, som straks efter årsskiftet vil have justitsminister Mette Frederiksen (S) på banen for at sætte gang i en undersøgelse af sagen.  ",
        "metadata": {
            "source": "https://www.berlingske.dk/politik/df-politiet-skal-efterforske-alle-indbrud",
            "image_url": "https://berlingske.bmcdn.dk/media/cache/resolve/image_x_large/image/20/209171/8100112-indbrud.jpg",
            "publication_time": "Søndag d. 28. december 2014, kl. 22.42",
            "author": null,
            "related_links": [],
            "attachments": []
        }
    }
}