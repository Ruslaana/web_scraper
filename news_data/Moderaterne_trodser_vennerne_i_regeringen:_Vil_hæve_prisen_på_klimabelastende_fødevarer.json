{
    "version": "1.0",
    "document": {
        "id": "https://www_berlingske_dk/politik/moderaterne-trodser-vennerne-i-regeringen-vil-haeve-prisen-paa",
        "title": "Moderaterne trodser vennerne i regeringen: Vil hæve prisen på klimabelastende fødevarer",
        "content": "Danskerne skal spise sundere og mere klimavenligt. Sådan lyder budskabet fra Moderaternes gruppeformand og fødevareordfører, Henrik Frandsen. Det sker, i forbindelse med at regeringspartiet lancerer et nyt forslag om at halvere momsen på frugt og grønt, som skal finansieres ved en afgift på klimabelastende fødevarer – eksempelvis oksekød. »Vi spiser for mange fødevarer, der belaster klimaet. Vi vil derfor gerne fremme den grønne omstilling i den retning, at vi spiser mere frugt og grønt, som derudover vil have positive sundhedseffekter,« siger Henrik Frandsen til Berlingske. Det er dog ikke alle regeringspartier, der klapper i hænderne over forslaget. Anders Kronborg, skatteordfører i Socialdemokratiet, er »skeptisk« over for forslaget. »Vi har jo lige lavet en CO₂-afgift på landbruget, og nu vil Moderaterne så gøre varer, der bliver ramt af den, endnu dyrere,« siger Anders Kronborg og slår fast, at den slags indgreb skal drøftes »grundigt og ordentligt«. På nuværende tidspunkt er der ikke differentieret moms i Danmark, men en fast afgiftssats på25 procent, hvilket er den højeste i EU. En sats, som Moderaterne altså foreslår at halvere til 12,5 procent. Hvis man sætter momsen på frugt og grønt lidt mindre ned til 15 procent, vil det koste statskassen to milliarder kroner om året. Anders Kronborg finder det besynderligt at foreslå endnu en afgift på varer som oksekød, når regeringen lige har lanceret en CO₂-afgift på landbruget.Fold sammenLæs mereFoto: Emil Helms/Ritzau Scanpix. Ud over det vil det medføre et samlet samfundsøkonomisk tab på 125 millioner kroner, da det vil føre til flere administrative omkostninger for både erhvervslivet og den offentlige sektor – blandt andet fordi det kan give udfordringer at afgrænse, hvilke varer der er omfattet, og hvilke der ikke er. Det viser en analyse foretaget afSkatteministeriet. Adspurgt, om Moderaterne har taget højde for de administrative omkostninger, svarer Henrik Frandsen: »Nej, vi har ikke lavet en færdig beregning. Man kan sagtens problematisere det her, men i samme åndedrag kan vi se, at det kan lade sig gøre i lande som Tyskland og Sverige. Så jeg køber ikke helt argumentet om, at det skulle være en fuldstændig umulig administrativ byrde,« siger Henrik Frandsen. Kan du blive konkret på, hvilke fødevarer der vil blive ramt af afgifter i jeres forslag? »Oksekød for eksempel. Men vi har ikke en færdig liste over varer, men vi vil lægge afgifter på en større gruppe af klimabelastende varer.« Da regeringen lancerede sit store prestigeprojekt, den grønne trepartsaftale, indførte man en CO₂-afgift på landbruget, hvor klimabelastende varer skulle blive dyrere. Det har resulteret i, at 500 gram hakket oksekød vil kosteen krone mere, end det gjorde i forvejen, hvilket skabte heftig debat blandt politikerne på Christiansborg og i offentligheden. Henrik Frandsen, hvordan tror du, at det vil resonere i befolkningen at gøre klimabelastende fødevarer endnu dyrere, når man allerede har gjort det med den grønne trepart? »Den almindelige forbruger kan jo faktisk slippe billigere i sidste ende med det her forslag, hvis man ændrer sit forbrug til at være mere grønt. Hvis man er vegetar, vil man slet ikke mærke nogen negativ effekt af det.« Tror du, at der vil være folkelig opbakning til også at lægge endnu en afgift på eksempelvis oksekød? »Ja, hvis man nedsætter priserne på andre varer. Selvfølgelig vil der være nogen, der vil finde det problematisk, men den brede befolkning vil jo nok kunne se, at det her er en god idé,« siger Henrik Frandsen og fortsætter: »Vi skal huske på, at vi har givet hinanden en opgave, hvor vi skal i mål med den grønne omstilling. Det betyder, at det ikke er nok bare at købe en elbil. Det handler også om, at vi ændrer vores forbrug over i en mere klimavenlig retning.« Ifølge seniorrådgiver på Institut for Fødevare- og Ressourceøkonomi ved Københavns Universitet Henning Otte Hansen er cirka 70 procent af de grøntsager, som spises i Danmark, importeret fra udlandet, skriverLandbrugsavisen. Venstres Erling Bonnesen til ministrenes spørgetid i Folketingssalen onsdag den 6. maj 2020.Fold sammenLæs mereFoto: Niels Christian Vilmann/Ritzau Scanpix (arkivfoto). Det vil sige, at der også er en form for CO₂-udledning på størstedelen af varerne inden for frugt og grønt, da de enten bliver kørt, sejlet eller fløjet til Danmark. Adspurgt, om den eventuelle udledning også skal resultere i afgifter på frugt og grøntsager, svarer Henrik Frandsen: »Jeg har hørt det argument før. Hvis man regner det ud pr. stykke frugt eller grøntsag, er det en meget, meget marginal klimabelastning,« siger ordføreren. Har I regnet på det i udspillet? »Nej, det har vi ikke. Vi har jo ikke et lovsekretariat i Moderaterne. Det her forslag skal ses som et ønske om, at vi på en god og bæredygtig måde kan ændre danskernes madvaner i en mere klimabevidst og sund retning.« Spørger man skatteordfører for Socialdemokratiet Anders Kronborg, skal man være forsigtig i forhold til at nedsætte momsen, fordi det er en vigtig drivkraft til at finansiere velfærdssamfundet. »Det bidrager med næsten en fjerdedel af indtægterne til statskassen, så det her er ikke bare noget, man skal gøre over natten,« siger Anders Kronborg og fortsætter: »Socialdemokratiet er ikke på et stadie, hvor vi vil slå to streger under det her.« Skatteordføreren påpeger, at det er nogle store økonomiske beløb, der tales om, og han mangler at se det konkrete regnestykke, inden de kan tage stilling til forslaget. Derudover finder Anders Kronborg det besynderligt at foreslå endnu en afgift på varer som oksekød, når regeringen lige har lanceret en CO₂-afgift på landbruget. »Moderaterne skaber utryghed for danske forbrugere og landmænd. Jeg vil ikke skabe utryghed, men jeg vil tilkendegive, at vi vil drøfte det grundigt og ordentligt.« Berlingske har forsøgt at få et interview med Venstres fødevareordfører, Erling Bonnesen, men det har ikke været muligt. I et skriftligt svar forklarer han, at det er meget sympatisk at ønske billigere frugt og grønt til danskerne, og at Venstre ønsker at gøre det både billigere og nemmere at være danskere. »Men virkeligheden er, at momsdifferentiering ikke er et ideelt instrument. Det er forbundet med en ekstra mængde administrativt bøvl på 270 millioner kroner for vores virksomheder og det vil øge administrationen i staten med op til 290 millioner kroner de første fem år,« skriver Erling Bonnesen. Ordføreren tilføjer, at det vil medføre to milliarder kroner i omkostninger for staten, og hvordan det skal finansieres præcist, er uklart. »Alt i alt mener Venstre, at problemet er rigtigt identificeret, men at værktøjet til at løse det er forkert,« skriver Erling Bonnesen. ",
        "metadata": {
            "source": "https://www.berlingske.dk/politik/moderaterne-trodser-vennerne-i-regeringen-vil-haeve-prisen-paa",
            "image_url": "https://berlingske.bmcdn.dk/media/cache/resolve/image_x_large/image/187/1878220/24869875-moderaterne-vil-hve-afgiften-p-klimabelastende-v.jpg",
            "publication_time": "Onsdag d. 15. januar 2025, kl. 13.39",
            "author": "William Alkærsig Springer",
            "related_links": [],
            "attachments": []
        }
    }
}