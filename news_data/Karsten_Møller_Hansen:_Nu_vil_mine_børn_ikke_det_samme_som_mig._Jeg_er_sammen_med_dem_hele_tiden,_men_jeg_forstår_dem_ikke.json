{
    "version": "1.0",
    "document": {
        "id": "https://www_berlingske_dk/kommentatorer/karsten-moeller-hansen-nu-vil-mine-boern-ikke-det-samme-som-mig-jeg",
        "title": "Karsten Møller Hansen: Nu vil mine børn ikke det samme som mig. Jeg er sammen med dem hele tiden, men jeg forstår dem ikke",
        "content": "Jeg betragter mine børn. Det slår mig, at der ikke er meget af det, jeg har prøvet at lære dem, vist dem, talt om, håbet på, som de har taget til sig. Nogle gange intet. Jeg kunne lige så godt have sagt det modsatte og de ville stadig have gjort det samme. Det er frustrerende, og hvis jeg skal være helt ærlig; en skuffelse. Men når skuffelsen har lagt sig, tænker jeg også, at det er godt, det er sådan, at børn ikke bliver det, forældre prøver at gøre dem til, for så er der håb for mennesker, og så kan jeg ikke have ødelagt det hele. Jeg tror, jeg har lært det af mine forældres generation. At hvis man ændrer omstændighederne, mennesket lever i, ændrer man også mennesket. Det lod til, at der var en forestilling om, at mennesket er født tomt, neutralt, og først bliver til i det miljø, det vokser op i. At mennesker fødes som tomme kar, som vi fylder op med vores. Derfor handlede det hele om at forbedre omstændighederne i de forskellige miljøer, og så vil alle have en lige chance for at klare sig godt. Ja, så vil alle blive lige. Sådan fik vi marxisme og materialisme og kapitalisme og alt muligt andet. Min egen generation har videreført den tankegang. Dem, der er anderledes, er slet ikke anderledes, de har bare ikke haft de chancer, vi andre har haft. Det ser i første omgang ud som en smuk humanisme, for er mennesket født tomt og neutralt, så kan gode mennesker udvikle gode mennesker og gøre verden bedre. Også med min generation gik det meget godt. Omstændighederne var med os. Det gik fremad, vi blev rigere og lever længere og har flere muligheder. De fleste af os ville det samme. »Når jeg åbner øjnene, lægger teorier og ønsker væk, og betragter mine børn, ser jeg først og fremmest, at de var noget bestemt allerede, da de blev født. At ham som ikke sagde en lyd, da han kom til verden, og som var stille og observerende i klapvognen, stadig er det, og ham som ikke kunne sidde stille ved bordet, stadig ikke kan sidde stille,« skriver Karsten Møller Hansen.Fold sammenLæs mereFoto: Mads Claus Rasmussen/Ritzau Scanpix. Nu vil mine børn ikke det samme som mig. Jeg er sammen med dem hele tiden, men jeg forstår dem ikke rigtigt, og jeg bliver frustreret. Særligt over de omstændigheder, de er vokset op i. Skærmene, diagnoserne, fortvivlelsen. De siger, at man kan blive den, man gerne vil være, at man kan skabe sig selv, de siger endda, at køn bare er en konstruktion. Jeg sukker. Men i virkeligheden nok mest over mig selv. De forudsætter jo sådan set bare det samme som deres forældre og bedsteforældre. At ændrer man omstændighederne, kan man ændre mennesket. De nye generationer vil som generationerne før for så vidt bare gerne bestemme, hvad mennesket er. Når generationer kæmper, er det en kamp for at bestemme omstændighederne, og dermed bestemme hvad et menneske er. Men jeg tror virkelig ikke, at mennesket er født tomt og først bliver til, når omstændighederne skaber det. Der er for teoretisk en bestemmelse. Mennesket findes ikke i teorien. Kun i praksis. Som det enkelte menneske. Når jeg åbner øjnene, lægger teorier og ønsker væk og betragter mine børn, ser jeg først og fremmest, at de var noget bestemt allerede, da de blev født. At ham som ikke sagde en lyd, da han kom til verden, og som var stille og observerende i klapvognen, stadig er det, og ham som ikke kunne sidde stille ved bordet, stadig ikke kan sidde stille. Jeg tror ikke, vi bliver født ens indtil omstændighederne gør os forskellige. Jeg tror, det er omvendt. Jeg tror, vi fødes forskellige, og så gør omstændighederne os mere ens. Jeg vil påstå, at Messi stadig havde været Messi, om han var født i Holstebro. Elvis havde også været Elvis, om man havde givet ham en fodbold i stedet for en guitar. Stemmen lå i ham, bevægelserne i hofterne øvede han sig på i sin mors mave. Det ville komme frem på en eller anden måde. »Det kan være frustrerende, at vi ikke er mere ens og lige. Mest for dem som tror, man kan gøre alle ens og lige. Men det er i virkeligheden det smukkeste ved mennesket.«Fold sammenLæs mereFoto: Soren Bidstrup. Der er ting, der ikke kan læres. Dem, vi er, har vi hele tiden været. Staten og børnehaven og teorierne og arbejdspladsen kan gøre en masse for at passe os ind, og jo, vi ser ofte ens ud og siger det samme, vi ligner vores egen generation, og det er nok meget godt en gang imellem for fællesskabsfølelsen, men vi er slet ikke ens. Det kan være frustrerende, at vi ikke er mere ens og lige. Mest for dem som tror, man kan gøre alle ens og lige. Men det er i virkeligheden det smukkeste ved mennesket. Der er ingen omstændigheder i den tid vi lever i, intet særligt miljø, ingen teori, ingen politisk strømning, hvor stærk den end ser ud til at være, ingen religion, som helt kan bestemme den, du er. Der er ingen forældre, der helt kan ødelægge deres børn. Mine børn er ikke mine. De er deres egne. Der er noget dybere i os, endda noget stærkere end arv og biologi. Jeg vil gå så langt og sige, at der er noget evigt i os, noget som ingen kan forklare. Hvorfor blev han sådan? Jeg ved det ikke. Måske er det i virkeligheden det evige i os alle, som gør os allermest ens. Karsten Møller Hansen er præst i den danske kirke i London. ",
        "metadata": {
            "source": "https://www.berlingske.dk/kommentatorer/karsten-moeller-hansen-nu-vil-mine-boern-ikke-det-samme-som-mig-jeg",
            "image_url": "https://berlingske.bmcdn.dk/media/cache/resolve/image_x_large/image/186/1862782/24842011-karsten-mller-hansen-prst-i-trnby-kirke.jpg",
            "publication_time": "Mandag d. 02. december 2024, kl. 19.32",
            "author": "Karsten Møller Hansen",
            "related_links": [],
            "attachments": []
        }
    }
}