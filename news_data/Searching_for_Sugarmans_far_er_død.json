{
    "version": "1.0",
    "document": {
        "id": "https://www_berlingske_dk/kultur/searching-for-sugarmans-far-er-doed",
        "title": "Searching for Sugarmans far er død",
        "content": "Den svenske filminstruktør og journalist Malik Bendjelloul er død i en alder af 36 år. Det bekræfter hans bror over for den svenske avis Aftonbladet, uden at komme nærmere ind på dødsårsagen. Men der ligger ikke en forbrydelse bag, oplyser svensk politi. Filmskaberen var især kendt for den prisvindende musikdokumentar »Searching for Sugarman«, som betød, at verden fik øjnene op for den amerikanske sanger og sangskriver Sixto Rodriguez, der ellers havde levet en skyggetilværelse i mange år.  »Searching for Sugarman« blev efterfølgende nomineret til en række priser, og i 2013 vandt filmen en Oscar for bedste dokumentar. I alt nåede filmen at indbringe Malik Bendjelloul 30 priser, herunder en BAFTA. Ifølge Aftonbladet er »Searching for Sugarman« den mest sete svenske dokumentarfilm nogensinde, og den blev også en pæn succes i Danmark, hvor Sixto Rodriguez sidste år var en af hovednavnene på Vanguard Music Festival i Valby. Netop Rodriguez er da også yderst påvirket af Malik Bendjellouls død, han kalder ham via sin agent for en ekstraordinær og talentfuld filminstruktør. »Filminstruktører som ham, der tilbringer mange år af deres liv med utrætteligt at arbejde på sådan en usædvanlig historie, er sjældne. Hans alt for tidlige død er et stort tab,« siger Sixto Rodriguez ifølge Aftonbladet.  Malik Bendjelloul fik første gang øjnene op for hans usædvanlige historie, mens han arbejdede som journalist for svensk TV. Han kunne ikke lade den ligge, og derfor endte han med at lave en hel film om Rodriguez, der levede et liv som ukendt arbejdsmand i USA, mens han helt uden at vide det selv, var et kæmpe hit i et apartheid-ramt Sydafrika, hvor fansene troede, at han var død. Filmen betød, at sangskriveren gik fra at spille koncerter for et par hundrede tilskuere til at kunne trække titusindvis af tilskuere til store arenaer. »Jeg synes, at det var den bedste historie, jeg nogensinde havde hørt. Jeg følte, at jeg havde et ansvar for at lave en film, der kunne yde historien retfærdighed,« har den nu afdøde instruktør selv fortalt om sin store succes til Svenska Dagbladet.",
        "metadata": {
            "source": "https://www.berlingske.dk/kultur/searching-for-sugarmans-far-er-doed",
            "image_url": "https://berlingske.bmcdn.dk/media/cache/resolve/image_x_large/image/85/856433/7372250-sweden-entertainment-film-sweden-safrica-sugarman-bendjelloul-ob.jpg",
            "publication_time": "Onsdag d. 14. maj 2014, kl. 10.53",
            "author": null,
            "related_links": [],
            "attachments": []
        }
    }
}