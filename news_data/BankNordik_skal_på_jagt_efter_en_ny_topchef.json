{
    "version": "1.0",
    "document": {
        "id": "https://www_berlingske_dk/business/banknordik-skal-paa-jagt-efter-en-ny-topchef",
        "title": "BankNordik skal på jagt efter en ny topchef",
        "content": "Árni Ellefsen har opsagt sin stilling som administrerende direktør i BankNordik. Det oplyser banken i en pressemeddelelse mandag. Siden efteråret 2015 har Árni Ellefsen været øverste direktør i BankNordik, der har aktiviteter på Færøerne og i Grønland. Men nu er det blevet tid til at prøve noget nyt, fortæller han. »Nu er tiden kommet til at søge nye udfordringer, og det ser jeg frem til, selv om det er vemodigt at sige farvel.« »BankNordik er en sund koncern med yderst dygtige medarbejdere og en sund kundeportefølje.« »Koncernen har derfor gode forudsætninger for fortsat at udvikle sig og skabe gode resultater,« siger Árni Ellefsen i meddelelsen. Árni Ellefsen fortsætter i sin stilling, indtil en afløser er fundet. I BankNordiks bestyrelse er det med beklagelse, at Árni Ellefsen har opsagt sin stilling. Det siger bestyrelsesformand Birita Sandberg Samuelsen. »Han har gjort en stor og mangeårig indsats for koncernen, og hans fratrædelse efterlader et tomrum, som vi nu vil indlede en proces for at udfylde.« »Vi håber at kunne udnævne en ny administrerende direktør inden længe,« siger Birita Sandberg Samuelsen. BankNordik solgte mod slutningen af 2020 sine aktiviteter i Danmark til Spar Nord. Med købet overtog Spar Nord 60.000 kunder, 11 filialer og 132 ansatte. Efter salget har BankNordik fokuseret alle kræfter på Færøerne og Grønland. Her tilbydes der begge steder bankforretning med privat- og erhvervskunder, mens der på Færøerne også er en forsikringsbutik. /ritzau/",
        "metadata": {
            "source": "https://www.berlingske.dk/business/banknordik-skal-paa-jagt-efter-en-ny-topchef",
            "image_url": "https://berlingske.bmcdn.dk/media/cache/resolve/image_x_large/image/153/1534793/24056877-.jpg",
            "publication_time": "Mandag d. 04. april 2022, kl. 10.24",
            "author": null,
            "related_links": [],
            "attachments": []
        }
    }
}