{
    "version": "1.0",
    "document": {
        "id": "https://www_berlingske_dk/virksomheder/soendagsavisen-skal-fortsat-vaere-danmarks-stoerste",
        "title": "Søndagsavisen skal fortsat være Danmarks største",
        "content": "Allerede i maj frasolgte Søndagsavisen udgiverrettighederne i Region Sjælland til Sjællandske Medier, og dermed er avisens udgivelsesområde skrumpet en hel del. Alligevel mener Gorm Wesing Flyvholm, der er administrerende direktør i North Media Aviser, ikke at man kan sige, at Søndagsavisen ikke længere er en landsdækkende avis.  - Det synes jeg ikke. Vi har afgivet noget kontrol, men vi udkommer fortsat i 19 regionale udgaver, hvoraf vi selv står for de seks. - Vi har stadig et oplag på over en million om ugen og vi vil fortsat være Danmarks mest læste avis. Så jeg synes stadigvæk, at vi har noget at byde på, siger han. North Media Aviser vil fremover fokusere sine kræfter mod det storkøbenhavnske område, hvor man er godt repræsenteret, og hvor der er gode vækstmuligheder. - København er et vækstområde, hvor husstandsindkomsten er høj, og hvor der flytter flere og flere mennesker til - Vi har allerede godt fat i annoncemarkedet, og vi tror, at vi kan øge vores markedsandel her, siger Gorm Wesing Flyvholm. Han har sideløbende en opgave i at trimme avisernes udgiftsside, der fortsat ikke matcher indtægter. - Vi kommer til at fortsætte med at arbejde med at slanke vores virksomhed der, hvor vi nu kan, for vi har ambitioner om at blive en lønsom forretning igen, siger han. North Media forventer, at North Media Aviser i år vil give et underskud før renter, skat og særlige poster på mellem 33 og 37 millioner kroner. I forbindelse med offentliggørelsen af selskabets regnskab for tredje kvartal meddeler North Media i øvrigt, at man dropper at anke den EU-dom, der faldt 11. oktober.  Her afviste EU-Domstolen Søndagsavisens påstand om, at EU-Kommissionens godkendelse af omlægningen af den danske mediestøtten i 2014 skulle omstødes. Omlægningen betød, at Søndagsavisen mistede mediestøtte, fordi den indeholder mere end 50 procent annoncer.  ",
        "metadata": {
            "source": "https://www.berlingske.dk/virksomheder/soendagsavisen-skal-fortsat-vaere-danmarks-stoerste",
            "image_url": "https://berlingske.bmcdn.dk/media/cache/resolve/image_x_large/image/17/174868/15316573-sndagsavisen.jpg",
            "publication_time": "Torsdag d. 03. november 2016, kl. 13.47",
            "author": null,
            "related_links": [],
            "attachments": []
        }
    }
}