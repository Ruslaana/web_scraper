{
    "version": "1.0",
    "document": {
        "id": "https://www_berlingske_dk/politik/nye-tal-viser-eksplosion-i-det-offentlige-bureaukrati-magtfuld-dansk",
        "title": "Nye tal viser eksplosion i det offentlige bureaukrati. Magtfuld dansk direktør efterlyser en »Elon Musk-type« som ny minister",
        "content": "Løftet om at skære i det stigende antal administrativt ansatte i det offentlige har været gentaget igen og igen. Alligevel er den offentlige sektor mere bemandet end nogensinde. Ved udgangen af 2024 nåede antallet af administrativt ansatte i det offentlige op på godt 101.000 fuldtidsbeskæftigede, viser nye tal fra Danmarks Statistik, som Dansk Erhverv har trukket for Berlingske. Og det er intet mindre end ny rekord. Dermed er væksten i antallet af administrativt ansatte i det offentlige steget i samtlige kvartaler siden 2016. Og det er en »bekymrende« udvikling, lyder det fra administrerende direktør for erhvervsorganisationen Dansk Erhverv Brian Mikkelsen, der savner, at regeringen tager mere ansvar. »Man plejer at fejre at slå rekorder, men det er der bestemt ikke grund til nu,« siger direktøren. Med enorme udgifter forude til blandt andet forsvar, velfærd og grøn omstilling er der mere end nogensinde behov for at bruge pengene bedst muligt, lyder Brian Mikkelsens opråb. Derfor opfordrer han til, at regeringen skal følge Donald Trumps eksempel og udnævne en såkaldt »prioriteringsminister«, der skal få »styr på« situationen. I Folketingets åbningstale i 2019 kridtede Mette Frederiksen (S) for første gang som statsminister stregerne op for et forestående opgør med bureaukrati i det danske samfund. »Jeg ønsker en diskussion af, om ikke vi er kommet til at bureaukratisere og lovgive velfærdssamfundet i bund,« lød parolen fra Mette Frederiksen, der senere er blevet til konkrete initiativer, som da Socialdemokratiet i 2022ville skære to en halv milliard kroneri kommunernes administration og i stedet bruge pengene på »borgernær velfærd«. Men siden midten af 2019 er antallet af administrativt ansatte i det offentlige vokset med 19 procent. Stigningen på 19 procent er præcis det dobbelte af den samlede beskæftigelsesvækst i samme periode. Antallet svarer dog til en tiendedel af den samlede andel ansat i den private sektor.Fold sammenLæs mereFoto: Thomas Lekfeldt. Andelen af administrativt ansatte udgør i dag 13,2 procent af alle offentligt ansatte – en stigning fra 10,5 procent i 2016. Og det er noget, der kan mærkes på de offentlige finanser, understreger Brian Mikkelsen. Var andelen bare den samme i dag som i 2016, ville der nemlig være cirka 20.000 færre fuldtidsbeskæftigede i den offentlige administration – svarende til en årlig besparelse på omkring ti milliarder kroner, fremgår det af analysen fra Dansk Erhverv. »Det er jo et helt vildt spild af ressourcer. Vi trækker ressourcer væk fra det, som vi har brug for. Og det er folk i den private sektor, der kan skabe noget værdi for virksomhederne og det danske samfund,« siger Brian Mikkelsen. Han forstår, at Mette Frederiksen har vigtige ting at se til i en tumultarisk tid – selv taler Brian Mikkelsen fra bagsædet af en taxa i Washington, D.C., hvor han er på vej til et møde om handelskrigen – men statsministeren burde sammen med regeringen have sørget for, at ambitionerne blev fulgt til dørs, mener han: »Det er et regeringsansvar at holde igen på antallet af offentligt ansatte. Og det har man ikke gjort godt nok.« Ifølge Brian Mikkelsen har man fra politisk hold nølet alt for længe med opgaven med at bremse væksten i antallet af administrativt ansatte i det offentlige, der har været stigende de seneste otte år – eller over de seneste »32 kvartaler«, som Brian Mikkelsen konsekvent omtaler perioden. »Der burde have været nogle brandalarmer, der gik i gang overalt. Min egen analyse er, at det ikke har været prioriteret nok politisk.« Brian Mikkelsen var økonomi- og erhvervsminister for De Konservative i løbet af 2010erne. Også dengang var det svært at få bremset stigningen af administrative offentligt ansatte, erkender han.Fold sammenLæs mereFoto: Søren Bidstrup. Derfor vil Brian Mikkelsen nu have regeringen til at oprette en prioriteringsminister. »Hvis man nu skal tegne det lidt karikeret op, så mangler der en Elon Musk-type, der er ansvarlig for, at man holder igen,« siger erhvervsspidsen og uddyber: »Den her udvikling viser jo bare, at der er brug for en, der er ansvarlig for, at antallet ikke bare fortsætter med at vokse og vokse. Derfor burde der være en slags prioriteringsminister, der sørgede for at holde styr på de her ting,« siger han. Prioriteringsministeren skal ifølge Brian Mikkelsen sørge for, at man får vurderet mere effektivt, hvilke stillinger der er nødvendige. »Uden en egentlig ansvarlig fortsætter det bare.« Ifølge Brian Mikkelsen trækker for mange administrativt ansatte i det offentlige ressourcerne væk fra den private sektor, der ellers kunne skabe værdi for virksomhederne og det danske samfund. Selvfølgelig vil der skulle være noget administration, erkender direktøren for Dansk Erhverv, men der er et væsentligt »men«: »Hvis vi bare kunne gå tilbage til det niveau, vi havde i 2016, så ville vi kunne spare både ti milliarder kroner, men også 20.000 ansatte, der kunne bruges på andre ting. Jeg synes, at det er så ekstremt bekymrende, at vi ikke holder bare lidt igen.« Ifølge Brian Mikkelsen vil færre administrativt ansatte i det offentlige frigøre hænder, der kan bruges på plejehjem og i børnehaver.Fold sammenLæs mereFoto: Søren Bidstrup. Brian Mikkelsen, kritikken af dig vil være, at offentligt ansatte bidrager til den danske model og gør den danske velfærdsstat stærkere og skaber arbejdspladser. Nu er det så igen dem, der i forvejen har mindre, der skal betale regningen? »Det er helt forkert. Tværtimod ender de væsentligste udfordringer på den lange bane hos almindelige mennesker. Vi bliver flere ældre, så vi kommer til at behøve flere til at passe dem.« Derfor er Dansk Erhvervs forslag ikke bare en håndsrækning til virksomhederne – men også en håndsrækning til velfærdssamfundet, understreger Brian Mikkelsen. »Hvis man brugte digitalisering og ledelse noget mere, og hvis nogle af de administrative kan frigøres til at dække ind på plejehjem og i børnehaver, så er det jo en forbedring af velfærdssamfundet.« Socialdemokratiets finansordfører, Benny Engelbrecht, afviser, at regeringen skulle have forsømt sit ansvar om at holde antallet af administrativt ansatte i det offentlige nede. Han henviser til, at finansminister Nicolai Wammen (S) sidste årmeldte ud, at regeringen vil spare 1.000 årsværk i den statslige administration fra i år. Desuden kalder han forslaget om at udpege en Elon Musk-lignende figur i Danmark »absurd«, hvis man bare »overfladisk følger med i«, hvad der foregår i USA. »Det må være det sidste, noget fornuftigt tænkende menneske ønsker sig. Det er svært at tolke som andet end et lidt naivt forsøg på at tale ind i en amerikansk dagsorden, som for USAs vedkommende i øvrigt har fejlet fatalt,« siger Benny Engelbrecht, der mener, at finansminister Nicolai Wammen er den »rigtige mand« til opgaven. Socialdemokratiets finansordfører, Benny Engelbrecht, afviser kritikken fra Brian Mikkelsen. Direktørens forslag er desuden »absurd«, lyder det.Fold sammenLæs mereFoto: Søren Bidstrup. Antallet af administrativt ansatte i det offentlige har aldrig været højere. Er regeringen lykkedes med at indfri målsætningen om at skrue ned for bureaukrati på det område? »Ja, det mener jeg, fordi vi helt konkret går til opgaven ved at kigge på, hvad vi reelt kan lade være med at gøre, så vi ikke kommer til at begå graverende fejl.« Derudover påpeger Benny Engelbrecht, at den grundlæggende udvikling i Danmark er, at der ansættes langt flere i den private sektor end i den offentlige. »Og når der er en stor stigning i det private, så vil der også være en større efterspørgsel på ansatte i det offentlige.«",
        "metadata": {
            "source": "https://www.berlingske.dk/politik/nye-tal-viser-eksplosion-i-det-offentlige-bureaukrati-magtfuld-dansk",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912979/24933869-antallet-af-administrativt-ansatte-i-den-offentlig.jpg",
            "publication_time": "Mandag d. 21. april 2025, kl. 06.13",
            "author": "Emil Eire Frerk Olsen",
            "related_links": [],
            "attachments": []
        }
    }
}