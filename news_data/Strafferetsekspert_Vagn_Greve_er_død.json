{
    "version": "1.0",
    "document": {
        "id": "https://www_berlingske_dk/navne/strafferetsekspert-vagn-greve-er-doed",
        "title": "Strafferetsekspert Vagn Greve er død",
        "content": "Vagn Greve mente, at han som universitetslærer havde embedspligt til at bidrage til strafferetslige debatter med sin ekspertviden. »I det øjeblik man er statsansat og statslønnet universitetslærer og dermed inden for sit fag må formodes at være en af dem, der ved mest, så har man en særlig forpligtelse til at fortælle, hvad videnskaben siger. Det ser jeg som en del af min embedspligt,« sagde Vagn Greve til Berlingske, da han sidste år fyldte 75. Nu godt et år senere er den kendte juraprofessor død, 76 år gammel, og dermed har strafferetten og den offentlige debat mistet en af sine mest markante og vidende stemmer. Vagn Greve blev cand.jur. fra Københavns Universitet i 1965 og fik derefter ansættelse på universitetet. I 1987 blev han professor i revision ved Handelshøjskolen i København, og 1992-2008 var han professor i strafferet på Københavns Universitet, hvor han i en årrække også virkede som dekan for Det Juridiske Fakultet. I 2009 blev han professor i kriminalret ved CBS, hvor han virkede frem til 2012. Vagn Greve blev født i 1938 i Nørre Lyndelse på Fyn, hvor han voksede op på en grundtvigiansk præget ungdomsskole, hvor hans far var forstander. Netop den humanistiske indstilling har præget hans forhold til juraen. Han, der som ung havde sommerferiejob i et ungdomsfængsel, havde ikke nogen stor tro på, at straf forbedrer mennesker. Han forfægtede også skarpt principielle synspunkter, når han mente, at klassiske borgerlige frihedsrettigheder som f.eks. ytringsfrihed var truet. Vagn Greve var en flittig forsker og forfatter. Han beskæftigede sig indgående med bl.a. økonomisk kriminalitet, kriminologi, datakriminalitet, færdselskriminalitet og ikke mindst strafferetten. Han deltog også hyppigt i den retspolitiske debat og skrev kronikker og debatindlæg og udtalte sig, når han – hvilket ofte skete – blev ringet op af journalister. Emnerne var mange: rockerkriminalitet, bandekriminalitet, ytringsfrihed, blasfemiparagraffen og udvisning af kriminelle indvandrere for nu blot at nævne nogle få eksempler. Selv om hans synspunkter ofte vakte debat – det skete f.eks., da han mente, at der ikke er noget logisk argument for at straffe frivillig sex mellem en voksen datter og hendes far – var det aldrig hans hensigt at provokere. »Det kan jeg klart tage afstand fra. Men de emner, jeg beskæftiger mig med, er emner, der erfaringsvis udløser meget kraftige følelser, hvad enten vi taler blandt politikere, journalister eller hos samfundsborgere i al almindelighed. Det sker jævnligt inden for mit område, at vi kommer til at træde på forbavsende mange ligtorne, hvis vi foreslår ændringer, selv om det grundlæggende handler om at få en saglig debat,« sagde han sidste år til Berlingske og forklarede, at juraen – strafferetten – handler om, hvordan mennesker skal opføre sig og behandle andre mennesker. »Vi er inde i fundamentale værdier, og derfor ser vi kraftige reaktioner,« sagde han. Vagn Greve besad igennem livet en mængde tillidshverv. Han har været redaktør af fagblade, bl.a. Juristen, medlem af Den Særlige Klageret, Straffelovrådet og af bestyrelsen for Retssikkerhedsfonden. Han efterlader sig hustruen, Annika Snare, parrets fælles barn, og tre børn af første ægteskab.",
        "metadata": {
            "source": "https://www.berlingske.dk/navne/strafferetsekspert-vagn-greve-er-doed",
            "image_url": "https://berlingske.bmcdn.dk/media/cache/resolve/image_x_large/image/82/827570/7517520-20navvagn-grevejpg.jpeg",
            "publication_time": "Lørdag d. 19. juli 2014, kl. 18.30",
            "author": "Henrik Dannemand",
            "related_links": [],
            "attachments": []
        }
    }
}