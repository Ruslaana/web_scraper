{
    "version": "1.0",
    "document": {
        "id": "https://www_berlingske_dk/virksomheder/linse-kessler-fyrer-op-under-pantflasker-ni-ud-af-ti-sender",
        "title": "Linse Kessler fyrer op under pantflasker: Ni ud af ti sender juiceflasken retur",
        "content": "Danskerne er gået amok i pantflasker under coronakrisen, og med en proper næve har tv-kendissen Linse Kessler sikret, at budskabet om, at der nu også er pant på saft- og juiceflasker, er gået rent ind derhjemme. I 2020 blev der afleveret 1,7 milliarder flasker og dåser. Det er hele 19 procent mere end i 2019, oplyser Dansk Retursystem, der står for indsamlingen af flasker til genbrug. »Vi er vant til, at danskerne er rigtigt gode til at pante, og at mængden af pantflasker stiger en smule hvert år. Men denne stigning på 19 procent er fuldstændigt vild og overgik alt, hvad vi tidligere har set,« siger administrerende direktør Lars Krejberg Petersen fra Dansk Retursystem. Linse Kessler får særlig ros for sin indsats gennem kampagnen »Plastik er fantastisk«. Her har hun banket ind i danskernes hoveder, at der nu også siden 2019 er kommet pant på juice-, saft-, smoothie- og mostflasker. Det har betydet, at hele 91 procent af alle disse flasker nu kommer retur. Det svarer til 57 millioner flasker om året. Tilsammen udgør de fire procent af alle de i alt 1,7 milliarder flasker og dåser med pant, som kom retur i 2020. Det svarer til, at 92 procent af alle flasker og dåser nu returneres og kan genbruges. Dansk Retursystem, som er en nonprofitorganisation, åbnede i 2020 en ny fabrik i Høje Taastrup, midtvejs mellem Roskilde og København. Den fik en ilddåb på det helt rigtige tidspunkt, hvor mængderne af flasker med pant skød i vejret, nu hvor det blev umuligt at gå på café og bar eller rejse til udlandet. Dansk Retursystem får i gennemsnit syv øre i gebyr fra udbydere og producenter af drikkevareemballager for hver emballage, der kommer retur. Før den nye og mere effektive fabrik åbnede, kostede det i gennemsnit 17 øre.",
        "metadata": {
            "source": "https://www.berlingske.dk/virksomheder/linse-kessler-fyrer-op-under-pantflasker-ni-ud-af-ti-sender",
            "image_url": "https://berlingske.bmcdn.dk/media/cache/resolve/image_x_large/image/140/1402580/23697301-pix-linse-kessler-pant.jpg",
            "publication_time": "Mandag d. 22. marts 2021, kl. 10.20",
            "author": "Thomas Breinstrup",
            "related_links": [],
            "attachments": []
        }
    }
}