{
    "version": "1.0",
    "document": {
        "id": "https://www_berlingske_dk/internationalt/paven-i-julehumoer-benaader-sin-eksbutler",
        "title": "Paven i julehumør - benåder sin eksbutler",
        "content": "Pave Benedikt XVI har i weekenden op til jul udvist noget af det storsind, som julen handler om. Lørdag aflagde paven et visit i Vatikanets fængsel for at besøge sin tidligere butler, Paolo Gabriele, der tidligere på året blev idømt halvandet års fængsel i sagen om læk af fortrolige dokumenter fra pavens kontor. Og med sig havde han det glædelige budskab, at han vil benåde Paolo Gabriele, skriver Reuters. Eksbutleren, der er far til tre, blev straks frigivet, og han er allerede genforenet med sin familie. Vatikanet vil som en ekstra krølle på halen hjælpe ham med at finde et job udenfor Vatikanstaten, så han kan starte på en frisk sammen med sin familie, oplyses det. Dokumenterne, som den tidligere butler frigav til italiensk presse, indeholdt prekære oplysninger om blandt andet korruption, nepotisme og homoseksualitet i den romersk-katolske kirke, og sagen om de følsomme papirer fik derfor navnet »vatileaks«. Paolo Gabriele blev fængslet i maj, da Vatikanets politi opdagede, at mere end tusind dokumenter var forsvundet fra pavens kontor. Selv hævdede hovedpersonen efterfølgende, at han havde handlet ud fra kærlighed til kirken. Paven har også benådet en anden tidligere ansat, Claudio Sciarpelletti, som hjalp Paolo Gabriele med at stjæle dokumenterne.",
        "metadata": {
            "source": "https://www.berlingske.dk/internationalt/paven-i-julehumoer-benaader-sin-eksbutler",
            "image_url": "https://berlingske.bmcdn.dk/media/cache/resolve/image_x_large/image/58/583524/5941019-vatican-religion-pope-trial.jpg",
            "publication_time": "Lørdag d. 22. december 2012, kl. 13.27",
            "author": null,
            "related_links": [],
            "attachments": []
        }
    }
}