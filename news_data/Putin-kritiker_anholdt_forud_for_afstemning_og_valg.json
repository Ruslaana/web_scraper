{
    "version": "1.0",
    "document": {
        "id": "https://www_berlingske_dk/internationalt/putin-kritiker-anholdt-forud-for-afstemning-og-valg",
        "title": "Putin-kritiker anholdt forud for afstemning og valg",
        "content": "Moskva. Den russiske oppositionspolitiker Aleksej Navalnyj er blevet anholdt foran sit hjem i Ruslands hovedstad, Moskva. Det oplyser Kira Jarmysj, der er talsmand for Navalnyj, på Twitter lørdag. Det er ifølge Jarmysj uklart, hvad årsagen til anholdelsen er. Navalnyj er blevet ført til en lokal politistation i Moskva, hvor han tilbageholdes. Navalnyj er en af Ruslands mest prominente kritikere til præsident Vladimir Putin. Anholdelsen kommer forud for en række valghandlinger i Rusland. Oppositionen har indkaldt til demonstrationer 9. september forud for en folkeafstemning om en kontroversiel pensionsreform. Samme dag vil flere regioner i Rusland inklusiv Moskva afholde regionalvalg. Navalnyj var forhindret i at stille op til præsidentvalget tidligere i år. Han er også tidligere blevet anholdt for at arrangere demonstrationer mod regeringen. Hans seneste fængselsdom var i maj. Her fik han 30 dages fængsel for sin rolle i demonstrationer mod Putin i mere end 90 byer under sloganet \"Putin er ikke vores tsar\", skriver Moscow Times. /ritzau/dpa",
        "metadata": {
            "source": "https://www.berlingske.dk/internationalt/putin-kritiker-anholdt-forud-for-afstemning-og-valg",
            "image_url": "https://berlingske.bmcdn.dk/media/cache/resolve/image_x_large/image/98/989402/21912641-file-photo-russian-opposition.jpeg",
            "publication_time": "Lørdag d. 25. august 2018, kl. 17.02",
            "author": null,
            "related_links": [],
            "attachments": []
        }
    }
}