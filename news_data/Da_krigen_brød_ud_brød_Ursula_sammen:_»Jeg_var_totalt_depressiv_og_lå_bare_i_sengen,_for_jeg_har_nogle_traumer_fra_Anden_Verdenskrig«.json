{
    "version": "1.0",
    "document": {
        "id": "https://www_berlingske_dk/kunst/da-krigen-broed-ud-broed-ursula-sammen-jeg-var-totalt-depressiv-og-laa-bare",
        "title": "Da krigen brød ud brød Ursula sammen: »Jeg var totalt depressiv og lå bare i sengen, for jeg har nogle traumer fra Anden Verdenskrig«",
        "content": "»Efter Første Verdenskrig blomstrede hele marker af valmuer oven på de tusinder og atter tusinder af soldater, som blev dræbt i skyttegravskrigene. Og jeg, som arbejder med symboler og metaforer, har tænkt: ‘Wau, det er valmuer, som suger af blodet fra de faldne soldater’. Det var dét, der satte min valmue i gang i min kunst.« Ursula Reuter Christiansen tager imod på sin gård på Møn i en kjole, somMads Nørgaardlancerer netop påKvindernes Internationale Kampdag. På kjolen er hendes blodrøde valmuer og budskabet »Fat Mod. Det næste store øjeblik i historien tilhører os!«, som hun satte i bevægelse i 1971 i sin feministiske ikoniske kunstfilm, »Skarpretteren«. Nu er budskabet trykt på hvide stykker af stof, monteret hen over forstykket på kjolen. Som små viljestærke aktionsplakater. »Det er ikke en pyntekjole, det er en aktionskjole. Så dem, der får den på, vil blive min hær,« siger hun og griner sin raspende latter. Aktionskjolen har fat om roden af Ursula Reuter Christiansens kunst: kjolen i sig selv, budskabet om at være modig og valmuen. De tre dele har løbet gennem hendes praksis, siden hun i 1969 flyttede til Møn fra Düsseldorf, hvor hun gik på kunstakademiet og havde den verdensberømte kunstner Joseph Beuys som professor. Han introducerede hende for nødvendigheden i at bruge af det private i sin kunst. Foto: Linda Kastrup. I køkkenet, hvor buketter af blomster fra hendes 80-års fødselsdag står i vaser og drysser ned på bordet, hænger hendes værker helt tilbage fra begyndelsen – blandt andet en stregtegning fra 1979 med en mand, der sidder foran et væld af røde valmuer, og et foto af hende selv og hendes mand, fluxuskunstnerenHenning Christiansen, der kom gående gennem en udstilling sammen med Joseph Beuys i slutningen af 1960erne. I Düsseldorf samarbejdede Henning Christiansen (1932-2008) med Joseph Beuys, og her blev Henning og Ursula så forlibt, at de forsatte livet og kunsten sammen på Møn. Herfra blev hun en del af Redstockings, som hun konsekvent kalder kvindebevægelsen, og det var også fra øen, at hun rejste til Hamburg og København for at undervise som professor på de store kunstakademier. Og hun er i sandhed et livstykke, som mange blev introduceret for, da hun i 2021 var en del af DR-programmet »Kunstnerkolonien« på Bornholm. Her lærte vi hendes temperament, ru røst og tyske diktion at kende, men også hendes dybe og venlige øjne, der overstråler det rum, hun befinder sig i. Valmuen begyndte allerede at optræde på hendes lærreder i 1969 sammen med nogle krigsbilleder, hun havde fundet i sin bedstefars bøger. I dag hænger der et fire meter langt sort lærred i hendes atelier – med røde valmuer på. Det skal med til en messe i Frankrig om et par måneder. »Da Masha Faurschou tog mig ind i sit galleri Sabsay i 2019 og sagde:Those puppies, Ursula, they were fantastic paintings, tog jeg valmuen op igen. En valmue kan både signalere død, forglemmelse og sorg, men når du ser, hvordan knoppen åbner sig, er det jo bare det mest smukke, silkebløde og bedårende syn. Den er såhinterhältig… hvad hedder det på dansk,« siger Ursula Reuter Christiansen og kigger op for at hente hjælp. »Lusket, ja.« »Mads Nørgaard så min udstilling»Das Unheimliche«på Den Frie Udstillingsbygning i 2021 og sagde: ‘Wau, wau, Wau’. Jeg har altid haft noget med kjoler, en fetichisme faktisk, og i udstillingen havde jeg en tøjsnor med mine kjoler, som ellers ligger i en stor kiste ude i mit rum (atelier,red.).« Optagetheden af kjoler går tilbage til hendes barndom i byen Trier, hvor hun de første syv år af sit liv voksede op med sin mor og søster, mens faderen var i krig. »Min mor syede alt vores tøj om fra familiens gamle tøj. Jeg er født i 1943, og krigen sluttede i 1945, så jeg var ganske lille, da vi kom tilbage til vores hus, som var delvist bombet. Jeg havde en lille hvid kaninskindspels med et rævehoved som låsetøj, og det røde gab havde polakkerne stjålet. De tog alt, hvad de kunne bære. Men min mor havde gemt nogle kufferter i en meget dyb kælder med kul. Og dér under kullet var vores tøj – blandt andet min mormors bryllupskjole, som jeg brugte i »Skarpretteren«.« Hvorfor tror du, din familie gemte tøjet? »Stoffer var kostbare. Min datter smider heller ikke noget væk. Det er gået i arv. For mig er kjolermy different identities, som jeg har brugt i mine billeder.« Det gælder også hendes pelse, som hun kan fortælle lange historier om. Blandt andet en grå sølvræv, hun tager på, da hun skal fotograferes i tågen, der har lagt sig som et slør over Møn. »Ja, ja, vi skynder os, og jeg henter lige min pels,« siger hun og fortæller senere, at hun skal begraves i den pels. »Der er koldt i en grav, jeg vil fryse,« siger hun og peger på et maleri, som hænger på væggen, hvor titlen »Bæstet i mennesket« står nede i venstre hjørne. »Min optagelse af pelse er lang, og når jeg tænker på min død og den grav, er den kold. Og nu er foret totalt i stykker. Jeg har svinet med den, sovet med den. Nogle gange, når jeg sov udenfor, behøvede jeg ikke at have tøj på, den er lige som et telt,« siger Ursula Reuter Christiansen.Fold sammenLæs mereFoto: Linda Kastrup. »Nu kan du se det dér afskyelige bæst, der også har min pelsfrakke på. Det er Murakamis grusomme bog »Kafka på stranden«, jeg blev så betaget af. En figur i bogen sprætter kattene op og æder de rå hjerter, og så lavede jeg det. Ellers lavede jeg kun bombebillederne sidste år.« Er Ukraine-krigen rykket ind i dine billeder? »Ja, jeg var totalt depressiv og lå bare i sengen, for jeg har nogle traumer fra Anden Verdenskrig, men så gik jeg i gang med »Rotten eggs against bombs«-billederne. Nu, hvor det er sådan, at jeg har fået mere succes – senest nu hvor jeg har fået et stort galleri i Basel i Schweiz, Von Bartha Gallery, som jeg blandt andet skal lave en soloudstilling hos til sommer, og som siden skal vises på de store internationale kunstmesser – må jeg løsrive mig fra den depressive tilstand.« For kunstinstitutionerne og nu også Mads Nørgaard rækker i en særlig grad ud efter Ursula Reuter Christiansen og hendes 1970er-poesi fra »Skarpretteren«. Filmen er et musikalsk legende, feministisk manifest i mol, som gør op med de historiske kvinderoller. I slutscenen lader en kvinde sig halshugge af skarpretteren, for at den nye frisatte kvinde kan genopstå, og i en voiceover hører vi en kvindestemme sige: »Fat mod! Det næste store øjeblik i historien tilhører os.« »Mens vi sad i klipperummet og redigerede filmen, jamrede jeg hele tiden: ‘Alt er til ende, alt er ødelagt’. Jeg sad jo med to børn, plus min mands barn. Men så sendte min amerikanske veninde Dorothy Iannone,der udstillede på Louisiana i foråret 2022mig det her budskab, som hun selv har brugt i et billedværk, og jeg formidlede det videre.« Iannone døde i december 2022. Ursula Reuter Christiansen ville ellers gerne have spurgt hende, hvem der havde sendt hende budskabet, der siden har spredt sig som valmuens frø over markerne igennem Ursulas værker. »Derfor har vi besluttet at sætte det på kjolen og sige: ‘Du er med!’ For du bestemmer selv, hvornår det næste øjeblik er. Og med så mange næste øjeblikke er det en bedre idé, at man koordinerer de øjeblikke og laver en fed »lille« revolution.« I 2018 havde Ursula Reuter Christiansen en separatudstilling på Statens Museum for Kunst, hvor hendes film, kjoler og valmuen havde en central plads. Valmuen blev med hjælp af grafikeren Rasmus Koch blæst op på en væg i salen. Det er den valmue, som er blevet overført til printet på kampkjolen, som Ursula har designet i samarbejde med Mads Nørgaard.Fold sammenLæs mereFoto: Linda Kastrup. Hvordan er det gået, siden du i 1971 spredte budskabet? »Jeg må bare sige, det gik skidegodt. Jeg synes, jeg har klaret det rigtig godt. Jeg synes, det er en sejrshistorie, jeg er ikke længere offer. Jeg er midt inde i det hele. Den anden dag fortalte min gallerist Stefan Von Bartha mig, at han lige havde solgt »Selvportræt mellem krukker« til en rigtig god pris. Det maleri har jeg haft udstillet mange gange, og netop fordi han er en dygtig gallerist, svup, så bliver det købt af en betydelig kvindelig samler fra Schweiz. Da jeg mødte ham første gang, sagde han: ‘Jeg fatter det ikke. Du er fra Tyskland, du har været i Beuys klasse. Hvorfor har jeg aldrig mødt dig?’ Men jeg har bare ikke haft kontakter til udlandet før.« Det er markant for vores samtid, at I kvindelige kunstnere får den opmærksomhed, som I har kæmpet for, siden Rødstrømpebevægelsens begyndelse. Nu er det, som om de her valmuer stormer derudad og sætter frø alle steder? »Ja, det er også derfor, jeg er så glad for den formulering. Som små gondoler flyver de til vejrs og vil uforfærdet sætte sig på dit tøj, dine øjne og læber i deres valmuerøde knitrende skønhed og sprede budskabet.« Hvad skal vi så kæmpe for den 8. marts? »Ja, men det går jo stadig helt ad helvede til. Vi er vidner til de frygteligste historier om kvinder, der bliver handlet som kvæg, om kvinderne i Iran og giftgasangrebene. Vi er kun en lille bitte del af verdenssamfundet. Jeg gider ikke tale mere om feminisme som indsnævrende kønspolitisk motiv. Hvad skal vi med slagsmålene om, hvilket køn man er, når der stadig er kvinder, som ikke har de mest basale, rimelige livsvilkår verden over?« »Da jeg gik på akademiet og interesserede mig for at male, var der ikke nogen kvindelige forbilleder. Der var sket en udradering af de kvinder. For der har jo hele tiden været kvinder, de har bare ikke fået lov til at være på den større scene. Sonia Delaunay, Franciska Clausen og Sonja Ferlov Mancoba er bare nogle af de kvindeskæbner, som måtte rejse hjem og passe deres familie eller var fattige og døde uden at blive ordentligt anerkendt,« siger Ursula Reuter Christiansen.Fold sammenLæs mereFoto: Linda Kastrup. Er din kjole så ikke en feministisk kampkjole? »Jo, men vi kan ikke længere køre på mandefordømmelse. Vi ved jo godt, at svinene stadig er der, og de fleste af dem er mænd, men vi har brug for vores sønner, for dem kan vi stole på. De er fantastiske fædre, og børnene elsker dem. Jeg kendte ikke min far, før jeg var syv år gammel, og har ikke haft en far, der legede, gav mig tøj på eller vaskede min røv. Min far elskede også mig, men det var på afstand. I dag er de med i alting. Vi er nødt til at tage dem med til den kamp mod kvinder, der bliver undertrykt ude i verden.«",
        "metadata": {
            "source": "https://www.berlingske.dk/kunst/da-krigen-broed-ud-broed-ursula-sammen-jeg-var-totalt-depressiv-og-laa-bare",
            "image_url": "https://berlingske.bmcdn.dk/media/cache/resolve/image_x_large/image/165/1653608/24365694-.jpg",
            "publication_time": "Onsdag d. 08. marts 2023, kl. 17.05",
            "author": null,
            "related_links": [],
            "attachments": []
        }
    }
}