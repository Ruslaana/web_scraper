{
    "version": "1.0",
    "document": {
        "id": "https://www_berlingske_dk/karriere/ingen-sager-om-loensnyd-i-kommuner",
        "title": "Ingen sager om lønsnyd i kommuner",
        "content": "Diskussionen om underbetalte østeuropæere på kommunale byggepladser har trukket flere overskrifter det seneste år, men ingen af landets fire største kommuner har endnu konstateret, at deres entreprenører har underbetalt ansatte på byggepladserne. Det viser en rundringning til landets fire største kommuner. Københavns Kommune har kun fået tre henvendelser fra 3F om mulig lønsnyd siden 2009, hvoraf en enkelt skal afgøres i Arbejdsretten. Heller ikke Aalborg og Odense Kommune har haft konkrete sager på deres byggepladser. Aarhus Kommune har endda kontrolleret sine byggepladser mere end ti gange det seneste år, hvor det viste sig, at alt var i orden. Kun tre gange har kommunen fået henvendelser fra 3F, og mistanken viste sig at være småfejl, hvor entreprenøren hurtigt rettede ind. »Vi afsætter ikke flere ressourcer end dem, vi allerede bruger på at kontrollere arbejdsvilkårene på byggepladserne. Vi skærper kontrakterne med klausuler for at undgå, at det finder sted, men har ikke konstateret det endnu,« siger rådmand Hans Halvorsen (S). Også de tre andre kommuner har klausuler i kontrakter over en vis størrelse, så entreprenøren har ansvaret for, at alle arbejder på overenskomstlignende vilkår. Men andre går endnu videre som eksempelvis Københavns Kommune, der netop har besluttet at bruge fem mio. kroner på 400 uanmeldte kontrolbesøg på sine arbejdspladser og samtidig kræver, at virksomhederne skal redegøre for op til 20 forskellige CSR-krav på ugentlige bygge- og leverandørmøder. En af landets store leverandører på byggeområdet i kommunerne, Jönsson, advarer andre kommuner om at gøre som København. Kun i ét tilfælde har firmaet oplevet, at en underleverandør ikke har udbetalt løn til udenlandske ansatte, og den sag verserer nu i Arbejdsretten. »Det virker helt urimeligt at bebyrde branchen med læssevis af krav for noget, vi i forvejen kræver af vores underleverandører. De skulle hellere kigge på de små private byggerier på villavejene, for det er nok snarere her, man kan finde polakker til 80 kroner i timen,» siger direktør Robert Mayer. Fagforeningen 3F kan ikke dokumentere omfanget af lønsnyd på kommunale byggepladser, men henviser til de såkaldte 48-timers møder, hvor de selv løser eventuelle problemer med arbejdsgiveren. Ofte handler det om, at den udenlandske virksomhed ikke har indbetalt feriepenge i Danmark, eller at de ansatte arbejder for meget i forhold til 3Fs overenskomst. 9 / ARBEJDSMARKED",
        "metadata": {
            "source": "https://www.berlingske.dk/karriere/ingen-sager-om-loensnyd-i-kommuner",
            "image_url": "https://berlingske.bmcdn.dk/media/cache/resolve/image_x_large/image/43/435827/6637880-19busforsidewebjpg.jpeg",
            "publication_time": "Torsdag d. 18. juli 2013, kl. 22.30",
            "author": "Rikke Brøndum",
            "related_links": [],
            "attachments": []
        }
    }
}