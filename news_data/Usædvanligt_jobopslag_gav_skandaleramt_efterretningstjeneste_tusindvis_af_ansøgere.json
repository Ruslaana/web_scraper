{
    "version": "1.0",
    "document": {
        "id": "https://www_berlingske_dk/indland/usaedvanligt-jobopslag-gav-skandaleramt-efterretningstjeneste-tusindvis-af",
        "title": "Usædvanligt jobopslag gav skandaleramt efterretningstjeneste tusindvis af ansøgere",
        "content": "Det var et på alle måder usædvanligt jobopslag. »Er du vores nye efterretningsagent?« lød overskriften på annoncen fra Forsvarets Efterretningstjeneste. På et tidspunkt, hvor møgsagerne om Lars Findsen, Claus Hjort Frederiksen, Ahmed Samsam peb ind gennem ruderne på Kastellet som iskolde vinde ude fra Øresund. Den sædvanligvis tilknappede spiontjeneste valgte – midt under det, der er blevet kaldt »danmarkshistoriens største efterretningsskandale« – at kaste en meget synlig snøre ud efter nye medarbejdere. Og det gav pote. Hele 3.400 jobansøgninger modtog efterretningstjenesten på baggrund af stillingsopslaget. Det fremgår af efterretningstjenestens årlige beretning»Indblik«, som netop er udkommet. »Vi fik i tusindvis af ansøgninger og har aldrig før haft så mange ansøgere til stillingen som føringsofficer eller til nogen anden stilling for den sags skyld. Vi vokser, fordi opgaverne vokser, og vi har brug for medarbejdere med forskellige baggrunde til vores efterretningsarbejde. Det gælder både den fysiske indhentning og også til vores mere tekniske stillinger, hvor vi forventer at skulle styrke vores hacker- og AI-kapacitet signifikant,« siger FEs efterretningschef, Anja Dalgaard-Nielsen, ifølge »Indblik«. Anja Dalgaard-Nielsen, chef for efterretning i FE, er mangeårig terrorforsker og sikkerhedspolitisk ekspert. Hun har tidligere været chef for Institut for Strategi ved Forsvarsakademiet samt chef for Forebyggende Sikkerhed hos PET.Fold sammenLæs mereFoto: Niels Ahlmann Olesen. Stillingen som »føringsofficer« eller »kildefører« dækker over efterretningsagenter, der søger at finde, rekruttere og dyrke forbindelser til personer i ind- og udland, som kan få fingre i hemmeligheder, der på den ene eller den anden måde er brugbare for Forsvarets Efterretningstjeneste. Og det var der altså 3.400 personer, der lod sig friste af. »Det er bestemt ikke hverdagskost i FE,« skriver efterretningstjenesten i sin årlige beretning. »Vi blev overraskede over den store interesse for stillingen, og vi oplevede en langt større spredning i profilerne, end vi har været vant til tidligere. Kampagnen resulterede i mere end 3.400 ansøgninger og herunder en overvægt af ansøgninger i den kvalitet, et job i en efterretningstjeneste kræver. Samtidig lykkedes kampagnen med at nedbryde nogle fordomme om FE og gøre os mere tilgængelig som potentiel arbejdsplads,« udtaler FEs HR-chef, der i modsætning til Anja Dalgaard-Nielsen ikke optræder med navn. Det fremgår ikke, hvor mange af de 3.400 ansøgere efterretningstjenesten efterfølgende har ansat. Men givet er det, at de udvalgte gennemgår en nøje udtænkt screeningsproces. Til gengæld er der ikke særlige krav til hverken alder eller særlig »star quality«, som Hollywood måske ville lede efter. »Vi vil væk fra James Bond-myten, for det, som karakteriserer agenterne, er, at de er gode til at opbygge menneskelige relationer, og at de har en sund dømmekraft. Det er vores erfaring, at de allerbedste hyppigt er personer, som ikke lige havde set for sig, at dette skulle være karrieren. Helt almindelige voksne mennesker med realkreditlån og Aula-login,«har efterretningschef Anja Dalgaard-Nielsen tidligere forklaret. Familie og børn er således ingen hindring, og føringsofficerer kan sagtens være midaldrende og have en klassisk civil erhvervskarriere bag sig. »Evnen til at opbygge menneskelige relationer er kompetencer, som man kan have opbygget i rigtig mange livsbaner og professioner. Empati er en del af det, men man skal også være rummelig, for en del af de mennesker, man vil møde på sin færd, er måske ikke helt som en selv,«sagde Anja Dalgaard-Nielsen til Berlingske i januar. ",
        "metadata": {
            "source": "https://www.berlingske.dk/indland/usaedvanligt-jobopslag-gav-skandaleramt-efterretningstjeneste-tusindvis-af",
            "image_url": "https://berlingske.bmcdn.dk/media/cache/resolve/image_x_large/image/173/1738919/24578737-forsvarets-efterretningstjeneste-holder-endnu-til.jpg",
            "publication_time": "Torsdag d. 23. november 2023, kl. 06.23",
            "author": "Morten Høyrup",
            "related_links": [],
            "attachments": []
        }
    }
}