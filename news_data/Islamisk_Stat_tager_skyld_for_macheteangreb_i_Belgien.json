{
    "version": "1.0",
    "document": {
        "id": "https://www_berlingske_dk/internationalt/islamisk-stat-tager-skyld-for-macheteangreb-i-belgien",
        "title": "Islamisk Stat tager skyld for macheteangreb i Belgien",
        "content": "Islamisk Stat tager skylden for et angreb i Belgien, hvor en 33-årig algerier, som havde boet i landet i tre år, sårede to kvindelige politibetjente med en machete. Angrebsmanden, der blev skudt og dræbt, havde en kriminel fortid. Angrebet skete i byen Charleroi. Med henvisning til uidentificerede kilder skriver nyhedshjemmesiden Amaq Agency, som har relation til Islamisk Stat, at angrebet var \"en reaktion på Islamisk Stats opfordring om at angribe statsborgere i lande, som er med i den amerikanskledede koalition i Irak og Syrien.\" Manden, der råbte \"Gud er Stor\", blev skudt af en tredje kvindelig betjent. Han blev meldt død kort efter på hospitalet. - Det ser ud til på ny at være et angreb, der peger på terrorisme, sagde den belgiske premierminister Charles Michel til tv-kanalen RTL-TVI lørdag. Den ene af betjentene meldes alvorligt såret. Hun er tilsyneladende ramt hårdt i ansigtet af macheten. Den anden betjent er lettere såret. Angrebet fandt sted foran Charlerois politistation. Øjenvidner siger, at angrebsmanden henvendte sig ved indgangen til en politistation. Han havde en sportstaske med sig, hvorfra han hev en machete frem. Da han angreb, råbte han på arabisk \"Allahu akbar\" (Gud er stor). Charleroi har tidligere været nævnt i forbindelse med militante jihadister, der var involverede i angrebene mod Paris i november 2015 og Bruxelles i marts. Belgien har været i forhøjet sikkerhedsberedskab siden angrebet i Bruxelles 22. marts i år, hvor der blev detoneret bomber i Bruxelles' lufthavn og på metrostationen Maelbeek i hovedstaden. /ritzau/AFP",
        "metadata": {
            "source": "https://www.berlingske.dk/internationalt/islamisk-stat-tager-skyld-for-macheteangreb-i-belgien",
            "image_url": "https://berlingske.bmcdn.dk/media/cache/resolve/image_x_large/image/11/115638/14286291-belgium-attack-police.jpg",
            "publication_time": "Søndag d. 07. august 2016, kl. 15.57",
            "author": null,
            "related_links": [],
            "attachments": []
        }
    }
}