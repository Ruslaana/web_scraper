{
    "version": "1.0",
    "document": {
        "id": "https://www_berlingske_dk/navne/jeg-ville-hade-at-arbejde-paa-en-leverpostejfarvet-skole",
        "title": "»Jeg ville hade at arbejde på en leverpostejfarvet skole«",
        "content": "Omar El-Hussein gik i skole hos hende. Hos damen med det knaldrøde hår, de farvestrålende gevandter og den blå sofa. Det blev ganske vist kun til et enkelt skoleår, men alligevel husker Lise Egholm drengen fra 5. klasse i 2003/04. Dengang forsøgte hun forgæves at tale Omars mor fra at sende ham på genopdragelse i Jordan. Omar El-Hussein blev senere kendt som manden, der dræbte to ved terrorangrebet i København i februar 2015. Det er karakteristisk for Lise Egholm, at hun har befundet sig i epicentret for det, der skulle udvikle sig til det største traume i den nyere danmarkshistorie. Og det er mindst lige så karakteristisk, at hun vidt og bredt har fortalt om sine oplevelser. For Lise Egholm råber op. Og det har hun gjort i de fleste af de 18 år, hun har stået i spidsen for Rådmandsgades Skole. De seneste fem år har hun været pensioneret, og 7. september fylder hun 70 år. Da Lise Egholm for alvor brød igennem i den offentlige debat om integrationsproblemer i starten af 00erne, stod det hurtigt klart, at her ikke var tale om en veldresseret karrierediplomat fra ministeriet for søforklaringer og udenomssnak. Hun var med egne ord leder af »en sort skole«, hvor otte ud af ti elever var indvandrerbørn. Men hun elskede sine elever, alle var »skattebasser«, og de blev skiftevis krammet, aet på kinden og rodet i håret. Hun ærgrede sig over deres forudsigelige nederlag og sugede sejrens berusende næring til sig, når det lykkedes dedikerede lærere at løfte en dygtig og flittig mønsterbryder ud af håbløsheden. Lise Egholm flyder over af hjertelighed, men hun har heller aldrig holdt sig tilbage for at uddele røfler til forældre, der efterspurgte muslimske særregler for deres børn. Og hun har langet utallige verbale kindheste ud mod såvel den danske hensynssyge som de muslimske friskoler. Sidstnævnte så hun som storleverandører af dårlig undervisning og fejlslagen integration. Alle fik klar besked, og Lise Egholm fik for sin åbenmundede ledelsesstil prisen som Årets Leder i 2011. Lise Egholms liv har været fuldt af børn. Og helst af de børn, der er bagud på points. Privilegerede børn har aldrig sagt hende noget, fortalte hun iet interviewi 2012: »Jeg bryder mig ikke om forkælede mennesker, som aldrig har ydet for at få det godt. Jeg ville hade at arbejde på en leverpostejfarvet skole. Grovbollebørn er bare mere interessante end lagkagesnitterne.« Medier og politikere har elsket Lise Egholm for hendes evne til at tale uden omsvøb om de problemer, hun mødte i sin dagligdag, og hun har været en markant stemme på Berlingskes Opinionsider. Men hun er også blevet kritiseret, når hun for eksempel har overdrevet antallet af elever fra muslimske friskoler, der skifter til folkeskolen, eller har udtalt, atjødiske børn mobbes af palæstinensiske børn på Nørrebros skoler. Så sent som denne sommerkritiserede formanden for Dansk Friskoleforening hende bl.a. for endnu en gang at have udtalt sig generaliserende om de etniske friskoler, som foreningen organiserer. Lise Egholm har selv tidligere sagt: »Selvfølgelig begår jeg fejl – ellers laver man for lidt.« ",
        "metadata": {
            "source": "https://www.berlingske.dk/navne/jeg-ville-hade-at-arbejde-paa-en-leverpostejfarvet-skole",
            "image_url": "https://berlingske.bmcdn.dk/media/cache/resolve/image_x_large/image/98/983621/21957513-lise-egholm.jpg",
            "publication_time": "Torsdag d. 06. september 2018, kl. 08.00",
            "author": "Bodil Jessen",
            "related_links": [],
            "attachments": []
        }
    }
}