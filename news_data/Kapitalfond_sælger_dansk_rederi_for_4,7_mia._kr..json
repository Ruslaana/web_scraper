{
    "version": "1.0",
    "document": {
        "id": "https://www_berlingske_dk/virksomheder/kapitalfond-saelger-dansk-rederi-for-47-mia_-kr_",
        "title": "Kapitalfond sælger dansk rederi for 4,7 mia. kr.",
        "content": "Nordic Capital har indgået en aftale om at sælge af logistikvirksomheden Unifeeder Gruppen til DP World for omkring fem milliarder kroner. Unifeeder er et af de største europæiske såkaldte feeder-rederier, der sejler med containere fra de store havne i Europa til mindre havne, hvor de store containerskibe ikke kan gå ind. Ifølge tal fra Alphaliner er det verdens 30.-største containerrederi med en skibskapacitet på 41.000 tyvefodscontainere (TEU), eller lidt under 0,2 pct. af verdensflåden. Ifølge Lars Terney, Partner i Nordic Capital Funds rådgivervirksomhed, har Unifeeder de seneste år i væsentlig grad udvidet sit netværk, serviceudbud og produktlanceringsstrategi. Det har været med til at gøre rederiet attraktivt for DP World. »Virksomheden er i dag klart markedsførende inden for en række områder og står stærkere end nogensinde. Når DP World anerkender det stærke vækstpotentiale, der fortsat er i virksomheden, er det en stor tilfredsstillelse for os,« udtaler Lars Terney i en pressemeddelelse. FAKTAFakta om Unifeeder og DP WorldUnifeeder blev grundlagt i 1977 af Peter Bohnsen og Tonny Paulsen.I 2010 købte Unifeeder den polske konkurrent IMCL.Unifeeder har 400 medarbejdere i 25 lande.DP World har 36.000 medarbejdere i 103 lande.DP World ejer 78 containerterminaler på seks kontinenter.FOLD UD Unifeeder blev grundlagt i 1977 af Peter Bohnsen og Tonny Paulsen. I 2010 købte Unifeeder den polske konkurrent IMCL. Unifeeder har 400 medarbejdere i 25 lande. DP World har 36.000 medarbejdere i 103 lande. DP World ejer 78 containerterminaler på seks kontinenter. Unifeeder har hovedkontor i Aarhus og et netværk bestående af mere end 100 havne i både Nord- og Vesteuropa, Nordafrika, Mellemøsten samt Sortehavet. DP World, der har hovedkontor i Dubai, ser frem til at byde Unifeeder velkommen om bord. »Det er vores mål at udnytte den store interne ekspertise hos Unifeeder og øge væksten på virksomhedens skalérbare platform med henblik på at skabe værdi for alle interessenter,« udtaler Sultan Ahmed Bin Sulayem, bestyrelsesformand og administrerende direktør for DP World, i pressemeddelelsen. Tidligere Mærsk-chef Nils Smedegaard Andersen, der nu er formand for Unifeeder, har været en del af salgsprocessen, hvor målet enten var at få Unifeeder på børsen eller solgt til en ny ejer. I 2013 opkøbte svenske Nordic Capital Unifeeder fra den britiske kapitalfond Montagu for omkring fire milliarder kroner. Allerede dengang var forventningerne til Unifeeder store, men rederiet ramte senere ind i problemer, somBerlingske tidligere har beskrevet. Med Nordic Capitals opkøb gik rederiet fra at være kendt i Nordeuropa til at blive en spiller på hele det europæiske marked. Med DP World som ny ejer kommer rederiet nu til at bevæge sig uden for Europas grænser.",
        "metadata": {
            "source": "https://www.berlingske.dk/virksomheder/kapitalfond-saelger-dansk-rederi-for-47-mia.-kr.",
            "image_url": "https://berlingske.bmcdn.dk/media/cache/resolve/image_x_large/image/51/518126/21718728-unifeeder.jpg",
            "publication_time": "Tirsdag d. 07. august 2018, kl. 07.24",
            "author": "Karen Haaning",
            "related_links": [],
            "attachments": []
        }
    }
}