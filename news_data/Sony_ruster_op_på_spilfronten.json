{
    "version": "1.0",
    "document": {
        "id": "https://www_berlingske_dk/virksomheder/sony-ruster-op-paa-spilfronten",
        "title": "Sony ruster op på spilfronten",
        "content": "Den japanske elektronikgigant Sony ruster op på spilfronten og er nu klar med både hovedtelefoner og skærme for at få del i milliardmarkedet på især pc-fronten. Dermedudvider Sony sit forretningsområdefra PlayStation, som er verdens mest solgte spilkonsol. Inzone er navnet på det nye Sony-mærke, som omfatter hovedtelefoner og skærme udviklet til spillere. Her udnytter Sony sin viden om lyd og skærmteknologi. Hovedtelefonerne er blandt andet udstyret med 360-graderslyd, så man vil kunne høre alt omkring sig – også fra hvilken retning fjendens fodtrin kommer. Der er indbygget støjreduktion, som Sony har vundet stor hæder på, og så kan mikrofonen slukkes ved blot at skubbe den opad. Den tændes igen ved at skubbe den ned igen. Inzone-hovedtelefonerne – et par med ledning, to uden – kommer i tre versioner til danske priser på mellem 1.000 og 2.500 kroner. De to nye skærme er rigt udstyret med stikmuligheder og har også indbyggede højttalere, hvis man ikke hellere vil fordybe sig i spillene med hovedtelefoner på. Her er der lagt vægt på at få så lille forsinkelse som overhovedet muligt på billedsiden, og man kan koble enten to pc'er eller en pc og en spilkonsol til skærmen på samme tid, så man hurtigt kan skifte. Mus og tastatur behøver man så også kun ét sæt af. De to skærme vil koste 6.000 og 10.000 kroner. Både skærme og hovedtelefoner er holdt i samme designstil som PlayStation 5 og virker selvsagt sammen med spilkonsollen. Sony håber dermed at skabe genkendelighed hos spillerne og lokke spiludviklere fra PlayStation-verdenen til at udvide sortimentet. PlayStation 5 har til dato solgt 20,46 millioner styk mod Microsofts Xbox Series X/S har solgt 15,23 millioner styk, viser tal fra analysefirmaet VGChartz. Sony er langtfra ene om at satse på spilmarkedet. Alle de store pc-producenter har de seneste år satset ekstra på at få del i det lukrative marked. Sonys nye satsning betyder samtidig, at selskabet går i krig med også danske GN Audio, selskabet bag Jabra-mærket med trådløse hovedtelefoner og ørepropper. GN Audiokøbte i oktober 2021 den danske storproducent af spiludstyr, Steel Series, for otte milliarder kroner. Den taiwanske pc-gigant Acers europadirektør,Emmanuel Fromont, fortalte i maj til Berlingske, hvordan markedet for dyrere, spilegnede computere virkelig har udviklet sig. »Da spilmarkedet begyndte, var nogle markeder store og nogle virkeligt små, for eksempel i Sydeuropa. Nu er spilmarkedet blevet mainstream. Det udgør omkring 25 procent af vores omsætning, så det er meget stort, om end ikke det største område. Det er ikke længere en niche. 50 procent af de stationære, der købes, er til spil, fordi man ønsker en høj ydelse. Og de krav siver videre ned til andre produkter,« forklarede han.",
        "metadata": {
            "source": "https://www.berlingske.dk/virksomheder/sony-ruster-op-paa-spilfronten",
            "image_url": "https://berlingske.bmcdn.dk/media/cache/resolve/image_x_large/image/156/1565680/24137181-pix-sony-inzone.jpg",
            "publication_time": "Onsdag d. 29. juni 2022, kl. 07.35",
            "author": "Thomas Breinstrup",
            "related_links": [],
            "attachments": []
        }
    }
}