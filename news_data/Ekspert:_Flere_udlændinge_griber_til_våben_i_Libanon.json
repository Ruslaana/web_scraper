{
    "version": "1.0",
    "document": {
        "id": "https://www_berlingske_dk/samfund/ekspert-flere-udlaendinge-griber-til-vaaben-i-libanon",
        "title": "Ekspert: Flere udlændinge griber til våben i Libanon",
        "content": "En dansker med palæstinensisk baggrund forsøgte ifølge den libanesiske avis An-Nahar natten til lørdag at udføre et selvmordsangreb ved en militær kontrolpost i den libanesiske grænse-region Bakaa. Ifølge Libanon-eksperten Rune Friberg Lyme er det ikke ualmindeligt, at udlændinge udfører væbnede aktioner netop denne libanesiske region. »Man ser for tiden en stigende tilstrømning af salafister, heriblandt flere og flere udlændinge, til dette område, som myndighederne generelt har meget lidt kontrol over. Af den grund kan det store sammenrend af væbnede grupperinger mere eller mindre være i fred, inden de vender tilbage til den syriske borgerkrig eller udfører angreb mod den libanesiske hær og regering, som de er meget kritiske over for,« siger Rune Friberg Lyme, der er tilknyttet organisationen International Media Support. »Det, at regionen ligger lige op til den syriske grænse, betyder, at det i høj grad er et af de områder, der fungerer som trafikknudepunkt til og fra Syrien i forbindelse med borgerkrigen,« uddyber Libanon-eksperten.  Torsdag bekræftede den danske ambassade i Beirut over for Berlingske Nyhedsbureau, at en dansker er blevet anholdt i Libanon. Om danskeren er en del af den mislykkede terroraktion i Bakaa-regionen, som An-Nahar har beskrevet, er dog fortsat uafklaret. Ifølge Rune Friberg Lyme har Bakaa-regionen i den seneste tid dannet ramme om en masse småangreb på hærenheder og forskellige officielle bygninger. »Det er også den kapacitet, de væbnede grupperinger i området har - mere vil de ikke være i stand til,« siger Rune Friberg Lyme. Ifølge An-Nahar kom dansk-palæstinenseren fra Syrien sammen med en anden palæstinenser og en syrer i en Mitsubishi, som hverken havde nummerplader eller identifikationspapirer, og da de blev standset ved Hmeid-checkpointet, trådte den ene palæstinenser ud af bilen med et bælte af sprængstoffer om livet. Men inden han kunne nå at detonere sine sprængstoffer, skød og dræbte soldater ham, skriver An-Nahar uden at oplyse, om der var tale om den danske statsborger eller den anden palæstinenser. De to andre i bilen blev anholdt, og soldaterne fandt en Kalashnikov og endnu et sprængstofbælte, som var forbundet med en håndgranat, forlyder det.  ",
        "metadata": {
            "source": "https://www.berlingske.dk/samfund/ekspert-flere-udlaendinge-griber-til-vaaben-i-libanon",
            "image_url": "https://berlingske.bmcdn.dk/media/cache/resolve/image_x_large/image/32/321662/6720111-syria-conflict.jpg",
            "publication_time": "Torsdag d. 15. august 2013, kl. 14.19",
            "author": null,
            "related_links": [],
            "attachments": []
        }
    }
}