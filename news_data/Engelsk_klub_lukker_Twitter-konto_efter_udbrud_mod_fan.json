{
    "version": "1.0",
    "document": {
        "id": "https://www_berlingske_dk/sport/engelsk-klub-lukker-twitter-konto-efter-udbrud-mod-fan",
        "title": "Engelsk klub lukker Twitter-konto efter udbrud mod fan",
        "content": "Den engelske klub Blackpool FC, der tilbage i 2010-11 var at finde i Premier League, er blevet tvunget til at slette en Twitter-konto der tilhørte klubben. Det sker efter, at folkene bag Twitter-kontoen gik langt over stregen og svinede en fan til. Den nu nedlagte konto stod for klubbens opdateringer til fans vedrørende kommercielle aktiviteter. En diskussion med en fan, der sarkastisk havde tilbudt at donere 20 pund til velgørenhed, hvis hjemmebanen blot var i nogenlunde stand til første turneringskamp, endte helt galt. Et tweet fra klubbens konto lød blandt andet: »back track, typical a***hole w******.« I en officiel erklæring fra klubben, udgivet på en anden Twitter-konto, lyder det: »Klubben kan ikke tolerere de fremsatte synspunkter og har siden fjernet denne konto.«",
        "metadata": {
            "source": "https://www.berlingske.dk/sport/engelsk-klub-lukker-twitter-konto-efter-udbrud-mod-fan",
            "image_url": "https://berlingske.bmcdn.dk/media/cache/resolve/image_x_large/image/68/686137/10253757-blackpool-1.jpeg",
            "publication_time": "Mandag d. 17. august 2015, kl. 11.31",
            "author": null,
            "related_links": [],
            "attachments": []
        }
    }
}