{
    "version": "1.0",
    "document": {
        "id": "https://www_berlingske_dk/virksomheder/arla-ost-scorer-filmrolle-i-hollywood",
        "title": "Arla-ost scorer filmrolle i Hollywood",
        "content": "Hollywoods mega-stjerner Bradley Cooper, Sienna Miller og Emma Thompson får selskab af en ganske særlig debutant, når de spiller hovedrollerne i filmen Burnt. Arlas Castello-ost vil nemlig være at finde på det store lærred, når filmen får premiere i Danmark i november. Burnt, der handler om Michelin-kokken Adam Jones, bliver startskuddet på det største globale reklamefremstød for Castello nogensinde, og Arla håber på, at salget vil få et boost i USA, Storbritannien, Australien og Skandinavien.  Castello indgår ikke kun som en del af filmen, men har også fået tilladelse til at arrangere globale salgsfremmende aktiviteter for både filmen og osten. Vice President i Arla Foods, Francesco Leone, mener, at filmrollen ligefrem kan blive et internationalt gennembrud for osten. »Castello er allerede et voksende globalt specialoste-brand, men rollen i Burnt kan blive noget af et internationalt gennembrud, og vi ved, at det har en dokumenteret effekt på salget at få sit brand forbundet med en film af denne størrelse. Det er en del af vores største kampagnefremstød til dato, og det er vores mål at gøre Castello til verdens førende brand inden for specialoste,« siger han. Det er muligt at købe Castello i 80 lande verden over, og i forbindelse med filmen Burnt, har Arla lanceret en global kampagne med fokus på madlavning. ",
        "metadata": {
            "source": "https://www.berlingske.dk/virksomheder/arla-ost-scorer-filmrolle-i-hollywood",
            "image_url": "https://berlingske.bmcdn.dk/media/cache/resolve/image_x_large/image/20/201999/10886376-brad.jpg",
            "publication_time": "Mandag d. 05. oktober 2015, kl. 10.24",
            "author": "Kirstine Benedicta Lauritzen",
            "related_links": [],
            "attachments": []
        }
    }
}