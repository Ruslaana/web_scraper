{
    "version": "1.0",
    "document": {
        "id": "https://www_berlingske_dk/kommentatorer/den-gode-akut-behandling-beloennes-ikke",
        "title": "Den gode akut-behandling belønnes ikke",
        "content": "Hvad dækker dette tørt smagende ord over? I sundhedsvæsenet betyder dimensionering, at man fastsætter omfanget af patienter, en afdeling forventes at kunne behandle. Man dimensionerer antallet af læger, sygeplejersker, sekretærer, SOSUer, portører og andet godtfolk, der skal være på en afdeling for at imødekomme kravet om behandling af det forventede antal patienter. I sagens natur vil der være dage, hvor der kommer langt færre patienter, end afdelingen er dimensioneret til. Det er ikke hensigtsmæssigt, at der er for mange af disse dage, da det koster dyrt for samfundet. Kunstgrebet består i at dimensionere sådan, at størstedelen af personalet yder hele tiden. Det er godt, da det betyder økonomisk effektiv behandling af flest mulige patienter. Bl.a. for at dimensionere bedre og dermed effektivisere er mange afdelinger i region hovedstaden blevet lagt sammen i de sidste par år. En effektiv måde at sørge for at flest mulige i hvidt tøj yder hele tiden. En helt ønskværdig situation, set fra et økonomisk perspektiv. Og efter vores mening også fra et behandlingsmæssigt perspektiv, da den øgede specialisering medfører bedre behandling, og da den bedrede økonomi giver mulighed for at indføre nye dyre behandlinger. Den skarpe læser har nok regnet ud, at der også er dage, hvor der kommer flere patienter, end der er dimensioneret til. Fra et økonomisk perspektiv er dette uden betydning, da der er statsmonopol på den akutte behandling og således ikke risiko for, at patienterne søger andre steder hen. Det medfører længere ventetid på at blive set af en læge. Sygeplejersken, der skal give medicinen lader vente på sig. Sekretæren, der skal skrive journalen, er bagud. Portøren, der skal køre til undersøgelse, er beskæftiget med andre opgaver. Men behandlet bliver man, og fra et økonomisk synspunkt er det godt, at lægen og det øvrige personale konstant er beskæftiget. Også fra et behandlingsmæssigt synspunkt er situationen acceptabel, så længe der er ressourcer til at de, der har presserende problemer, bliver set først og behandlet efter alle kunstens regler. Så er der de dage hvor det i de hvidklædtes jargon ’vælter ind’. Her overskrides dimensioneringens grænser sådan, at der ikke er personale nok til at varetage opgaverne fagligt forsvarligt. Lægen, sygeplejersken, sekretæren og portøren har hele tiden flere akutte opgaver, der skal udføres samtidig. Der prioriteres benhårdt, og de mest krævende patienter ses først. Men ofte er der flere, der burde ses med det samme, og problemer, som kunne være taget i opstarten, bliver til alvorligere problemer, i takt med at patienterne venter. På disse dage venter patienter med presserende behandlingskrævende problemer i timer på at blive behandlet. Men personalet er konstant beskæftiget, og fra det før omtalte økonomiske perspektiv, betyder sådanne dage ikke noget. Det koster ikke ekstra, at patienter med akutte behov venter urimeligt længe på behandling. Faktisk er den slags dage langt at ønske, frem for dage hvor der ikke er nok at lave. Det sidste har vi dog ikke nogen mistænkt for at kalkulere med. For patienterne er dage, hvor det ’vælter ind’ en potentiel katastrofe med varige mén eller fatale forløb som direkte konsekvens. En læge kan være nok så kompetent en behandler med de rette kundskaber til at stille den rigtige diagnose og iværksætte behandlingen. Men hvis lægen pga. arbejdspres ikke når at se patienten, før det er for sent, er kompetencerne ligegyldige. Fra et behandlingsmæssigt synspunkt er det derfor bedst, at der er så få af de sidstnævnte dage som muligt. Før sammenlægningerne i hovedstaden var der 13 hospitaler, der tog imod og behandlede akutte patienter. Denne model betød, at der ofte var rolige, og dermed økonomisk set, ineffektive dage. Det var en dyr model, og derfor skulle der effektiviseres. I dag er akutbehandlingerne samlet på fire områdehospitaler og Rigshospitalet. På den måde får man maksimalt arbejde ud af personalet. Fagligt og behandlingsmæssigt set er det også en god model, da der er samlet mere ekspertise på færre hospitaler. Men under sammenlægningerne er bufferkapaciteten forsvundet. Opgaver, der før blev varetaget af tre personaler i et roligt tempo, bliver nu varetaget af én person i et noget hurtigere tempo. Det betyder, at der skal færre patienter til, før læsset vælter og det på hospitalet opleves, som om det ’vælter ind’. Det er vores erfaring fra vores daglige arbejde på hospitalerne, at der er mange af disse dage, hvor dimensioneringens grænser overskrides i en grad, der umuliggør at behandle alle patienter forsvarligt. Det sker flere gange ugenligt. Sundhedsvæsnet ledes i dag i høj grad af politikere og økonomer. Kompetente mennesker, der leder med de ledelsesværktøjer, de har. Helt centralt blandt disse står økonomistyring. Det problematiske er, at der ikke er nogle negative økonomiske konsekvenser af et for stramt dimensioneret system. Dødsfald eller varige mén som følge af for stort arbejdspres og lange ventetider på akutte behandlinger koster ikke noget, og kan ikke ses på næste års budget. Øget bemanding og kortere ventetider koster derimod dyrt og medfører, at andre aktiviteter må skæres ned. Systemet er altså skruet sådan sammen, at de, der har beslutningsansvaret og det økonomiske ansvar, belønnes for at sikre konstant ventetid og maksimal udnyttelse af personalet. Det giver god økonomi og mulighed for flere behandlinger eller indkøb af ny og dyrere medicin næste år. Men for den tidskrævende gode kvalitet i den akutte behandling gives ingen belønning. Tværtimod. I det nuværende system straffes det at have en større og dermed dyrere bemanding. Vi forstår den nuværende prioritering og den stramme dimensionering. Ud fra de rammer, der er sat, er de fornuftige. Men når vi i vores hverdag oplever, at det ofte ikke er muligt at slå til som behandler, pga. for mange arbejdsopgaver og for mange patienter, må vi spørge: Er det rigtigt prioriteret, som vi gør nu? Valget er politisk. Men det er vigtigt, at vi kender prisen. Ikke kun den økonomiske, men også den pris, der betales, når patienter fejlbehandles og/eller dør som følge af for stort arbejdspres.",
        "metadata": {
            "source": "https://www.berlingske.dk/kommentatorer/den-gode-akut-behandling-beloennes-ikke",
            "image_url": "https://berlingske.bmcdn.dk/media/cache/resolve/image_x_large/image/71/716623/4456798-hospital.jpg",
            "publication_time": "Onsdag d. 24. august 2011, kl. 22.30",
            "author": null,
            "related_links": [],
            "attachments": []
        }
    }
}