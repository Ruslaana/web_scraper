{
    "version": "1.0",
    "document": {
        "id": "https://www_berlingske_dk/opinion/verdensberoemt-filosof-trump-har-gjort-danmark-til-noget-der-ligner-en",
        "title": "Verdensberømt filosof: Trump har gjort Danmark til noget, der ligner en »umulig drøm«",
        "content": "I mange år har Francis Fukuyama sværmet for Danmark. For Danmark har i modsætning til store dele af resten af verden forstået, hvad der skal til for at sikre de grundlæggende søjler i et velfungerende demokrati. Faktisk fungerer Danmark så godt, at resten af verden bør tage ved lære af den skandinaviske miniputnation, mener den amerikanske filosof, der kalder opgaven for aspirerende demokratier »at nå til Danmark«. Men med medvind til Trump, Putin og Xi Jinping ser resten af verden ud til at få sværere end nogensinde med at nå til Danmark, vurderer Fukuyama hos webmedietPersuasion. »Engang var verden delt efter ideologier. I dag er den opdelt i, hvad der i stigende grad ligner kriminelle bander, der kæmper om territorium og afpresningsordninger. Det har altid været svært at komme til Danmark, men nu ligner det en umulig drøm.« Kan en ubehøvlet grobrian tillade sig at belære andre om respekt? Ikke helt, mener den slovenske filosofSlavoj Zizeki den ukrainske avisKyiv Independent, hvor han efter skænderiet mellem Volodymyr Zelenskyj og Donald Trump i Det Ovale Kontor ser større muligheder for en beleven samtale med en chatbot end med den amerikanske præsident. »Hele behandlingen af Zelenskyj var respektløs. Og det gør det endnu værre, at Trump – en mand, der har sat nye standarder for offentlig vulgaritet – nu skamløst fordømmer andre for at være respektløse. Den ultimative obskønitet er at bebrejde andre for respektløshed på en måde, der i sig selv er skrigende respektløs. Selv en simpel ai-model som ChatGPT har bedre manerer end Trump og Vance under en samtale.« Scenerne fra skænderiet i Det Ovale Kontor forfærder også den liberale Trump-kritiker og historikerAnne Applebaum. I tidsskriftetThe Atlanticbegræder hun, at den amerikanske præsident i en håndevending har formøblet den europæiske goodwill, som USA har nydt i årtier. »På bare få minutter skabte Donald Trump og J.D. Vance en helt ny amerikansk stereotyp: ikke den stille amerikaner, ikke den grimme amerikaner, men den brutale amerikaner. Uanset hvilke illusioner europæerne nogensinde har haft om amerikanere – fra gamle amerikanske film, hvor de gode vinder, og de onde taber, og hvor ære vinder over forræderi – så ligger de nu i ruiner.«",
        "metadata": {
            "source": "https://www.berlingske.dk/opinion/verdensberoemt-filosof-trump-har-gjort-danmark-til-noget-der-ligner-en",
            "image_url": "https://berlingske.bmcdn.dk/media/cache/resolve/image_x_large/image/189/1897677/24905733-vejen-til-danmark-ser-i-stigende-grad-umulig-ud-o.jpg",
            "publication_time": "Lørdag d. 08. marts 2025, kl. 09.43",
            "author": "Troels Heeger",
            "related_links": [],
            "attachments": []
        }
    }
}