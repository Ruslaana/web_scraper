{
    "version": "1.0",
    "document": {
        "id": "https://www_berlingske_dk/kultur/de-saetter-fugle-op-paa-en-piedestal",
        "title": "De sætter fugle op på en piedestal",
        "content": "Det hele startede med et kassettebånd med fuglestemmer fra 1970erne. Allerede som purk var Bjarke Søballe Andersen fascineret af fugle. Han studerede dem ude på fodrebrættet i haven, mens de nippede til det daggamle brød. Og når han og forælderen skulle på familiebesøg, sad Bjarke på bagsædet og kunne ikke fjerne blikket fra musvågen, der hang ude over marken. Forældrene glædede sig over sønnens interesse og gav ham et kassettebånd med ornitologen Ole Geertz-Hansen, som slyngede om sig med malerige beskrivelser og huskeregler til fuglestemmer, så man kunne genkende dem ude i naturen. Bjarke gemte kassettebåndet i en rodekasse indtil en aften, hvor han var blevet en voksen mand og sad i sit soveværelse og indspillede musik. »Det med at lave musik med fugle startede egentlig, hvis jeg skal være helt ærlig, som en strøtanke. Jeg var ved at optage noget andet musik og var kommet til et stykke i nummeret, hvor jeg manglede noget anderledes. Jeg havde tilfældigvis taget alle mine gamle plader og kassettebånd frem, og så eksperimenterede jeg ved at lægge nogle fuglelyde ind over,« fortæller Bjarke Søballe Andersen. »Det lød helt fantastisk,« forsætter han, »jeg ville gøre fuglen til stjernen, forsangeren, og straks formede tankerne sig. Det her kan blive til fugleplade, tænkte jeg.« Debutalbummet »Havens fugle« modtog store kritikerroser og blev udpeget som en af årets bedste plader af Berlingske i 2010. Langsomt gik Dans & Lær fra at være et smånørdet soveværelseprojekt til svedige livekoncerter, hvor bandmedlemmerne kaster instrumenter ud til publikum, så de selv kan være med til at skabe en fest. Og mens de optrådte for børnehavebørn, pensionister og hipstere, skabte Dans & Lær et univers, et koncept, hvor man lærer, mens man lytter. De udvidede fugleuniverset med deres andet album i 2012, men så skete det, som sker for så forfærdige mange bands. De stødte på kunstnerisk grund. Dans & Lær havde brugt det samme kassettebånd med fuglekald til at skabe begge plader, og nu var lyden af havens fugle udtømt. De begyndte at eksperimentere med lyden af hjerterytmer og satte musik til den taktfaste rytme, men det føltes ikke rigtigt. De kunne ikke slippe fuglene. Så da gutterne en dag ved et tilfælde hørte en plade med newzealandsk fuglekald, sad de bare og måbede. De havde fundet deres nye lyd. »Vi vidste godt, fuglene fra New Zealand lyder markant anderledes end dem, vi har herhjemme. Men vi vidste ikke, de lyder så fantastisk,« fortæller Bjarke Søballe Andersen. De begyndte at indspille musik til fuglestemmerne fra pladen »A Treasury Of New Zealand Bird Song«, hvor ornitologen Gordon R. Williams med litterære referencer beskriver fuglene og deres karetariske kald ved at citere store værker som Moby Dick. Det tredje album var skabt. »Vi sætter fuglene op på en piedestal og betragter dem. Nogle steder er vi helt oppe i de naturromantiske lag, hvor man nærmest er i nærkontakt med gud bare på grund af den her lille fugl,« siger Bjarke Søballe Andersen og skynder sig at forklare, at det altså ikke skal blive religiøst: »Men fuglen har en enorm betydning i verdenshistorien og i litteraturen. Tænk bare på duen.« For Bjarke Søballe Andersen har det faktisk været frigørende med et stramt koncept, hvor bandet kun bruger fuglestemmer som sangene gennemgåede tema. »Som musiker bliver jeg faktisk mere udfordret, når jeg skal samarbejde med fugle. Vi mimer deres kald og overfører dem til musikken, så det bliver fuglene, der digerer. Men det er ikke fordi numrene, så bare skriver sig selv. Slet ikke. Vi starter med fuglenes kald og opbygger sangene derfra. Nogle gange ender et fuglekald direkte som en basgang i en sang,« siger han. Selvom fuglenfunken, som nogle kalder genren, lægger op til lærdom under festen, så bliver publikum nok aldrig fugleeksperter ved kun at lytte til Dans & Lær alene. »Men det øger opmærksomheden omkring fuglene. Jeg bliver for eksempel så glad, hvis nogen cykler hjem fra byen og genkender skadens sang. Det er vigtigt for mig, for fuglene bliver ofte bare til byens baggrundsstøj, så jeg håber, vores musik kan få dem til at træde frem fra larmen,« siger han og røber, at der faktisk er en større mening med fuglemusikken. »Som mennesker fokuserer vi for det mest på andre mennesker og ikke nær så meget på dyrene, når det gælder noget som den globale opvarmning. Men vi skal være opmærksomme på de små levende væsner, fuglene, som har været her meget længere end os. De har jo en gigantisk historie på deres vinger,« siger Bjarke Søballe Andersen. Med det nye engelsksprogede album drømmer Dans & Lær om at lukke endnu flere ind i deres lille univers, hvor sprogbarrieren tidligere har forhindret fuglefans i at lære huskereglerne til at genkende fuglene ude i haven. »Nu har vi bakset rundt i det her lille nordiske land som fugleband, så er det enormt stort lige pludselig at skulle indtage hele verden. I første omgang håber vi at kunne tage til New Zealand for at optræde, og det newzealandske pladeselskab, som ejer rettighederne til det oprindelige kassettebånd, er faktisk så begejstret for fuglefunken, at de planlægger at udsende vores nye album i New Zealand,« fortæller han. Så nu trækker Dans & Lær mod syd. Dans & Lærs nye album »New Zealand« udkommer i morgen.",
        "metadata": {
            "source": "https://www.berlingske.dk/kultur/de-saetter-fugle-op-paa-en-piedestal",
            "image_url": "https://berlingske.bmcdn.dk/media/cache/resolve/image_x_large/image/87/873103/7269189-30magdans--laerjpg.jpeg",
            "publication_time": "Lørdag d. 29. marts 2014, kl. 20.00",
            "author": "Thomas Albrektsen",
            "related_links": [],
            "attachments": []
        }
    }
}