{
    "version": "1.0",
    "document": {
        "id": "https://www_berlingske_dk/internationalt/16-aarig-tysk-pige-tiltales-for-drabsforsoeg-og-is-sympati",
        "title": "16-årig tysk pige tiltales for drabsforsøg og IS-sympati",
        "content": "Celle. En 16-årig tysk pige og IS-sympatisør, som er anklaget for at have stukket en tysk betjent i Hannover, fremstilles torsdag ved retten i byen Celle. Pigen står tiltalt for drabsforsøg og for at støtte en terrorgruppe. Hun risikerer en straf på 10 års fængsel. I samme sag er en mand desuden tiltalt for at have kendt til pigens planer.  IS har ikke taget skylden for angrebet 26. februar på banegården i Hannover, hvor hun stak en betjent med kniv, før hun blev overmandet af offerets kollega. En 34-årig betjent blev livstruende såret i angrebet. Celle ligger 40 kilometer nordøst for Hannover, som er hovedstad i delstaten Niedersachsen.  Ifølge det tyske nyhedsbureau dpa blev pigen radikaliseret i november 2015. I januar i år rejste hun til Istanbul, hvor han fik kontakt med to støtter af Islamisk Stat. De skulle hjælpe hende med at komme videre til gruppens områder i Syrien. Moren til den 16-årige fik lokket pigen hjem til Tyskland, inden hun nåede frem. Kort efter angreb hun betjenten på banegården i Hannover.  /ritzau/dpa",
        "metadata": {
            "source": "https://www.berlingske.dk/internationalt/16-aarig-tysk-pige-tiltales-for-drabsforsoeg-og-is-sympati",
            "image_url": "https://berlingske.bmcdn.dk/media/cache/resolve/image_x_large/image/3/36799/15164601-tysk-politi---2016102012514718.jpeg",
            "publication_time": "Torsdag d. 20. oktober 2016, kl. 13.11",
            "author": null,
            "related_links": [],
            "attachments": []
        }
    }
}