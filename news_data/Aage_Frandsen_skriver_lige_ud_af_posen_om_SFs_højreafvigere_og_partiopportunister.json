{
    "version": "1.0",
    "document": {
        "id": "https://www_berlingske_dk/boeger/aage-frandsen-skriver-lige-ud-af-posen-om-sfs-hoejreafvigere-og",
        "title": "Aage Frandsen skriver lige ud af posen om SFs højreafvigere og partiopportunister",
        "content": "Den dag, jeg i 2004 som udenrigsminister pludselig måtte af sted for at repræsentere Danmark ved Arafats begravelse, var der en udenrigspolitisk debat i folketingssalen. Den blev trukket så meget i langdrag af Enhedslistens evigt talende Kjeld Albrechtsen, at jeg måtte bede formanden om tilladelse til før tid at afrunde debatten for mit vedkommende, hvorefter forsvarsministeren ville tage over. Albrechtsen for op, kaldte min optræden for »foragt for Folketinget« og bad formanden om at beordre mig til at blive i salen. I stedet satte formanden stilfærdigt Albrechtsen på plads.  Manden i formandsstolen var SFs Aage Frandsen. I stedet for at tage et billigt point ved at genere regeringen valgte han fair play. Sådan har hele hans politiske virke været, hvorom han har skrevet i sin politiske erindringsbog, »Folkesocialisten«. I 18 år var Aage Frandsen medlem af Folketinget. Fra 2001 til 2005 var han gruppeformand. I 34 år sad han i SFs hovedbestyrelse og forretningsudvalg. Ingen kender SF så godt som han. Han har været med i alle partikampene. Han har formuleret adskillige af partiets standpunkter, hvori han har forenet medlemsdemokrati med parlamentarisme, marxisme med en moderne socialisme og om nødvendigt medvirket til at »afskrælle« partiet for såvel folk, der efter hans mening lå for langt til højre, som for folk, der lå for langt til venstre. Selv lå han lidt til venstre for midten i partiet.  Mest interessant for ikke-SFere er hans beskrivelse af, hvorledes partiet allerede fra partistifteren Aksel Larsens tid har ønsket at gå i regering med Socialdemokratiet. Det gik altid galt. Først med »Det røde kabinet« fra 1966 til 1968, som førte til den »afskalning«, der skabte VS. Dernæst i 1972 med Jens Otto Krags underkendelse af Socialdemokratiets og SFs »kulegravningsbande«. I 2003 talte formanden Holger K. Nielsen for dette regeringssamarbejde, som hans efterfølger Villy Søvndal realiserede i 2011. Holger K. Nielsen udtrykte det således: »En regering med SF-deltagelse forudsætter et stærkt SF og et regeringsprogram baseret på social og økologisk ansvarlighed«. Men, noterer Frandsen tørt, i 2011 var forudsætningerne under alle omstændigheder ikke til stede. Selv om Frandsen havde støttet valget af Søvndal, var han stærkt utilfreds med den centralistiske måde, denne kørte politikken på. Ovenikøbet anført af Thor Møger Pedersen, der ville gøre SF til et arbejderparti, skønt det efter Frandsens mening er et parti for alle, der deler partiets socialistiske anskuelser. Søvndals folk forlod da også hastigt partiet, efter at hans efterfølger Annette Vilhelmsen, som Frandsen også støttede, trak partiet ud af regeringen. Derefter gik stafetten videre til Pia Olsen Dyhr, som ligeledes fik Frandsens støtte. Det er karakteristisk for Aage Frandsen, at hans rolle og medvirken i alle disse kampe har været diskret og er foregået på de indre linjer. Han mindede de stridslystne og mediebevidste kamphaner om, at man ikke har »ytringspligt«. I stedet for at gå i pressen skrev han breve til aktørerne. Nu fortæller han til gengæld lige ud af posen, hvad han mener om højreafvigere som Jess Lunde og partiopportunister som Tesfaye og Møger Pedersen. Hans foretrukne politikere er Gert Petersen og Holger K. Nielsen, der havde klare holdninger uden at være så firkantede, at de ikke kunne holde sammen på partiet.  Af stor interesse for ikke-SFere er ikke mindst SFs håndtering af EF/EU-spørgsmålet, hvor Holger K. Nielsen allerede før folkeafstemningen om Maastricht-traktaten i 1992 formulerede de indvendinger mod den, som derefter blev til de sakrosankte forbehold i »det nationale kompromis«, hvorpå SF i 1993 kunne støtte Edinburgh-traktaten. For SFere og personer, der er særligt interesserede i SFs historie, rummer Frandsens beretning en stor mængde stof om tilblivelsen af de forskellige programmer og kampene med partiforeningen i Aarhus. Det bliver lidt omstændeligt for os andre. Vi får til gengæld indblik i SFs tumultariske samarbejde med Socialdemokratiet og i, hvordan SF nåede frem til beslutninger, der har haft betydning for Danmarks politiske historie. Aage Frandsen var ingen folketaler eller karismatisk, politisk personlighed, og med sin karakteristiske ydmyghed forsøgte han heller aldrig at blive det. Han var en betydningsfuld og bundhæderlig parlamentariker, der virkede på de indre linjer og med denne bog nu også gør det på de ydre. BMINTERN - cccFold sammenLæs mere Titel: Folkesocialisten.Forfatter: Aage Frandsen.Sider: 336.Pris: 300 kr.Forlag: Momenta.",
        "metadata": {
            "source": "https://www.berlingske.dk/boeger/aage-frandsen-skriver-lige-ud-af-posen-om-sfs-hoejreafvigere-og",
            "image_url": "https://berlingske.bmcdn.dk/media/cache/resolve/image_x_large/image/3/34483/20782839-diverse-fdselsdage.jpg",
            "publication_time": "Lørdag d. 28. april 2018, kl. 15.30",
            "author": null,
            "related_links": [],
            "attachments": []
        }
    }
}