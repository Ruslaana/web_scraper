{
    "version": "1.0",
    "document": {
        "id": "https://www_berlingske_dk/kultur/egmont-undersoegelser-frikender-forlagsdirektoer-for-seksuelt-kraenkende",
        "title": "Egmont-undersøgelser frikender forlagsdirektør for »seksuelt krænkende adfærd«",
        "content": "Upassende massager, klap bagi, ydmygelser, skældud, brutal og intimiderende ledelse. Det var blandt nogle af de ting, som 22 tidligere medarbejdere fortalte om iBerlingske, da de i februar rettede en sønderlemmende kritik mod Lindhardt og Ringhofs administrerende direktør Lars Boesgaard. Men der kan »ikke påvises en seksuel krænkende adfærd fra forlagsdirektør Lars Boesgaard.« Sådan skriver mediekoncernen Egmont i en pressemeddelelse efter at have undersøgt arbejdskulturen hos forlaget Lindhardt og Ringhof. Undersøgelserne viser »en god arbejdsplads med høj trivsel og tilfredshed,« og at der ikke kan »identificeres en generel dårlig eller krænkende arbejdskultur på forlaget.« »Dog er der også medarbejdere, der påpeger behov for ændringer i arbejdsmiljøet, og derfor iværksættes en række tiltag på forlaget,« oplyser mediekoncernen Egmont, der ejer forlaget. Ligesom de foregående år, skriver koncernen, ligger medarbejdertilfredsheden blandt forlagets medarbejdere samlet set meget højt. Af pressemeddelelsen fremgår det, at omfanget af krænkende eller upassende adfærd er lavere end eksternt benchmark, altså lavere end i andre, sammenlignelige undersøgelser. Men at der »har været tilfælde gennem årene, som skulle være håndteret bedre«, konkluderes det. Dertil tilbageviser Egmont beskyldninger om »alfonseri«, hvor kvindelige medarbejdere angiveligt skulle stå intimt til rådighed for forfattere. Det var forfatteren, Hassan Preisler, der tilFrihedsbreveti midten af januar fortalte, at der på forlaget foregik »en slags indirekte alfonseri«, hvor yngre kvinder er blevet tilbudt som en slags forfatterpleje. Men det afviser Egmont altså med henvisning til de netop afsluttede undersøgelser. Hassan Preisler udgav sin første bog på Lindhardt og Ringhof i 2013, men afbrød samarbejdet sidste år.Fold sammenLæs mereFoto: Soren Bidstrup. Siden Frihedsbrevet udkom med sin artikelhar Berlingske talt med i alt 25 kilder fra forlagsbranchen, herunder 22 tidligere Lindhardt og Ringhof-ansatte, der alle kritiserede kulturen og arbejdsmiljøet under Lars Boesgaards ledelse. De fortalte blandt andet om en seksualiseret og grænseoverskridende kultur på forlaget, som de har oplevet blev blåstemplet af Lars Boesgaard selv. Andre om et arbejdsmiljø, hvor Lars Boesgaards ledelsesstil har givet anledning til frygt og utryghed. Men det kan ifølge Egmont heller ikke »påvises«: »Der kan heller ikke påvises en seksuel krænkende adfærd fra forlagsdirektør Lars Boesgaard eller en unormal høj udskiftning af medarbejdere. Nogle medarbejdere oplever et arbejdsmiljø med for stor arbejdsbyrde og tidspres, og der har til tider været en for direkte ledelsestone,« lyder det fra Egmont. Resultatet af undersøgelserne følges af en tillidserklæring fra Egmonts topchef, Steffen Kragh, til forlagets administrerende direktør: »Samlet set vurderer vi i Egmont, at Lars Boesgaard er den rette person til at lede forlaget videre,« siger han i pressemeddelelsen. I 24 år har Steffen Kragh stået i spidsen for mediekoncernen Egmont.Fold sammenLæs mereFoto: Niels Ahlmann Olesen. Egmont har konkret gennemført tre undersøgelser af arbejdskulturen: Undersøgelsen med ekstern advokatbistand har blandt andet omfattet interview med tidligere og nuværende medarbejdere samt enkelte andre relevante personer, gennemgang af interne politikker og guidelines samt visse e-mails og sms'er. Koncernen oplyser videre, at fem anonyme whistleblower-henvendelser indgår heri, og at flere tidligere medarbejdere, der ellers har stået frem i medierne, har afvist at deltage. En af dem er Mathilde Friese, der som den første tidligere medarbejder stod frem sammen med forfatter Hassan Preisler og fortalte om en seksualiseret kultur fra sin tid på forlaget. »Det er for uklart for mig, hvad jeg reelt siger ja til at medvirke i – og hvem der får de ting, jeg siger, at vide,« sagde Mathilde Friese tilBerlingskeom sin beslutning om ikke at bidrage til undersøgelsen. Til Frihedsbrevet havde Friese fortalt om en episode i 2018, hvor en ældre, mandlig tv-vært under et skriveophold i et sommerhus gik ind på hendes værelse om natten og onanerede foran hende. Det var blandt andet den episode, som advokatfirmaet Gorrissen Federspiel var hyret ind for at undersøge. Klart står det, at Egmont ikke ser grundlag for at drage ledelsesmæssige konsekvenser på forlaget. I stedet iværksættes en række indsatser for at understøtte et godt arbejdsmiljø – heriblandt en »to-trins godkendelse af skriveophold«. Administrerende direktør på Lindhardt og Ringhof siger, at »kritikken af min ledelsesstil har været en øjenåbner«: »Det gælder min indimellem direkte måde at kommunikere på, men også kritikken af skulderklem, som for mig altid har været kollegialt ment. Jeg vil gerne undskylde over for de medarbejdere, som er blevet påvirket af min facon. Det tager jeg til mig,« udtaler han i pressemeddelelsen. Han fortsætter: »I Lindhardt og Ringhof følte vi os urimeligt kritiseret med beskyldningen om, at forlagets kvindelige medarbejdere skulle stå intimt til rådighed for forfattere. Vi tog derfor kraftigt til genmæle, fordi vores medarbejdere og forfattere dermed uberettiget blev hængt ud. Men det retfærdiggør ikke den personlige kritik ivores første svar i sagenog manglende anerkendelse af en tidligere medarbejders oplevelser. Det vil jeg gerne beklage.«",
        "metadata": {
            "source": "https://www.berlingske.dk/kultur/egmont-undersoegelser-frikender-forlagsdirektoer-for-seksuelt-kraenkende",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901011/24912176-lars-boesgaard.jpg",
            "publication_time": "Mandag d. 17. marts 2025, kl. 12.43",
            "author": "Signe Westermann Kühn",
            "related_links": [],
            "attachments": []
        }
    }
}