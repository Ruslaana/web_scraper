{
    "version": "1.0",
    "document": {
        "id": "https://www_berlingske_dk/samfund/olivers-far-doemt-i-oestrig",
        "title": "Olivers far dømt i Østrig",
        "content": "Danske Thomas Sørensen er torsdag blevet idømt et års betinget fængsel for bortførelsen af sønnen Oliver sidste år i Østrig. Det har en domstol i byen Graz afgjort, skriver nyhedsbureauet APA. I april 2012 rejste Thomas Sørensen til Østrig og hentede den nu seksårige Oliver hjem mod sin ekskærestes vilje. Det kostede ham en dom på 12 måneders betinget fængsel ved en østrigsk domstol, men på grund af procedurefejl skulle sagen gå om. Retten i Graz har nu stadfæstet den oprindelige dom. Olivers mor, Marion Weilharter, forklarede ved torsdagens retsmøde, at »jeg var bange for, at jeg aldrig skulle se min søn igen«, da Thomas Sørensen sidste år havde hentet Oliver ved drengens østrigske børnehave. Marion Weilharter tog drengen med hjem til Østrig i 2010. Hun fik efterfølgende forældremyndigheden over Oliver af de østrigske myndigheder, mens Thomas Sørensen fik forældremyndigheden ved en dansk domstol. Oliver er ikke rejst med sin far til Østrig og befinder sig fortsat i Danmark. Thomas Sørensen overvejer lige nu, om han vil anke den østrigske domstols afgørelse. Han rejser hjem til Danmark senere torsdag.",
        "metadata": {
            "source": "https://www.berlingske.dk/samfund/olivers-far-doemt-i-oestrig",
            "image_url": "https://berlingske.bmcdn.dk/media/cache/resolve/image_x_large/image/55/555700/6484458-olivers-far.jpg",
            "publication_time": "Torsdag d. 06. juni 2013, kl. 15.53",
            "author": null,
            "related_links": [],
            "attachments": []
        }
    }
}