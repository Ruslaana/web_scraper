{
    "version": "1.0",
    "document": {
        "id": "https://www_berlingske_dk/internationalt/banditten-uden-sko",
        "title": "Banditten uden sko",
        "content": "Time Magazine har udnævnt ham til \"Amerikas mest eftersøgte teenage-bandit\". Filmselskabet 20th Century Fox har købt rettighederne til at lave en film om ham. Og påFacebookhar han over 87.000 fans. Men søndag sluttede flugten for 19-årige Colton Harris-Moore - bedre kendt som \"den barfodede bandit\". Han blev fanget efter en intens bådjagt i Bahamas, hvor politiet skød motorerne ud. Inden bådjagten var Harris-Moore kommet til østaten med et fly, som han selv havde fløjet ulovligt og stjålet i USA. Levede i skoven Men historien om forbryderen Colton Harris-Moore starter langt tidligere. Allerede som 7-årig begyndte den i dag 19-årige dreng fra Camano Island i staten Washington at leve i naturen og brød ind i folks ferieboliger for at stjæle tæpper og mad. I de efterfølgende år fik han adskillige domme for indbrud, men det var først, da han havde fået en dom på tre års forvarring på en ungdomsinsitution, at han i april 2008 flygtede. I de følgende to år rejste han tværs over USA, hvor han angiveligt lavede en lang række indbrud og stjal forskellige køretøjer - ofte uden sko. Derfor blev han i medierne hurtigt døbt  \"den barfodede bandit\". Politiet udlovede en dusør på 10.000 dollar for informationer, der ville føre direkte til hans anholdelse. Colton-Harris-Moore havde heller ingen sko på, da han blev anholdt på marinaen i søndags.",
        "metadata": {
            "source": "https://www.berlingske.dk/internationalt/banditten-uden-sko",
            "image_url": "https://berlingske.bmcdn.dk/media/cache/resolve/image_x_large/image/84/849191/2824879-files-us-canada-bahamas-crime-court.jpg",
            "publication_time": "Onsdag d. 14. juli 2010, kl. 09.43",
            "author": "Louise Lyck Dreehsen",
            "related_links": [],
            "attachments": []
        }
    }
}