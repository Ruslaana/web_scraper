{
    "version": "1.0",
    "document": {
        "id": "https://www_berlingske_dk/internationalt/bombemand-draeber-mindst-19-paa-en-skole-i-kabul",
        "title": "Bombemand dræber mindst 19 på en skole i Kabul",
        "content": "Adskillige elever har mistet livet i et angreb på en skole udført af en selvmordsbomber i den vestlige del af Afghanistans hovedstad, Kabul. Det beretter flere medier om. Nyhedsbureauet Reuters har fået oplysningen bekræftet af det afghanske politi. Talsmand Khalid Zadran oplyser, at \"19 personer desværre har lidt martyrdøden\", mens 27 er blevet såret under eksplosionen. Angrebet var mod en uddannelsesinstitution, hvor unge elever var i gang med en prøveeksamen for at forberede sig til optagelsesprøven på universitetet. Det arabiske medie Al Jazeera oplyste tidligt fredag morgen om eksplosionen. Ifølge Al Jazeera var der tale om 20 døde, men det står hverken klart fra Reuters eller Al Jazeera om deres dødstal inkluderer gerningsmanden. Nyhedsbureauet AFP skriver, at angrebet fandt sted i bydelen Dasht-e-Barchi i det vestlige Kabul. Bydelen er hjemsted for en stor befolkning af Afghanistans Hazara-folk. Hazara-folket er en etnisk minoritet i Afghanistan. De er primært praktiserende shiamuslimer i en land, som overvejende er sunnimuslimsk. Den væbnede islamistiske bevægelse Taliban, som tog magten i Afghanistan for godt et år siden, praktiserer desuden en meget striks og konservativ form for sunniislam. Ifølge AFP har Afghanistans shiamuslimer været udsat for diskrimination i mange årtier, og Taliban-styret er også blevet beskyldt for voldsom diskrimination mod befolkningsgruppen. En talsmand fra Afghanistans indenrigsministerium, Abdul Nafy Takor, skrev tidligere på Twitter, at sikkerhedsfolk var nået frem til stedet, og at hændelsen nu skulle efterforskes. »Angreb mod civile mål viser fjendens umenneskelige grusomhed og mangel på moralske standarder,« skrev han. Talibans tilbagevenden til magten i Afghanistan i august sidste år og Vestens tilbagetrækning fra landet betød enden på en krig som havde plaget det mellemøstlige land i to årtier. Men ifølge AFP er der for nylig sket en voldsom stigning i volden i landet, og sikkerhedsforholdene er blevet forværret betydeligt under Talibans styre. /ritzau/ ",
        "metadata": {
            "source": "https://www.berlingske.dk/internationalt/bombemand-draeber-mindst-19-paa-en-skole-i-kabul",
            "image_url": "https://berlingske.bmcdn.dk/media/cache/resolve/image_x_large/image/159/1598332/24219412-afghanistan-conflict-blast---2.jpeg",
            "publication_time": "Fredag d. 30. september 2022, kl. 07.34",
            "author": null,
            "related_links": [],
            "attachments": []
        }
    }
}