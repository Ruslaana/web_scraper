{
    "version": "1.0",
    "document": {
        "id": "https://www_berlingske_dk/indland/hendes-spejlbillede-var-graat-og-toert-nu-deler-hun-ud-af-sin-laegefaglige",
        "title": "Hendes spejlbillede var »gråt og tørt«. Nu deler hun ud af sin lægefaglige viden om huden",
        "content": "Om morgenen har hun en helt fast rutine. Og om aftenen har hun en helt fast rutine. Rutinerne handler om huden. Og lige netop huden går Cæcilie Johansen meget op i. På Instagram deler hun med sin baggrund som læge og ph.d. i dermatologi lægefaglige anbefalinger, tips og tricks til sund hud ud til sine over 40.000 følgere. »Huden er vores største organ, så hvorfor skulle vi ikke pleje den?« siger hun. Og Cæcilie Johansen er ikke alene om at gå op i at pleje huden. Danskerne køber ansigtscremer, behandlinger og sera som aldrig før for at få en glat, sund og ren hud. Trenden har stået på i nogle år efterhånden, men ser ikke ud til at vende lige foreløbig. Tværtimod køber danskerne nemlig flere skønhedsprodukter år efter år. Faktisk bruger ni ud af ti danskere mindst ét hudplejeprodukt om dagen eller flere gange dagligt. Og i gennemsnit bruger danskerne fire hudprodukter om dagen. Det viseren undersøgelse fra Kosmetik- og Hygiejnebranchenfra i år. Ifølge samme undersøgelse vurderer over halvdelen af de adspurgte, at personlig velvære spiller en rolle for, om de bruger hudpleje. Og det gør sig også gældende for Cæcilie Johansen. Hudplejen er for hende selv. »At pleje sin hud er jo velvære og et udtryk for egenomsorg. Ligesom hvis folk spørger, hvorfor jeg går til yoga? Fordi jeg synes, det er dejligt, og jeg holder min krop ved lige. Jeg plejer min krop, og det er fuldstændig det samme, jeg gør for huden,« siger hun. For otte år siden – på barsel med sit tredje barn – opdagede Cæcilie Johansen noget i spejlet, som hun ikke brød sig om. Hendes hud var ikke den samme, som den havde været. »Jeg kunne nærmest se fra den ene dag til den anden, hvordan jeg var blevet fuldstændig tør og grå i ansigtet,« siger hun. Hun mente ikke længere, at hendes vanlige fugtighedscreme var nok. Her startede hendes interesse for hendes egen hud og plejeprodukter – gerne den mere potente salgs. Cæcilie Johansen søgte på sociale medier efter inspiration, men følte, at hun manglede noget fra dem, der delte ud. Danskerne bruger hudplejeprodukter for dem selv og deres egen livskvalitet, konkluderer en nylig undersøgelse fra Kosmetik- og Hygiejnebranchen.Fold sammenLæs mereFoto: Linda Kastrup. »Jeg savnede en faglig tyngde bag formidlingen, fordi mange af de influencere, der var dengang, var ufaglærte. Hvad kan ingredienserne, de snakker om? Hvad kan selve produktet gøre for huden?« siger hun. »Så tænkte jeg: 'Hvis nogen kan gøre det, er det mig'.« Men også selve hendes interesse for hudsygdomme kom tidligere i livet, da Cæcilie Johansen havde dermatologi på medicinuddannelsen på 11. semester. Først og fremmest handler det om en sund hud for Cæcilie Johansen – det er også et af hendes signatur-hashtags på hendes Instagram-profil. Dernæst kan udseendet komme. Cæcilie Johansen har oplevet, at folk ser skævt til hende, fordi hun går op i sit ydre. Det synes hun er problematisk. »Det er jo det samme, når man plejer sin krop, som når man plejer sit ansigt. Hvorfor smører du bodylotion på benene? Det er for ikke at have tørre ben. Hvad så med ansigtet? Hvorfor er det anderledes, bare fordi det er i ansigtet?« siger Cæcilie Johansen. Hun synes ikke, at det skal være skamfuldt at gå op i sit udseende – uagtet om det er forfængelighed. »Det er pudsigt, at vi skal sætte spørgsmålstegn ved pleje af huden, når det er vores største organ. Der findes de her negative konnotationer om forfængelighed, der sidder i folks mindset.« Cæcilie Johansen ser intet galt i hudens aldring, og alle må gøre med deres hud, som de ønsker, men hun forbeholder sig retten til at forebygge og pleje sin hud på sine egne vegne. »Rynker og solpletter vidner om et levet liv. Så det er ikke, fordi jeg er ude med et viskelæder og prøver at slette alle vidnesbyrd på, at man har levet.« Det er vigtigt for Cæcilie Johansen, at hun tager sin lægefaglige viden med til sine følgere på Instagram. Hun viser ikke nogle produkter frem, uden at hun har sat sig ind i ingredienserne. »Jeg udbeder mig altid at få tilsendt alle informationerne og ingredienslisterne på produkterne, så jeg kan se, hvilke aktive stoffer der er i. Også de studier, som ligger bag firmaetsclaims, kigger jeg på,« siger Cæcilie Johansen. Og hvad så med det sponsorerede indhold, du laver? »Der gælder det helt samme. Jeg beder om at få tilsendt alle oplysninger, inden jeg tager stilling til, om det er noget, jeg kan omtale.« I samme undersøgelse fra Kosmetik- og Hygiejnebranchen vurderer 80 procent af de adspurgte, at det er i orden at gå op i sit udseende.Fold sammenLæs mereFoto: Linda Kastrup. »Det er præmissen for min formidling,« siger Cæcilie Johansen. Virker søvn, rigeligt vand, motion og så videre ikke lige så godt for ens hud, som hvis man benytter sig af hudplejeprodukter? »Kort sagt nej. Selvfølgelig virker søvn, vand og varieret kost – det er jo en byggesten for et godt helbred. Det svarer til, om leveren ikke fungerer fint, hvis man drikker vand og sover godt. Jo, men man kan passe godt på den ved ikke at drikke alkohol. Ligeledes kan man altid passe på hudens helbred ved at pleje den.« Og det er derfor, Cæcilie Johansen ønsker at formidle om huden – så man kan passe godt på den. »Det er jo i virkeligheden det, der er vigtigt: at give folk noget viden, så de kan træffe de rette beslutninger for dem og deres hud på en oplyst baggrund.« Om morgenen tørrer Cæcilie Johansen en våd vatrondel i ansigtet efterfulgt af et C-vitamin-serum og til sidst solcreme. Og lige for tiden endnu et ekstra serum, som skal forebygge hyperpigmentering om øjnene, da hun lige har fået laserbehandling der. Om aftenen vasker hun ansigtet med en ansigtsrens, dernæst er det et niacinamid-serum, et A-vitamin-serum og sidst fugtighedscreme i ansigtet. Det er hendes egen hudplejerutine. Adspurgt om nogle tip til en sund hud nævner Cæcilie Johansen to ting, som hun altid vil råde folk til. Og et vigtigt råd, som Cæcilie Johansen kommer med, er: »Man skal ikke tro, at hudpleje er medicinsk behandling. Gå altid til læge, hvis du har en hudsygdom.« Hun mener, at hudpleje kan understøtte en sund hud, men har man en sygdom i huden, som akne, psoriasis eller rosacea, bør man altid tale med egen læge om udredning og behandling.",
        "metadata": {
            "source": "https://www.berlingske.dk/indland/hendes-spejlbillede-var-graat-og-toert-nu-deler-hun-ud-af-sin-laegefaglige",
            "image_url": "https://berlingske.bmcdn.dk/media/cache/resolve/image_x_large/image/183/1833633/24787587-ccilie-johansen-er-lge-og-phd-i-dermatologi-c.jpg",
            "publication_time": "Onsdag d. 11. september 2024, kl. 20.54",
            "author": "Sofie Dyhm-Junge",
            "related_links": [],
            "attachments": []
        }
    }
}