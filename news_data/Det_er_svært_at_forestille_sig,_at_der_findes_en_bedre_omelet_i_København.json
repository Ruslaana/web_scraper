{
    "version": "1.0",
    "document": {
        "id": "https://www_berlingske_dk/gastronomi/det-er-svaert-at-forestille-sig-at-der-findes-en-bedre-omelet-i",
        "title": "Det er svært at forestille sig, at der findes en bedre omelet i København",
        "content": "Regnen væltede ned, og jeg var våd, kold og lidt sent på den. Jeg havde endda et let hold i nakken efter en gyselig nattesøvn. Men al dårligdommen forsvandt, så snart min medspiser og jeg gik ind på Amator, hvor Miles Davis' klassiker »Kind of Blue« spillede fra en pladespiller bagest i lokalet. Amator har kun ét langt bord med en mest symbolsk adskillelse mellem pladserne. Men denne morgen var der kun få andre gæster, så vi kunne sidde i fred bagest i lokalet, tættest på Miles Davis. Da vi satte os, nåede jeg lige at tænke, at jazzen var lidt for højlydt, før tjeneren kom og skruede en anelse ned. Det var godt set af vores tjener, som også er kokken bag menuen, Mati Pichci. Vi blev rakt et menukort og blev med det samme spurgt, om vi ville have vand med eller uden brus. Tjekket, hurtigt og dejligt. At der er styr på sagerne, giver god mening. For Mati Pichci har en fortid som kok på Noma og Atelier September, og han har tidligere stået bag Psyche Café. Amator føles lidt som nogens dagligstue. Det er virkelig hyggeligt.Fold sammenLæs mereFoto: Mathias Svold. Stedet har kun filterkaffe, så er man til en cappuccino eller andre espressobaserede drikke, bliver man skuffet. Jeg selvdrikker dog helst kun filterkaffe, og på Amator er den brygget på nogle af byens bedste bønner fra April Coffee. Dagens kaffe var fra Kenya, og den var fløjlsblød, frugtig og god. Til 40 kroner pr. kop er det også ganske billigt, når man ved, hvor godt April tager sig betalt. Vi lagde ud med hver vores omelet, som er af den franske type. En fransk omelet er egentlig en tynd hinde af sat æggemasse rundt om cremede røræg. Den skal være cigarformet, den må ikke være brunet overhovedet, og når man skærer den over, skal de cremede røræg flyde ud. Det er det, som franskmænd kalderbaveuse,hvilket betyder savlende. Omelette cacio ai cinque pepi.Fold sammenLæs mereFoto: Mathias Svold. Det er en svær kunst, men på Amator havde de udført opgaven til UG. Min medspiser fik den helt klassiske omelet, og her var ingen dikkedarer. Bare gode æg tilberedt til perfektion – baveuse, som den skulle være, helt gylden og perfekt formet. Jeg fikomelettecacio ai cinque pepi,altså omelet med ost og fem pebre, inspireret af cacio e pepe, den klassiske romerske pastaret. Det var kombinationen af to af mine absolutte livretter, som jeg har glædet mig til at smage i ugevis, siden jeg så den på Amators Instagram. Omeletten med ost og peber er nok den bedste omelet, jeg har fået i Danmark.Fold sammenLæs mereFoto: Mathias Svold. Mine tårnhøje forventninger blev fuldt ud indfriet. Igen var omeletten fuldstændig perfekt tilberedt. De fem pebre, som lå i en fartstribe hen over ryggen på den virkelig smukke og cigarformede omelet, var tilpas doseret, lifligt duftende, næsten søde, og så prikkede de dejligt i munden, uden det overdøvede de gode æg. Man havde valgt grana padano-ost frem for den pecorino, man typisk får i pastaretten, og det var nok et fornuftigt valg. For havde det været med pecorino, der laves af fåremælk, havde det formentlig overdøvet den sarte æggesmag for meget. Til omeletterne fik vi stedets surdejsbrød. På menukortet stod der, at det var med »psyche organic«, som viste sig at være olivenolie. Min medspiser er ivrig surdejsbager, og hun kom med både ros og anerkendende nik for skorpens sprødhed og krummens saftighed. Brødet – som man kan bestille uden beregning – var absolut godkendt. Vi fik også en grøn salat til, som man kan bestille i både lille og stor. Den bestod af castelfranco-varianten af radicchiosalat, importeret fra Italien via Natoora, fik vi at vide. Grøn salat med saltet yuzu og vesterhavsost.Fold sammenLæs mereFoto: Mathias Svold. Tjeneren nikkede ud mod det kolde, tunge regnvejr og sagde, at når det er muligt, får de grønt fra Klippingegård på Stevns, men lige nu forlader stedet sig altså på de gode importvarer fra varmere himmelstrøg. Salaten havde en fin, let bitterhed, og den var kombineret med saltet yuzu (en parfumeret citrusfrugt, man ofte finder i japansk kogekunst) fra Spanien, nogle venlige riv god, dansk vesterhavsost og et par agurkeskiver. Det var en pokkers god servering, der perfekt balancerede alle fem smage: bitter, surt, sødt, salt og umami. Portionerne er ikke særlig store, men for mit vedkommende var det helt perfekt, og jeg var egentlig mæt. Men jeg elsker citrontærte og måtte derfor også købe et stykke af stedets version. Her var den lavet på en mørdej, der også havde mandler i, og citroncremen var blandt andet lavet på yuzu og olivenolie. Ofte er citrontærte sovset til med den bløde schweiziske marengs. Men på Amator stod citrustærten helt bar. Det kunne den sagtens bære, for den var perfekt afbalanceret mellem surt og sødt, og man savnede derfor ikke den formildende marengs. Al maden, vi fik på Amator var i gule nuancer.Fold sammenLæs mereFoto: Mathias Svold. Interiøret er virkelig lækkert, afdæmpet råt på den så moderne måde. Man sidder på egetræsskamler, der kan købes for 5.000 kroner, og når man kigger sig omkring, er det tydeligt, hvor meget der er tænkt over både indretningen, musikken og selvfølgelig maden. Amator skriver på sin Instagram, at det er et »hjemmespisested«, og det føles virkelig også, som om man er hjemme hos nogen. Det understreges også af, at de varme retter tilberedes i et åbent køkken på to mobile induktionskogeplader. To små minusser er dog, at jeg personligt bedst kan lide at sidde på en stol med ryglæn – og at hvis der havde været fyldt, så havde man skullet sidde vældig tæt med de andre gæster ved langbordet. Samlet er vi dog uden tvivl på fem store stjerner. Tak for mad! OBS: Kort inden denne anmeldelse skulle udkomme, blev vi oplyst om, at Amator desværre holder lukket hele januar, fordi de laver pop op i Japan. De er dog tilbage i februar. Amator Nordre Frihavnsgade 7, 2100 København Ø FAKTADet fik viLille grøn salat med saltet yuzu og vesterhavsost, 60 kronerOmelet cacio ai cinque pepi, 130 kronerSexy omelette, 100 kronerCitrustærte, 60 kronerFilterkaffe, 40 kronerDanskvand, gratisSurdejsbrød, gratisFOLD UD Lille grøn salat med saltet yuzu og vesterhavsost, 60 kroner Omelet cacio ai cinque pepi, 130 kroner Sexy omelette, 100 kroner Citrustærte, 60 kroner Filterkaffe, 40 kroner Danskvand, gratis Surdejsbrød, gratis FAKTASådan tildeler vi stjernerPå Berlingske giver vi stjerner ud fra en absolut skala.Det betyder, at alle steder, vi klassificerer som »restaurant«, vurderes kvalitativt i direkte forhold til hinanden.Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste.Når vi vurderer en restaurantoplevelse, lægges der primært vægt på maden.Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen.Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori.Det vil sige, en sandwich er altid målt op mod andre sandwicher og aldrig op mod en middag på for eksempel Noma.*Spisebar/spisested/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.FOLD UD På Berlingske giver vi stjerner ud fra en absolut skala. Det betyder, at alle steder, vi klassificerer som »restaurant«, vurderes kvalitativt i direkte forhold til hinanden. Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste. Når vi vurderer en restaurantoplevelse, lægges der primært vægt på maden. Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen. Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori. Det vil sige, en sandwich er altid målt op mod andre sandwicher og aldrig op mod en middag på for eksempel Noma. *Spisebar/spisested/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.",
        "metadata": {
            "source": "https://www.berlingske.dk/gastronomi/det-er-svaert-at-forestille-sig-at-der-findes-en-bedre-omelet-i",
            "image_url": "https://berlingske.bmcdn.dk/media/cache/resolve/image_x_large_vertical/image/187/1870974/24856378-bordene-er-arrangeret-s-man-nrmest-sidder-ved.jpg",
            "publication_time": "Mandag d. 30. december 2024, kl. 14.28",
            "author": "Joachim Talbro Paulsen",
            "related_links": [],
            "attachments": []
        }
    }
}