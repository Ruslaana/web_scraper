{
    "version": "1.0",
    "document": {
        "id": "https://www_berlingske_dk/kultur/naar-kvinder-kigger-paa-kvinder",
        "title": "Når kvinder kigger på kvinder",
        "content": "»Mænd kigger på kvinder. Kvinder ser sig selv blive kigget på«. Sådan beskrev kunstkritikeren John Berger i 1972 et skævvredet forhold i vestlig kunst. Men hvad med når kvinder ser på kvinder? Det spørgsmål optager den britiske folk-rock sangskriver Laura Marling på hendes fremragende nye album »Semper Femina«. Believe the Marling-hype! Hun hylder sin veninde-muse på »Nouel«, men blikket er ikke besidderisk. På »The Valley« er det endnu en flygtig kvinde, der drager så meget, at folk må skjule deres »drooling gaze«. Titlen refererer til pornoens hovedsæde i Los Angeles, og det står i god kontrast til guitarens fine fingerspil og strygernes vemodige glideflugt.  Produceren Blake Mills’ take på moderne americana får albummet til at lyde klassisk, men ikke kedeligt, takket være de knoldede rytmer og kradsende elguitarer på »Soothing« og »Nothing, Not Nearly«. Samtidig er Marlings tæft for enkle, skarpe linjer intakt. Kort sagt: »Semper Femina« er en fryd for ørene. ",
        "metadata": {
            "source": "https://www.berlingske.dk/kultur/naar-kvinder-kigger-paa-kvinder",
            "image_url": "https://berlingske.bmcdn.dk/media/cache/resolve/image_x_large/image/23/230646/16578209-laura-marling.jpg",
            "publication_time": "Fredag d. 10. marts 2017, kl. 08.00",
            "author": "Pernille Smith Larsen",
            "related_links": [],
            "attachments": []
        }
    }
}