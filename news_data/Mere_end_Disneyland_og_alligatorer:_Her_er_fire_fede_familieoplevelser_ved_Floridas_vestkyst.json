{
    "version": "1.0",
    "document": {
        "id": "https://www_berlingske_dk/rejser/mere-end-disneyland-og-alligatorer-her-er-fire-fede-familieoplevelser-ved",
        "title": "Mere end Disneyland og alligatorer: Her er fire fede familieoplevelser ved Floridas vestkyst",
        "content": "Mange danske familier forbinder garanteret sydstaten Florida med Ocean Drive i Miami, Disneyland i Orlando og alligatorsafari i Everglades Nationalpark. Men selv om det er forrygende destinationer, byderThe Sunshine Statepå meget andet, hvis man bevæger sig vestpå til Fort Myers, Fort Myers Beach og øen Sanibel. Stederne er populære rejsedestinationer for amerikanerne, fordi der hersker en særlig, afslappet feriestemning. Men området kan andet end at sætte rammerne for den perfekte solferie med hvide sandstrande, mørkegule solnedgange og frisk seafood-mad. Her er fire bud på aktiviteter på solskinsstatens vestkyst. I en oase af blomster og palmer ligger museetEdison and Ford Winter Estates i Fort Myers. Her kan man gå på opdagelse ved Thomas Edisons og Henry Fords tidligere hjem og laboratorier og besøge museet, der siden er blevet bygget for at hylde opfinderens og bilfabriksgrundlæggerens arbejde. Området er mere end 80.000 kvadratmeter og et besøg værd for både blomsterelskere, historieinteresserede og folk med særlig interesse for de to forretningsmænd. Thomas Edison opfandt fonografen og diktafonen, forbedrede lyspæren og brugte årevis på at undersøge latexindholdet i forskellige planter. På Edison and Ford Winter Estates kan man opleve hans gamle laboratorium.Fold sammenLæs mereFoto: Frederikke Palmu Johansen. Edison and Ford Winter Estates slog i 1947 dørene op for det historiske område, der ligger ud til vandet på den travle McGregor Boulevard, hvor bilerne suser forbi denne morgen. Ved museets indgang står en lysegrå statue af Thomas Edison med stok og hilser os velkommen. En guide tager imod os, og vi starter besøget i det indendørs museum, der virker som det rette valg under den høje formiddagssol.  På museet står antikke Ford-biler linet op og et væld af fonografer i alle tænkelige størrelser. En ung medarbejder med hvide handsker piller forsigtigt ved en mellemstor fonograf og sætter gang i en omgang 1920er swing på museet, så smil og livlige fødder breder sig. Hvis man hverken er historienørd eller interesseret i biler og opfindelser, kan Edison and Ford Winter Estates i Fort Myers stadig være et besøg værd. Det mere end 80.000 kvadratmeter store område er nemlig fyldt med farverige blomster, eksotiske planter og små oaser.Fold sammenLæs mereFoto: Frederikke Palmu Johansen. Væggene er plastret til med udførlige tidslinjer ved siden af Edisons og Fords stamtræer. Men der er også gjort plads til et område for de mindste med byggeklodser, tuscher og spørgsmål på væggene i hidsige farver. »Edison udforskede måder at forbedre lyspæren på. Hvad ville du udforske?« står der på en skrigorange planche. »En jungle«, »Skabninger i vandet« og »Ting fra fortiden« lyder børnenes ideer på Post-its. Vi bevæger os ud på det laboratorium, hvor Edison brugte adskillige år på at undersøge latexindholdet i forskellige planter. Støvede reagensglas, fedtede kolber og flasker med brunlige væsker står placeret på stribevis af borde, som om Edison blot er til pause og om lidt trisser ind ad døren og genoptager arbejdet. I frodige omgivelser ud til vandet ligger Fords og Edisons boliger, som er fyldt med for det meste original interiør, sirligt opdækkede borde og falskt bagværk i ovnene. Området er fyldt med plantager med blomster og en af de første private udendørs swimmingpools i verden, som Thomas Edison fik bygget. Det føles som en lille tidslomme, hvor de to herrer kunne komme traskende gennem plantagerne med stok og snehvidt hår hvert øjeblik, det skulle være. På Edison and Ford Winter Estates kan man se et hav af antikke Ford-biler både inde på museet og i den store have.Fold sammenLæs mereFoto: Frederikke Palmu Johansen. Syd for Fort Myers ligger kystbyen Fort Myers Beach, som er et populært feriested, hvor hoteller og resorts ligger på stribe ud til den Mexicanske Golf. Området er præget af, at folk kommer her for at slappe af: Der er udendørs restauranter og barer, som serverer kulørte drinks og spiller Bob Marley, og i de små butikker i byens centrum finder man ikke meget andet end badehåndklæder, postkort og farvestrålende magneter. Foruden dasen og dagsdruk benytter mange turister sig af muligheden for at komme ud på havet i håbet om at spotte delfiner i den Mexicanske Golf. Uden for hotellerne ligger sejlbåde og vugger, og et hav af selskaber tilbyder dagsture med egen kaptajn eller privat udlejning, hvis man selv kan trække et speedbådskørekort op af lommen. Uuuh, første gang man ser delfiner i virkeligheden, giver det et sug af glæde i maven! Og er man delfinnørd, ved man, at delfinen er et flokdyr og lever typisk i stimer med ti andre, at de er nysgerrige og legesyge og det eneste dyr, ud over mennesket og bonobo-aben, der har sex for sjov. Det sidste behøver man måske ikke fortælle sine børn, men denne del af Florida er bestemt værd at tage børn med til.Fold sammenLæs mereFoto: Christina Holm Hansen. Vi sætter kursen mod den lille ø Cabbage Key, som ligger knap en time fra Fort Myers Beach i Pine Island Sound. Kaptajnen starter motoren, og båden hopper over det glinsende vand, der sprøjter op på begge sider og lægger sig som små perler på dækket. Så slukkes motoren for en stund, og vi vugger gennem en lille passage, hvor pelikaner sidder på træstolper og kigger dovent ned på os. Kort efter sker det, vi har håbet på, siden vi forlod fastlandet. Selv om vi har fået at vide, at chancerne er gode, giver det alligevel et gib i mig, da mine rejsemakkere råber »see!« og peger storsmilende ud på vandet. Syv små delfiner kommer til syne og bevæger sig langsomt tættere på den vuggende båd. Med deres blanke kroppe skiftes de til at dykke op og ned, mens de puster luft ud af åndehullerne, og det føles næsten, som om de er kommet for at underholde os. »Åhhh« og »wow« lyder det, mens vi følger bevægelserne opmærksomt. Efter en halv times selskab sejler kaptajnen videre, og delfinerne følger med. De skiftes til at hoppe op på begge sider af os, inden deres fart alligevel ikke kan følge med speedbådens. 30-40 minutters kørsel fra Fort Myers på fastlandet ligger ferieøen Sanibel, som man kan nå med en enkelt bro. Øen er kendt for sine hvide sandstrande med bjerge af muslingeskaller, som turister samler som souvenirs til den helt store guldmedalje. På vejene cykler folk i badeshorts og solhatte, og øen er fyldt med små butikker, hvor man kan købe sig til smukke skaller, hvis man ikke selv vil på jagt på stranden. 7.402 mennesker bor på øen Sanibel, der ligger ud fra Fort Myers Beach. Men det føles ikke sådan, når man kører på landevejene.Fold sammenLæs mere Vi får at vide af vores guide, at øen opleves bedst fra en cykelsaddel. Heldigvis er Sanibel fyldt med cykelbutikker, som står i kø for at leje til turisterne. Vi hopper hver op på en tohjulet og kaster os ud på øens hovedvej, som er omgivet af store træer og eksotiske planter. Bag dem ligger de private feriehuse, som er svære at få fingrene i og i gennemsnit koster fem millioner kroner, da der ikke er mere plads til at bygge nye. Det frodige landskab følger os på hele turen, men vi møder ingen andre mennesker på stierne, og kun en sjælden gang imellem suser en bil forbi på hovedvejen. Vi undrer os lidt, men får forklaringen, da vi stikker ned på stranden og parkerer cyklerne i gruset: Sanibel er kendt for strande med dyngevis af muslingeskaller. Turisterne samler dem i posevis som gratis souvenirs.Fold sammenLæs mereFoto: Frederikke Palmu Johansen. Langs vandet ligger folk og slænger sig under den bagende sol. Et par stykker trisser foroverbøjede rundt med langsomme skridt og har blikket rettet mod jorden. En gang imellem sætter de sig på hug, roder rundt i bunkerne af skaller og graver en særlig frem, som de studerer nøje. Et stenkast fra stranden ligger øens fyrtårn, som sammen med bunkerne af skaller er et af Sanibels varemærker. Fyrtårnet ligger på spidsen af den knap 20 kilometer lange og fem kilometer brede ø. Det er brunt, af jern og ikke specielt smukt, men det er et af Golfkystens første af sin slags og har siden 1884 hjulpet sømænd med at finde vej. Miromar Outlets har eksisteret siden 1998, og ifølge dem selv kan man spare op til 70 pct. i deres butikker. Særligt gode rabatter er der at hente hos de amerikanske mærker.Fold sammenLæs mereFoto: Frederikke Palmu Johansen. På vej mod Fort Lauderdales lufthavn stopper vi vedMiromar Outlets i Esterosyd for Fort Myers. Her kan man stille shoppetrangen i 140 butikker i det udendørs shoppeområde, der er peppet op med springvand og meterhøje palmer. På begge sider ligger stribevis af både high street- og high-end-butikker, og særligt de amerikanske mærker kan tilbyde en god omgang rabat, som jo er det primære mål, når kursen sættes mod et outlet. For selv om der er gjort en indsats for at gøre området hyggeligt, er det nok i højere grad de røde skilte med »SALE« og høje procenter, der får hjertet til at banke hurtigt. Amerikanske mærker som Levi’s, Ralph Lauren, NIKE og Converse er stærke på den konto. Særligt hvis man sammenligner med danske priser, er der meget at hente. I Levi’s scorer jeg et par jeans til 50 dollar (ca. 340 kroner) sammenlignet med de knap 1000 kroner, man må lægge de fleste steder i Danmark, og hos Converse kan min rejsemakker ligeledes gafle et par All Star-sko til en flad 50er. Når dankortet er blevet svinget, og sulten melder sig, har Miromar Outlets flere restauranter til formålet. Vi endte på Ford’s Garage, hvor gamle bildæk og benzinslanger udgør håndvaskene på toilettet, biler hænger fra loftet, og burgere fylder menukortet, så man kan få den sidste fede smag af USA, inden turen atter går hjem. Berlingske var inviteret af turistbureauet The Beaches of Fort Myers and Sanibel, som ikke har haft indflydelse på artiklen. På spisestedet Ford's Garage er de gået all in på temaet. Der hænger biler i loftet, Ford-skilte på væggene og benzinslanger på toilettet.Fold sammenLæs mereFoto: Frederikke Palmu Johansen. FAKTADet bedste rejsetidspunktFloridas vestkyst er en populær rejsedestination for amerikanerne, men turismen fra andre lande er langsomt begyndt at vokse.Det bedste tidspunkt at besøge Fort Myers Beach, Sanibel og Captiva er fra oktober til april, hvor vejret er mellem 25 og 30 grader. I sommermånederne er det endnu varmere og langt mere turistet.Vil du vide mere om Floridas vestkyst, kan du læse her: https://www.fortmyers-sanibel.comPå denne tur boede vi på Pink Shell Beach Resort and Marina på Fort Myers Beach og Tween Waters Inn Island Resort på Captiva.FOLD UD Floridas vestkyst er en populær rejsedestination for amerikanerne, men turismen fra andre lande er langsomt begyndt at vokse. Det bedste tidspunkt at besøge Fort Myers Beach, Sanibel og Captiva er fra oktober til april, hvor vejret er mellem 25 og 30 grader. I sommermånederne er det endnu varmere og langt mere turistet. Vil du vide mere om Floridas vestkyst, kan du læse her: https://www.fortmyers-sanibel.com På denne tur boede vi på Pink Shell Beach Resort and Marina på Fort Myers Beach og Tween Waters Inn Island Resort på Captiva.",
        "metadata": {
            "source": "https://www.berlingske.dk/rejser/mere-end-disneyland-og-alligatorer-her-er-fire-fede-familieoplevelser-ved",
            "image_url": "https://berlingske.bmcdn.dk/media/cache/resolve/image_x_large/image/125/1256306/23334843-portrt.jpg",
            "publication_time": "Lørdag d. 08. februar 2020, kl. 22.47",
            "author": "Frederikke Palmu Johansen",
            "related_links": [],
            "attachments": []
        }
    }
}