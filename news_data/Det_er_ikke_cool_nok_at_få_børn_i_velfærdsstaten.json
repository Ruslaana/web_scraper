{
    "version": "1.0",
    "document": {
        "id": "https://www_berlingske_dk/kommentatorer/det-er-ikke-cool-nok-at-faa-boern-i-velfaerdsstaten",
        "title": "Det er ikke cool nok at få børn i velfærdsstaten",
        "content": "Vesten bekymrer sig om faldende fødselstal. Den naturlige trang til at få børn lader til at være væk icyborgtidsalderen, hvor grænser mellem realitet og fantasi i stigende grad udviskes af billigere og vildere teknologi og hyperindividualisme. Skal fødselstallet op, skal det være cool at være forældre, så folk aktivt vil stræbe efter den status, det giver. Men det modarbejder velfærdsstatens ensretning. Historisk set har det at få børn altid været tæt bundet til velstand og status. Indtil for 150 år siden måtte alle – høj som lav – skaffe sig mange børn, da en stor del af dem døde, inden de blev fem. Børn var arbejdskraft og alderssikring for fattige samt stabilitet for eliten. For eksempel havde Christian 4. mere end 20 børn. Da teknologi og velstand sænkede børnedødeligheden, gav få børn uden arbejdskrav status. Tænk på Varnæs-børnene i Matador. Generation X og op efter blev i høj grad modtager af denne luksus af ledighed. I samme periode opbygges velfærdsstaten, så næsten ligegyldigt, hvordan børn kom til verden, og hvad de måtte lide af eller komme ud for af ulykker, var man godt økonomisk sikret som forældre. Barslen voksede fra en selvbetalt måned i den første Olsen-banden-film til nu at vare lidt længere end en amerikansk hockeysæson. Udover klimaangst er det økonomi, som nævnes som grund til ikke at blive forældre. Så hvad er problemet? Grundlæggende at børn ikke længere opfattes som det naturlige, men blot en blandt flere muligheder for livsudfoldelse. Men det burde da være cool at få børn. De er den ultimativefashion accessoryog overskudsmarkør. Børn udstråler, at man er selvsikker nok til ikke at frygte fremtiden og selvbevidst nok til at kuratere intergenerationel kulturoverførsel. Brands som Artipoppe og Bottega Veneta med rapperen A$AP Rocky har eksempelvis kørt kampagner i 2024, hvor børnene præsenteres som forlængelse af egen livsstil, en kondensering af de ting, man selv har valgt, er vigtige i en global eklektisk tidsalder. Men det virker ikke i Velfærdsdanmark, for prisen for den generelle økonomiske sikring ercoolness. At noget er cool i økonomisk teori, kan udtrykkes som et positioneringsgode. Det er et gode, som får sin værdi, fordi få har det. Vi kan ikke allesammen være cool ved at bo på Indre Frederiksberg, for hvis alle kunne det, var det ikke cool i sig selv. Det at få børn er jo en generel ting, men hvordan, man har børn, afgør, om det er cool, og her har vi problemets kerne. Velfærdsstaten er efterhånden så fintunet, at der kun er én måde at have børn på: to arbejdende forældre, høj skattesats samt tidligt og længe i institution med afkommet. Friheden til forskellighed inden for et relativt normalt felt er meget mere begrænset end den behøver at være. To grupper kan have mange børn i Danmark. Muslimer og meget rige mennesker. Den første gruppe, fordi de via andre kulturelle markører og mere traditionelle kønsroller undgår statens ensretning. Den anden gruppe, fordi de har råd til ikke at behøve statens tilbud. Hvad kan politikere så gøre? Før i tiden ville nationer og totalitære ideologier appellere til samfundssind, men moderne mennesker definerer sig i højere grad i afstand til noget, end som en del af noget. Derfor er der kun coolness tilbage, og det kræver meget mere frihed til at være forældre, og det vil kræve ændringer i velfærdsstatens maskinrum. Stefan K. Sløk-Madsen er ph.d., ekstern lektor og far til tre ",
        "metadata": {
            "source": "https://www.berlingske.dk/kommentatorer/det-er-ikke-cool-nok-at-faa-boern-i-velfaerdsstaten",
            "image_url": "https://berlingske.bmcdn.dk/media/cache/resolve/image_x_large/image/189/1893012/24897136-16-january-2025-hamburg-a-mother-holds-the-hand.jpg",
            "publication_time": "Mandag d. 24. februar 2025, kl. 21.52",
            "author": "Stefan K. Sløk-Madsen",
            "related_links": [],
            "attachments": []
        }
    }
}