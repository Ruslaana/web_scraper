{
    "version": "1.0",
    "document": {
        "id": "https://www_berlingske_dk/internationalt/beryl-skaber-undtagelsestilstand-i-florida",
        "title": "\"Beryl\" skaber undtagelsestilstand i Florida",
        "content": "En tropisk storm døbt »Beryl« har mandag eftermiddag holdt sit indtog i de amerikanske stater Florida og Georgia, hvor den med vindstød på op mod 113 km/t har skabt problemer, især for trafikken. »Beryl« har dog tabt momentum i løbet af dagen, og USAs Nationale Orkancenter i Miami tvivler på, at stormen udvikler sig til en orkan. - Men der er stadig risiko for voldsomme vindstød, der kan skabe ødelæggelser, står der i en rapport fra centret. »Beryl« har kurs mod det sydøstlige Georgia, og i Jacksonville, Florida, har borgmesteren indført undtagelsestilstand i byen, der allerede er medtaget efter mødet med den tropiske storm. Orkansæsonen i Atlanterhavet strækker sig officielt fra 1. juni til 30. november, og med to tropiske storme inden for kort tid i det sydøstlige USA varsler optakten barskt vejr for regionens indbyggere. Mandag mindes faldne amerikanske soldater i den årlige Memorial Day, men flere steder er markeringerne blevet aflyst som følge af »Beryls« ankomst.",
        "metadata": {
            "source": "https://www.berlingske.dk/internationalt/beryl-skaber-undtagelsestilstand-i-florida",
            "image_url": "https://berlingske.bmcdn.dk/media/cache/resolve/image_x_large/image/65/659258/5202472-beryl.jpg",
            "publication_time": "Mandag d. 28. maj 2012, kl. 14.06",
            "author": null,
            "related_links": [],
            "attachments": []
        }
    }
}