{
    "version": "1.0",
    "document": {
        "id": "https://www_berlingske_dk/internationalt/valls-gaar-af-tirsdag-og-melder-sig-i-praesidentvalgkamp",
        "title": "Valls går af tirsdag og melder sig i præsidentvalgkamp",
        "content": "Paris. Upopulære François Hollande skal ikke nyde noget. Men nu melder den franske premierminister sig i kampen om at blive landets næste præsident. Han træder tilbage tirsdag, siger han. Manuel Valls har mandag aften, som franske medier allerede har erfaret, annonceret sit kandidatur til primærvalget i Socialistpartiet. Med Valls' udmelding er der nu otte politikere, som i et primærvalg skal kæmpe om posten som socialisternes kandidat i præsidentvalget til foråret. Søndag i sidste uge afslørede Valls, at han måske ville stille op. Præsident François Hollande, som er historisk upopulær på posten, meddelte torsdag, at han ikke genopstiller. Det er første gang i årtier, at en siddende fransk præsident ikke genopstiller. Det kræver over 50 procent af stemmerne at vinde det franske præsidentvalg 23. april. Ingen af kandidaterne ventes at kunne trække så stor opbakning. Forventningen er, at det skal afgøres i en anden og afgørende runde 7. maj. Her mødes de to kandidater, som får flest stemmer 23. april. Ifølge både målinger og eksperters vurderinger kommer socialisternes kandidat ikke så langt. Der ventes et opgør mellem Front Nationals leder, Marine Le Pen, og Francois Fillon, som vandt Republikanernes primærvalg. /ritzau/",
        "metadata": {
            "source": "https://www.berlingske.dk/internationalt/valls-gaar-af-tirsdag-og-melder-sig-i-praesidentvalgkamp",
            "image_url": "https://berlingske.bmcdn.dk/media/cache/resolve/image_x_large/image/1/13297/15677069-file-photo-of-french-president.jpeg",
            "publication_time": "Mandag d. 05. december 2016, kl. 18.38",
            "author": null,
            "related_links": [],
            "attachments": []
        }
    }
}