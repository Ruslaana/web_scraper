{
    "version": "1.0",
    "document": {
        "id": "https://www_berlingske_dk/internationalt/r-kelly-faar-et-aar-ekstra-i-faengsel-for-udnyttelse-af-boern-og",
        "title": "R. Kelly får et år ekstra i fængsel for udnyttelse af børn og børneporno",
        "content": "Den amerikanske R&B-sanger R. Kelly får lagt et år til sin straf, der i forvejen er på 30 års fængsel, for blandt andet at have lokket mindreårige til sex. Det afgør en domstol i Chicago torsdag ifølge NBC News. Ifølge CNN er strafudmålingen torsdag kommet, efter at R. Kelly sidste år blev dømt skyldig i seks forhold. Tre af forholdene handler om, at R. Kelly har lokket mindreårige piger til sex. Resten handler om besiddelse af børneporno. På baggrund af sagerne har domstolen i Chicago torsdag idømt R. Kelly, hvis borgerlige navn er Robert Sylvester Kelly, 20 års fængsel for forbrydelserne. Han afsoner i forvejen en straf på 30 års fængsel for menneskehandel og seksuelt misbrug af børn. Trods de to domme på årtiers fængsel, skal R. Kelly dog afsone samlet et år mere – i alt 31 år – med torsdagens dom. Retten har nemlig bestemt, at stort set hele straffen skal afsones sideløbende med dommen, som R. Kelly fik i 2021. Det var ellers ikke, hvad anklagerne i sagen ønskede. Anklagerne var nemlig fortalere for, at R. Kelly skulle idømmes en straf på 25 år, der skulle afsones, når hans dom på 30 års fængsel var afsluttet. Imens påpegede forsvaret i retten for, at 56-årige R. Kelly i forvejen afsoner en dom, der »de facto er en livstidsdom«. De ville have, at dommene – uanset længde – skulle afsones sideløbende med hinanden. »Der er ingen grund til at tro, at Kelly igen ville krænke som en ældre mand i 80erne, hvis det usandsynlige skulle ske, at han overlever sin 30 års fængselsstraf,« siger en forsvarer ifølge CNN. Imens mener anklagerne, at R. Kelly den dag i dag ikke vil tage ansvar for de forbrydelser, han har begået. »Robert Kelly er en serie-sexforbryder, der over mange år specifikt er gået efter unge piger, og gjorde alt for at skjule hans misbrug af Jane og andre mindreårige,« siger en anklager ifølge CNN om et af ofrene. Den 56-årige sanger var i mange år en rost kunstner. Han har også vundet den prestigefyldte musikpris Grammy for hittet »I Belive I Can Fly«. /ritzau/ ",
        "metadata": {
            "source": "https://www.berlingske.dk/internationalt/r-kelly-faar-et-aar-ekstra-i-faengsel-for-udnyttelse-af-boern-og",
            "image_url": "https://berlingske.bmcdn.dk/media/cache/resolve/image_x_large/image/164/1649733/24354808-people-rkellysentencing.jpg",
            "publication_time": "Torsdag d. 23. februar 2023, kl. 19.17",
            "author": null,
            "related_links": [],
            "attachments": []
        }
    }
}