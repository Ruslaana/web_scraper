{
    "version": "1.0",
    "document": {
        "id": "https://www_berlingske_dk/virksomheder/seb-oplever-vaekst-i-bankens-forretning-i-danmark",
        "title": "SEB oplever vækst i bankens forretning i Danmark",
        "content": "Årets resultat i 2015 endte på 1134 mio. kr., og det er en tilbagegang på 19 pct. i forhold til året før, hvor resultatet landede på 1402 mio. kr. SEB oplyser i en kommentar, at tilbagegangen skyldes \"en negativ engangspost vedrørende en schweizisk domstolsafgørelse i en gammel skattesag\".  Til gengæld oplevede banken en fremgang i driften af den underliggende forretning i Danmark, der gav et resultat på 1860 mio. kr., og det er 33 pct. mere end året før. Det glæder landechef Peter Høltermand. »Den positive udvikling er primært drevet af en indtægtsfremgang på vores institutionelle kunder og et øget forretningsomfang som følge af styrkede relationer med de store danske erhvervsvirksomheder. Vi kan også konstatere en fin fremgang i vores kortforretning, samtidig med at SEB Pension fastholder sidste års høje resultatniveau,« skriver han i en kommentar.  Den ekstraordinære engangspost, der sender årets samlede resultat i en negativ retning, lyder på 726 mio. kr. som følge af højesteretten i Schweiz' afgørelse om \"at underkende tidligere retsinstansers afgørelse om SEB's ret til at få refunderet udbytte skat for årene 2006-2008, skriver SEB, der første gang oplyste om posten i maj sidste år. SEB-aktien stiger torsdag morgen med 6,3 pct. til 84 svenske kr.",
        "metadata": {
            "source": "https://www.berlingske.dk/virksomheder/seb-oplever-vaekst-i-bankens-forretning-i-danmark",
            "image_url": "https://berlingske.bmcdn.dk/media/cache/resolve/image_x_large/image/32/323931/12218059-seb.jpg",
            "publication_time": "Torsdag d. 04. februar 2016, kl. 09.40",
            "author": null,
            "related_links": [],
            "attachments": []
        }
    }
}