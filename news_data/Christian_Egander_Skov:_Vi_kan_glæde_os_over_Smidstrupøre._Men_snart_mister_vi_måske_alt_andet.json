{
    "version": "1.0",
    "document": {
        "id": "https://www_berlingske_dk/kommentatorer/christian-egander-skov-vi-kan-glaede-os-over-smidstrupoere-men-snart",
        "title": "Christian Egander Skov: Vi kan glæde os over Smidstrupøre. Men snart mister vi måske alt andet",
        "content": "Først skulle det ned og væk. Så fik det lov at stå. Jeg tænker naturligvis på den bevaringsværdige pragtvilla Smidstrupøre i Rungsted, tegnet af arkitekten Carl Brummer. Huset havde allerede fra begyndelsen en ganske særlig karakter.Ifølge museumsinspektør Anders Dalsagerfra Museum Nordsjælland var Smidstrupøre Brummers protest mod en udvikling i retning af industrialisering og udhuling af håndværket inden for byggeriet: »Fra slutningen af 1800-tallet væltede det ind med nye, masseproducerede byggematerialer såsom tagpap, skifer og færdiglavede udsmykninger.« Derfor skulle Smidstrupøre kendetegnes ved det gode, solide håndværk, detaljering og en bevidsthed om, at netop det gode håndværk altid befinder sig inden for – og aldrig uden for – traditionen. Som stille protest skulle huse vise frem, men i sit udtryk skulle det vise tilbage. Fortid og fremtid i ét, som ethvert godt byggeri, dengang man stadig kunne bygge. Længe så det dog ud til, at det skulle være slut med alt det, for en stenrig adelsmand havde sat sig for at rive skidtet ned. Han havde måske ikke råd til andet? Det var, som Berlingskes arkitekturredaktør, Holger Dahl,udtryktedet dengang i efteråret 2024: »(...) i en tid, hvor al fokus i byggebranchen er på ressourceoptimering, upcycling, genanvendelse og transformation, som det hedder, virker miseren i Hørsholm som en arrogant, højadelig fuckfinger lige i synet på alle, der holder af dansk arkitektur og dens historie. Og i virkeligheden til os alle.« Ja, det, der bærer historien i sig, har netop en værdi for os alle. Det rækker ud over den økonomiske værdi. Den økonomiske værdi kan være et menneskes ejendom. Den anden værdi kan intet menneske besidde, her bliver ejerskabet snarere et andet ord for forpligtelse. Smidstrupøre var arkitekt Carl Brummers protest mod en udvikling i retning af industrialisering og udhuling af håndværket inden for byggeriet.Fold sammenLæs mereFoto: Niels Ahlmann Olesen/Berlingske. Det kan man vælge at se bort fra. Både som ejer, men også som kommune. Det er nemlig kommunerne, der holder styr på de bevaringsværdige huse. I den angiveligt konservativt ledede Hørsholm Kommune var man lykkelig for, at nogen ville rive huset ned. Borgmesteren mente endda, at der var tale om et »fuldstændig ødelagt spøgelseshus«. I sidste ende blev Smidstrupøre reddet. Ikke på grund af borgmesteren, men fordi ejeren efter at have betænkt sig, forstod at lægge øret til og høre forpligtelsen viske gennem murværket. Smidstrupøre bliver reddet, i hvert fald udvendigt. Og lige så meget kritik, man før kunne rette mod ejeren, lige så stor tak, fortjener han nu. Nuvel, det er altid rart, når en uhyggelig historie om et fuldstændig ødelagt spøgelseshus viser sig at kunne afsluttes med et mirakel, der jager gespensterne på porten, men i virkeligheden er Smidstrupøre-sagen en fortælling om noget andet. Nemlig, at bevaringsværdige huse herhjemme frister en kummerlig tilværelse. De lever nemlig på kommunens nåde, og detsvinger gevaldigt fra kommune til kommune, hvor meget der så er af den. Nogle steder yder kommuner tilskud til respektfulde renoveringer af de historiske huse, andre steder har man dårligt nok nyere optegnelser over deres antal og stand. Rent lotteri og tilfældighed. Man kan sige, at de bevaringsværdige huse i bund og grund er usynlige. Hvis deres byggegrund er attraktiv nok, er det nogenlunde sikkert, at man får lov til at rive ned i stedet for at renovere. Det er et bygningskulturelt ræs mod bunden i håb at om at lokke nye skatteydere til. Det stopper ikke her. »Nye krav fra EU lægger op til heftige energirenoveringer, der truer med at ødelægge bevaringsværdien i den grønne omstillings navn. Her er eneste mulighed for en undtagelse, at bygningerne er registreret som bevaringsværdige.«Fold sammenLæs mereFoto: Mathias Svold. For nylig kunne kulturminister Jakob Engel-Schmidt såledesmeddele, at de bevaringsværdige bygninger skulle fjernes fra Slots- og Kulturstyrelsens oversigt over historiske bygninger. Her skulle kun de fredede huse være at finde. Resten måtte sejle deres egen sø. Skønt dette blev skarpt kritiseret af blandt andet organisationen Historiske Huse, der repræsenterer ejere af fredede og bevaringsværdige huse, så det længe ud til, at man talte for døve øren. Først for nylig forlød det, at man arbejdede på atvidereføre registeret– nu i regi af Kommunernes Landsforening. Hvor alvorlig denne sag i virkeligheden er, understreges af, at et nationalt register kan vise sig at spille en central rolle for, om vi overhovedet kan få lov til at bevare husene i fremtiden. Fornye kravfra EU lægger op til heftige energirenoveringer, der truer med at ødelægge bevaringsværdien i den grønne omstillings navn. Her er eneste mulighed for en undtagelse, at bygningerne er registreret som bevaringsværdige. Ellers kan vi snart til glæden over at beholde Smidstrupøre føje ærgrelsen over at miste alt andet. Ja, i fremtiden truer hvert lod i lotteriet med at være en nitte. Og så er det væk med det hele. Christian Egander Skov er ph.d., forfatter til bogen »Borgerlig krise«, konsulent ved Tænketanken Prospekt og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/christian-egander-skov-vi-kan-glaede-os-over-smidstrupoere-men-snart",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910393/24929425-bevaringsvrdige-smidstrupre-forfalder.jpg",
            "publication_time": "Mandag d. 14. april 2025, kl. 11.17",
            "author": "Christian Egander Skov",
            "related_links": [],
            "attachments": []
        }
    }
}