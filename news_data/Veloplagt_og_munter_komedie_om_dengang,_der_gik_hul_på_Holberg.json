{
    "version": "1.0",
    "document": {
        "id": "https://www_berlingske_dk/scene/veloplagt-og-munter-komedie-om-dengang-der-gik-hul-paa-holberg",
        "title": "Veloplagt og munter komedie om dengang, der gik hul på Holberg",
        "content": "Det er ikke, fordi de danske teatre har lagt sig specielt originalt i selen, når det har handlet om at fejre dansk teaters 300 år. Der er, trods alt, ellers noget at blinke med lamperne for, skulle man mene. Mest af alt har man – groft sagt – bare taget noget, man ellers ville spille og sat en mærkat på. MenFolketeatrethar taget opgaven alvorligt, selv om man i første omgang kan indvende, atErnst Bruun Olsens46 år gamle »Den poetiske raptus« er en tilbageskuende øvelse. Men med en bearbejdelse, der har skåret et par personer ud og nedtonet noget af forfatterens samfundskritiske socialistretorik, og en levende iscenesættelse kan stykket sagtens tåle en omgang til i manegen. Teksten afslører, hvor glimrende en teatermager, Ernst Bruun Olsen (1923-2011) også var ved siden af alt det politisk-programmatiske. »Den poetiske raptus«, stykket omLudvig Holbergog den danske komedies fødsel på teatret i Lille Grønnegade i 1722, er ganske enkelt stadig et godt stykke, der fortjener fortsat liv. Muntert skildrer det, hvordan historieprofessoren Ludvig Holberg bliver opsøgt i sit logi i Købmagergade af kongens fyrede teaterskuespillere, som nu vil åbne et nyt skuespilhus og som noget helt nyt spille på dansk. Derfor har de brug for et repertoire. Det må Holberg kunne levere, for hans satiriske skæmteroman »Peder Paars«, udgivet under pseudonym, vidner om det. Og pludselig gribes den ellers lidt modvillige Holberg af den berømte poetiske raptus, den skriveiver, der på kort tid får ham til at fabrikere en sand kaskade af de komedier, som stadig – sådan da – er en slags grundstamme i dansk teaters repertoire. Men Bruun Olsen gør også sin troværdige holbergiade til andet og mere end en muntert-anekdotisk repetitionskursus i teaterhistorien – selv om det er skønt og helt rørende for en teaterelsker at se den danske komedies primitive fødsel udfoldet på både for- og bagscenen, når scenen skifter til det primitive komediehus. For mens Holberg på den ene side opmuntres af de glade gøglere, anført af franskmanden Montaigu og hans unge kone og primadonna, trues han også af andre kræfter. Den snæversynede pietisme vokser frem, personificeret af præsten fra den nærliggende tyske kirke, hvis glædesløse mørkesyn gradvist smitter omgivelserne og efterhånden umuliggør teaterdrift. Men faren kommer også indefra. For Bruun Olsen lader på næsten Brecht-manér den tvivlende Holberg konfrontere med sin fejhed, det mod, han mangler for at være den fuldgyldige, frie ytrings dramatiker, han burde være. Aner man forfatterens eget personlige anfægtelser som subversiv teatermand, der samtidig er inde i varmen? Dermed bliver »Den poetiske raptus« også en hyldest til teatret som et sted, der må søge sandheden, stille sig på kanten, undertiden sætte sig selv i fare, hvis det ikke skal miste sin betydning. Det gør stykket oplagt som det opbyggelige fest- og jubilæumsspil, Folketeatret har set i det, Men det gør det også til et glimrende drama med Holberg – den både overivrige og modvillige skribent som omdrejningspunkt. I Geir Sveaass' levende, løbende og legende iscenesættelse spiller Anders Juul ham overraskende ungdommeligt. Den levende Holberg, den sydende Holberg. Et lettere vrissent og spruttende gemyt, langt fra den hjernestyrede, tempererede Holberg, vi er vant til at se. En alvorlig mand, hvis egentlige tragedie – den evige iagttager på livets sidelinje – diskret antydes. Men kunne det personlige nederlags betydning – den manglende civilcourage, når det gælder, Bruun Olsens opgør med den Holberg, der hele tiden garderer sig af politiske hensyn –  ikke være trukket tydeligere frem, hvis denne Holberg havde været lidt skarpere i mælet, havde lyttet lidt mere til de omgivelser, han hele tiden tager bestik af og henter inspirationen fra, ja, hvis han havde været lidt mere kølig-rationel i betrækket og lidt mindre stakåndet? Hvis der, sagt på en anden måde, havde været lidt mere reelt format over ham? Tom Jensen giver masser af liv til teaterlederen med den morsomme prins Henrik-accent, lige dele gøgler og gentleman, mens Josefine Tvermoes nøjes med at betone det kokette og det søde som hans sprælske hustru med de høje teateridealer – også i forhold til kvindekønnet er Holberg en betragter. Josefine Tvermoes og Tom Jensen som teaterparret Montaigu.Fold sammenLæs mereFoto: Robin Skjoldborg. Marie Louise Wille kan notere sig en personlig lille succes som Holbergs meget talende, hjertevarme og naive værtinde – det var som at se og høre hele det gamle Københavns folkedyb marchere direkte ind på scenen. Og Jesper Riefenstahl mestrede flot en tysk accent som den fæle præst, hvis begænsede verdenssyn han udleverede veloplagt, selv om han næppe blev egentlig farlig. Læg dertil Niels Anders Manley og Jesper Ellegaard Marling som to af de mildest talt famlende studenterskuespillere, der befolkede teatret i Lille Grønnegade, og som her får skægt liv og mæle, samt Simon Kongstad som den tredje – han farvede sin figur med verdens mest diskrete bøssekomik. Velgørende. Og så havde vi nær glemt Marianne Nilssons fine turnédekoration med alle de mange ord skriblet på for- og bagtæpper. Og med hele Københavns uhyggelige brand sat hyggeligt på scenen, da flammerne er ved at tage livet af det teater, som tidsånden gjorde endeligt kål på. Sådan gik det som bekendt heldigvis ikke. Så til lykke til dansk teater. På Folketeatret kan man se, hvordan det hele begyndte. Her fejrer man nutiden på lidt gammeldags, men veloplagt facon. »Den poetiske raptus« Af Ernst Bruun Olsen. Iscenesættelse: Geir Sveaass. Scenografi: Marianne Nilsson. Folketeatret, Hippodromen. Til 23. oktober. Herefter turné. Københavns brænder! Marianne Nilsson har skabt en scenografi med indbyggede overraskelser.Fold sammenLæs mereFoto: Robin Skjoldborg.",
        "metadata": {
            "source": "https://www.berlingske.dk/scene/veloplagt-og-munter-komedie-om-dengang-der-gik-hul-paa-holberg",
            "image_url": "https://berlingske.bmcdn.dk/media/cache/resolve/image_x_large_vertical/image/160/1605618/24237367-bmr.jpg",
            "publication_time": "Fredag d. 21. oktober 2022, kl. 17.58",
            "author": "Jakob Steen Olsen",
            "related_links": [],
            "attachments": []
        }
    }
}