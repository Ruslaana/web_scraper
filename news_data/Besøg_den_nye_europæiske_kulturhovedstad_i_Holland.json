{
    "version": "1.0",
    "document": {
        "id": "https://www_berlingske_dk/rejser/besoeg-den-nye-europaeiske-kulturhovedstad-i-holland",
        "title": "Besøg den nye europæiske kulturhovedstad i Holland",
        "content": "Vild med blomster? Så er Holland det rette land og Leeuwarden den rette by. Året rundt er byen udsmykket med blomster – for eksempel på broerne over kanalerne – men farveorgiet kulminerer hvert år på Kristi himmelfartsdag. Her danner byen ramme om intet mindre end Hollands største blomstermarked. Markedet begynder tidligt om morgenen, hvor de omkring 200 stande stiller op og danner en lang, ubrudt kæde af farver gennem byen. Hvad: Bloemenmarkt  Leeuwarden er start- og målby for skøjteløbet Elfstedentocht. Det 200 km lange skøjteløb fører gennem 11 historiske byer i Friesland og er et nationalt tilløbsstykke. Hvis man ikke selv deltager, følger man med langs kanalerne – eller på tv. Desværre sker der sjældent, at kanalerne fryser tilstrækkeligt til, så løbet kan gennemføres. Men hollænderne holder fast i håbet, og hver eneste vinter krydser de fingre for, at is-inspektørerne giver grønt lys til løbet. Løbet har senest været afholdt i 1997, men i 2012 holdt hele Holland vejret, da en længere frostperiode satte gang i forberedelserne – desværre med aflysning i sidste øjeblik. Et alternativ til det sjældne skøjteløb er cykelløbet Fietselfstedentocht, hvor skøjter og kanaler er skiftet ud med cykler og landeveje. Løbet finder sted den 21. maj i 2018. Det er længe siden, det har været koldt nok til det, men hver vinter håber hollænderne på at kunne afholde det 200 km lange skøjteløb gennem Friesland.Fold sammenLæs mere Få km fra Leeuwarden kan man se det flotte Elfstedenmonument – en bro beklædt med tusindvis af keramiske kakler med portrætter af tidligere deltagere i skøjteløbet. Hvad:Elfstedenmonument Leeuwarden fik købstadsrettigheder i 1400-tallet, og byens ældste bygningsværker tæller blandt andet kirken Jacobijnerkerk og den smukke, gamle vejerbod, Waag, fra 1598. Bygningen blev i flere hundrede år anvendt til vejning og pakning af smør og ost, og mejeriproduktionen udgør stadig en vigtig del af Frieslands økonomi. Måske derfor står der også en statue af en ko i naturtro størrelse ved voldanlægget. ’Us Mem’ – vores mor – hedder den ligefrem. Hvad: Kirker, historiske huse og kanaler  Det er ikke kun Leeuwarden, men hele Friesland, der tager del i kulturfesten, og kalenderen er spækket med kulturelle arrangementer hele året. Programmet rummer alt fra koncerter over teater til landskabsarkitektur og opera. Det store åbningsevent finder sted denne weekend. Herefter løber programmet løbsk – blandt andet med et spektakulært show med 120 frisiske heste i hovedrollen og besøg af kæmpemarionetdukker fra det berømte franske gadeteaterselskab Royal de Luxe. Hvad:Europæisk kulturhovedstad 2018  Hollandsk keramik er meget mere end kakkelborde med masseproducerede blå-hvide møller. Det får man for alvor øjnene op for på Leeuwardens keramikmuseum, der har en af Europas største samlinger af keramik og porcelæn. Her er blandt andet hollandsk Art Nouveau – og Art Deco-keramik fra perioden 1880-1930, en stor samling kinesisk porcelæn og keramisk kunst af internationale navne som Picasso og Karel Appel – et hollandsk medlem af den berømte Cobra-gruppe med vores egen Asger Jorn i front. Foruden den store permanente samling byder museet på skiftende særudstillinger – også med helt moderne keramik og design på programmet. Bygningen, der huser museet, er en arkitektonisk oplevelse i sig selv. Princessehof fra 1693 var, som navnet kraftigt antyder, tidligere bolig for en prinsesse. Keramikmuseet i Leeuwarden byder på det bedste inden for hollandsk keramik.Fold sammenLæs mere Nærmere betegnet Maria Louise van Hessen-Kassel, der blev gift med den frisiske statholder. Han fik titlen prins af Oranje, og Hollands nuværende kongefamilie nedstammer fra ægteparret. Hvad:Keramiekmuseum Princessehof ",
        "metadata": {
            "source": "https://www.berlingske.dk/rejser/besoeg-den-nye-europaeiske-kulturhovedstad-i-holland",
            "image_url": "https://berlingske.bmcdn.dk/media/cache/resolve/image_x_large/image/7/72359/19838585-28rejde-5-bt-kulturhovedstajpg.jpeg",
            "publication_time": "Mandag d. 29. januar 2018, kl. 19.00",
            "author": null,
            "related_links": [],
            "attachments": []
        }
    }
}