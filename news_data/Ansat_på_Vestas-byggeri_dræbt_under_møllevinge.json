{
    "version": "1.0",
    "document": {
        "id": "https://www_berlingske_dk/virksomheder/ansat-paa-vestas-byggeri-draebt-under-moellevinge",
        "title": "Ansat på Vestas-byggeri dræbt under møllevinge",
        "content": "En ansat hos en underleverandør til den danske vindmøllegigant Vestas er mandag morgen blevet dræbt efter at være blevet ramt af en møllevinge. Ulykken er sket på Australiens største vindmøllepark omkring 133 kilometer vest for Melbourne i delstaten Victoria i den sydøstlige del af landet, skriver flere australske medier. Møllevingen var ved at blive gjort klar til installation på jorden, da den ramte og maste den 36-årige mand, der var installationstekniker og stammede fra regionen. En ambulance var fremme kort derefter, og der blev straks gjort forsøg på at genoplive ham, men manden døde. Vestasbekræfter ulykken, der fandt sted omkring klokken 8 lokal tid (klokken 22 søndag aften, dansk tid) og har lukket for arbejdsområdet på Golden Plains Wind Farm. Luftbilleder viser, at det er afspærret med bånd fra politiet. »Vestas er knust på vegne af den ansattes familie og hele byggeholdet på vindmølleparken og vil gøre alt, hvad der er muligt, for at støtte dem i denne forfærdelige tid,« siger Vestas' topchef i Australien, Danny Nielson,ifølge det australske medie 9News. Arbejdstilsynet siger, at der er eksperter på stedet, som skal undersøge, hvad der er sket. Fagforeningen Australian Workers' Union (AWU) har for nylig udtrykt sine bekymringer for sikkerheden over for Vestas. »Dette forfærdelige tab kunne have været forhindringer. Det er kun to uger siden, at forhandlere fra tre forskellige fagforeninger mødtes med Vestas' ledelse for at udtrykke alvorlige sikkerhedsbekymringer. Her fortalte man dem, at det kun var et rent lykketræf, at ingen endnu var blevet dræbt på stedet,« siger Ronnie Hayden, sekretær i AWU i Victoria. Fagforeningerne mener, at betydelige forsinkelser lægger stigende pres på de ansatte, der arbejder på stedet, ligesom de klager over, at Vestas har hentet folk ind, der ikke er i fagforening, til at stå for det farligste arbejde. Den dræbte var dog medlem af en fagforening. Vestas harifølge det australske medie News.com.aukontrakt på byggeriet og dertil en 30-årig vedligeholdelsesaftale. Vindmølleparken står til at blive den største på den sydlige halvkugle, når den står fuldt færdig i 2027. Det er kun en måned siden, at den begyndte at producere strøm. Fuldt udbygget skal den stå for at levere ni procent af Victorias energi, svarende til strøm til 750.000 husstande. Byggeriet, som selskabet TagEnergy står for og har hyretVestastil, begyndte i 2022 og vil i alt stå i fire milliarder australske dollar (18,35 milliarder kroner). Opdateret 2024-11-12 med Vestas' oplysning om, at den dræbte er ansat hos en af selskabets underleverandører og ikke hos Vestas selv. ",
        "metadata": {
            "source": "https://www.berlingske.dk/virksomheder/ansat-paa-vestas-byggeri-draebt-under-moellevinge",
            "image_url": "https://berlingske.bmcdn.dk/media/cache/resolve/image_x_large_vertical/image/185/1857014/24831225-de-vindmllevinger-som-anvendes-p-den-ramte-vind.jpg",
            "publication_time": "Mandag d. 11. november 2024, kl. 10.55",
            "author": "Thomas Breinstrup",
            "related_links": [],
            "attachments": []
        }
    }
}