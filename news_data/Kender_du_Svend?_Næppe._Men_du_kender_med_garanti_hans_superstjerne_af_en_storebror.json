{
    "version": "1.0",
    "document": {
        "id": "https://www_berlingske_dk/kunst/kender-du-svend-naeppe-men-du-kender-med-garanti-hans-superstjerne-af-en",
        "title": "Kender du Svend? Næppe. Men du kender med garanti hans superstjerne af en storebror",
        "content": "Det er ikke nemt at stå i skyggen af et stort træ. Især hvis man selv er et nok så fint, bare lidt mindre træ. Det må være træls – for nu at sige det på jysk – altid at være »den anden«, men sådan var det livet igennem for Svend Hammershøi, den berømte Vilhelm Hammershøis langt mindre kendte lillebror. Svend Hammershøi, der ud over maleri og tegning beskæftigede sig med keramik, er derfor selvskreven som anden mand i denne lille serie om de oversete mænd i den danske kunsthistorie. Der var otte år mellem de to brødre, så den direkte konkurrence mellem de to brødre har nok været beskeden. Når man læser Svend Hammershøis dagbøger og breve, virker det da heller ikke, som om det har gået ham særlig meget på, at Vilhelm hurtigt opnåede stor anerkendelse. Svend Hammershøi fulgte sin egen vej og overlevede i øvrigt sin bror med 32 år. Det er bare sådan, og har nok altid været det, at når man siger »Hammershøi«, så tænker alle på Vilhelm og på de ladede, tyste gråtonebilleder fra stuerne i Strandgade. Vil man se et af Svend Hammershøis værker, tilhører dette Davids Samling.Fold sammenLæs mereFoto: Foto: Pernille Klemp. Brødrene Hammershøi kom fra et velhavende, højborgerligt grossererhjem på Frederiksberg og færdedes fra barndommen i et kulturinteresseret miljø. De spillede musik, de tegnede, de malede, og Svend begyndte allerede som ung mand at interessere sig for keramik. Vilhelm kom på kunstakademiet som 15-årig og har uden tvivl været en stor inspiration for sin lillebror, der kom ind som 17-årig i 1890. I det tiår, der gik fra Vilhelm uddannede sig, til det blev Svends tur, forandrede kunsten sig: Symbolismen og det »inderlige« kom i højsædet. FAKTASerie: Kunstens oversete mændI de senere år har næsten alle vore museer lavet udstillinger med kunstens oversete kvinder.Her på avisen synes vi så godt om ideen, at vi i ligestillingens navn har lavet en lille serie om nogle af kunsthistoriens oversete mænd – dem er der nemlig også mange af.Derfor sætter vi i tre artikler fokus på malere, som var så uheldige at være på den forkerte side af historien, og som derfor blev kørt over, da tiderne skiftede spor, og de ikke orkede eller evnede at hoppe med på den nye vogn.FOLD UD I de senere år har næsten alle vore museer lavet udstillinger med kunstens oversete kvinder. Her på avisen synes vi så godt om ideen, at vi i ligestillingens navn har lavet en lille serie om nogle af kunsthistoriens oversete mænd – dem er der nemlig også mange af. Derfor sætter vi i tre artikler fokus på malere, som var så uheldige at være på den forkerte side af historien, og som derfor blev kørt over, da tiderne skiftede spor, og de ikke orkede eller evnede at hoppe med på den nye vogn. Det var ikke længere nok at dyrke den synlige overflade, nu skulle kunsten være »dyb« og allegorisk. Svend Hammershøi var meget optaget af disse tanker. Han læste fortællingerne fra Wagners »Ring« og Grundtvigs nationalromantiske »Optrin af Nordens kæmpeliv« og ville male store symbolladede billeder af helte og heltinder. Han fandt dog aldrig en vej ind i figurmaleriet, der kunne fungere for ham, og derfor malede han fortrinsvis nøgne træer og mennesketomme bygninger. Han syntes i øvrigt, at bror Vilhelm skulle komme lidt mere ud i lyset, men fik ham aldrig rigtig overtalt til det. På Vilhelm Hammershøis »Fem portrætter« ser man Svend sidde i forgrunden med sin pibeVilhelm Hammershøi: Fem PortrætterFold sammenLæs mereFoto: Fotograf: Tord Lund / Thielska Galleriet. Svend Hammershøi efterlignede ikke direkte sin bror, men også han malede gerne i en tung, næsten monokrom kolorit, og ligesom Vilhelm valgte han at gøre England til sit foretrukne rejsemål. En temmelig eksotisk ting i begyndelsen af det 20. århundrede, hvor verdenskunstens hovedstad stadig helt entydigt var Paris. Men brødrene Hammershøi fra det trygge hjem på Frederiksberg ville gå deres egne veje. Vilhelm tog til London, mens Svend i højere grad dyrkede egnen omkring Oxford og de mange kirker der. Fra han var otte år gammel, sad Svend ofte model for Vilhelm, og han er således også med på et af Vilhelm Hammershøis mest berømte værker: Billedet »Fem Portrætter« fra 1901. Sammen med Svend viser det mørke maleri kunsthåndværkeren Thorvald Bindesbøll, kunsthistorikeren Karl Madsen og malerne J.F. Willumsen og Carl Holsøe. Svend sidder i forgrunden og ryger pibe. Bag ham sidder Bindesbøll og skuler lige ud i luften, hvilket er interessant, for Thorvald Bindesbøll blev Svends store læremester inden for keramikken. Svend beundrede Bindesbøll nærmest ubegrænset og ville meget gerne aflure ham den frie tilgang til keramikken, der var så karakteristisk for Bindesbøll. Allerede i sin studietid var Svend Hammershøi kommet i kontakt med keramikvirksomheden Kähler i Næstved, og her udfoldede han med stor inspiration fra læremester Bindesbøll den del af sit livsværk, der blev den mest kendte i eftertiden. Svend Hammershøis tavshed blev aldrig lige så interessant som broderens.Fold sammenLæs mereFoto: SMK. Selvom han udstillede flittigt og i sin samtid også fik god kritik og stor anerkendelse, slap maleren Svend Hammershøi aldrig rigtig ud af sin storebrors skygge. Han var meget inspireret af den engelske Arts and Crafts-bevægelse og især af dens chefideologs, John Ruskins, tanker om »gotikkens genkomst«, så han opsøgte og malede den ene engelske katedral efter den anden. Tiden gik bare hurtigt forbi hele denne »åndelige« dimension i kunsten, og når man skræller dén væk, er der ikke lige så meget rent malerisk indhold i Svend Hammershøis billeder, som der er i hans brors. Det var en trist skæbne at få, for Svend Hammershøi var ingen uinteressant kunstner. Hans eneste problem var bare, at han havde samme efternavn som den langt mere efne Vilhelm Hammershøi. Men de to var helt frem til Vilhelms død i 1916 tætte på hinanden. De spiste ofte middag sammen, havde fælles venner og deltog i de samme sociale arrangementer. Når man læser om Svend Hammershøis liv, får man indtryk af en drømmende person, der levede meget via sit indre. Han blev boende på Frederiksberg hele sit liv, han rejste til de samme steder omkring Oxford igen og igen, og han var med i frimurerordenen »Nordstjernen«. Efter sin død i 1948 forsvandt han hurtigt ind i glemslen, og i dag er det kun de færreste, der ved, at »Hammershøi« havde en bror, der også var billedkunstner. ",
        "metadata": {
            "source": "https://www.berlingske.dk/kunst/kender-du-svend-naeppe-men-du-kender-med-garanti-hans-superstjerne-af-en",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869902/24854695-et-udtryksfuldt-ensomt-tr-der-kunne-vre-coverm.jpg",
            "publication_time": "Fredag d. 27. december 2024, kl. 20.57",
            "author": "Holger Dahl",
            "related_links": [],
            "attachments": []
        }
    }
}