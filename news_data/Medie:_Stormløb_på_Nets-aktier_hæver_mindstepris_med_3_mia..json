{
    "version": "1.0",
    "document": {
        "id": "https://www_berlingske_dk/aktier/medie-stormloeb-paa-nets-aktier-haever-mindstepris-med-3-mia_",
        "title": "Medie: Stormløb på Nets-aktier hæver mindstepris med 3 mia.",
        "content": "Nets indsnævrer nu spændet til en kurs mellem 145 og 160 kr. Det erfarer TV 2 Business fra kilder med kendskab til processen, hvor bankkonsortiet bag børsnoteringen netop har underrettet sine store kunder. Det oprindelige kursspænd lød på 130-160 kr., og nu sløjfer Nets den nederste halvdel. Det betyder, at aktionærer, der har placeret bud til lavere kurs end de 145 kroner pr. aktie, må øge deres værdi for at få del i aktierne, der sendes i handel næste uge. Ved frigivelsen af det 400 sider store børsprospekt tirsdag i sidste uge satte Nets kurs mod en startværdi mellem 26 og 32 mia. kr. på børsen. Det nye, halverede interval løfter prisen med 3 mia. til mellem 29 og 32 mia. kr.  Der har ved ledelsens besøg hos de største professionelle investorer været tydelig interesse i aktien, hvor store New York-fonde har drevet efterspørgslen. Det forlød i sidste uge om en stærk start på salgsturnéen, og her viser erfaringen fra tidligere, større børsnoteringer, at det til sidst også ender med lang kø ved købskassen. Efter at have haft besøg af Nets-toppen anført af adm. direktør Bo Nilsson forventer flere institutionelle investorer, som TV 2 Business har talt med, en noteringspris på mindst de 145 kr.  Lige nu afventer markedet melding fra Nets senere på ugen, hvor selskabet ventes at lukke for aktiesalget efter den store efterspørgsel. Som tilfældet var ved årets anden store børsnotering, Dong, har Nets allerede dagen efter offentliggørelsen af sit børsprospekt kunnet melde om større efterspørgsel end udbuddet af aktier, altså nok købsinteresse til at få udsolgt. Men det er ikke nok at finde købere til selve aktieudbuddet, for en succesfuld børsnotering kræver en pæn, naturlig efterspørgsel i markedet efter børsnoteringen, så aktien kan blive handlet og gerne presse prisen op. Derfor er det ikke unormalt at se tre og fire gange så mange købsordrer som aktier til salg. ",
        "metadata": {
            "source": "https://www.berlingske.dk/aktier/medie-stormloeb-paa-nets-aktier-haever-mindstepris-med-3-mia.",
            "image_url": "https://berlingske.bmcdn.dk/media/cache/resolve/image_x_large/image/24/243147/14811398-nets.jpg",
            "publication_time": "Tirsdag d. 20. september 2016, kl. 15.06",
            "author": null,
            "related_links": [],
            "attachments": []
        }
    }
}