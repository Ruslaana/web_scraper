{
    "version": "1.0",
    "document": {
        "id": "https://www_berlingske_dk/internationalt/srilankansk-praedikant-der-menes-at-staa-bag-bombeangreb-praedikede",
        "title": "Srilankansk prædikant, der menes at stå bag bombeangreb, prædikede om nedslagtning. Mange afviste ham",
        "content": "KATTANKUDY, Sri Lanka. Den radikale muslimske prædikant Zahran Hashim, der menes at være hjernen bag angrebene på kirker og hoteller i Sri Lanka påskesøndag, skjulte aldrig sit had. Han rasede over en lokal optræden, hvor muslimske piger vovede at danse. Da en muslimsk politiker havde 50-års fødselsdag, rasede han over, hvordan vantro vestlige traditioner forgiftede hjembyen Kattankudy. Der var, sagde Zahran i en af sine prædikener på nettet, tre typer mennesker: Muslimer, de som har fået en aftale med muslimer, og »folk som skal dræbes«. Afgudsdyrkerne »må nedslagtes, hvor I end ser dem,« tilføjede han. Zahran grundlagde ifølge de srilankanske myndigheder en obskur gruppe, som startede med at beskæmme buddhastatuer eller harcelere over sufi-muslimer. Men i hjembyen, og sidenhen på radikale islamiske hjørner af internettet, hvor hans prædikener var populære blandt visse srilankanske unge, har det i flere år stået klart, at Zahrans hadsytringer specifikt havde til formål at tiltrække en ny generation af militante. »Han havde indflydelse, han var attraktiv og kløgtig i sine taler, selvom det, han sagde om jihad, var sindssygt,« siger Marzook Ahamad Lebbe, der er tidligere politiker i Kattankudy og medlem af en lokal islamisk forening. »Vi undervurderede ham alle. Vi troede aldrig, at han ville gøre, hvad han sagde.« Angrebene påskesøndag, der omfattede selvmordsbomber i tre kirker og på tre luksushoteller, kostede mindst 250 menneskeliv. Islamisk Stat har via sit eget nyhedsbureau taget ansvaret for angrebet og frigivet en video med Zahran. Her står han blandt syv maskerede og sortklædte mænd og har som den eneste ikke dækket ansigtet til. Ifølge srilankanske efterforskere blev angrebene den 21. april – de blodigste, som IS endnu har taget ansvaret for - udført af otte selvmordsbombere. Politiet mener, at Zahran var en af de to selvmordsbombere, der angreb Shangri-La-hotellet i hovedstaden Colombo (politiet omtaler ham også som Mohamed Zahran). Muslimer i Kattankudy siger, at de gentagne gange kontaktede politiet for at advare om, at Zahran var farlig, men at myndighederne nedtonede truslen. »Jeg kan ikke fordøje det, selvom det var min egen bror, der gjorde det,« siger Zahrans søster Madaniya, der bor i Kattankudy. »Jeg fordømmer det kraftigt.« Der var intet usædvanligt ved Zahrans religiøse opvækst i Kattankudy, en islamisk oase på en ellers overvejende buddhistisk ø med store mindretal af hinduer og kristne. De fleste af husene har et billede af Mecca på væggen, og mange vejkryds har gyldne monumenter med arabisk påskrift. Zahran og hans brødre blev af deres far, der solgte frø og krydderier, sendt på en madrasaskole, hvor de blev undervist efter en streng fortolkning af Islam. Her gjorde Zahran indtryk ved at recitere koranen flydende, og han fandt hurtigt venner, men han konfronterede også sine lærere og anklagede dem for ikke at følge det sande Islam. Som andre unge i Kattankudy begyndte han at lytte til udenlandske prædikanter, hvis taler blev delt via DVDer. Zahran blev smidt ud af skolen og optaget på en anden islamisk skole, men gjorde aldrig sine studier færdige. Samtidig styrkede han sine taleevner ved at lytte til karismatiske, men ekstremistiske prædikanter i Indien og Malaysia. Efter Zahran blev afsat som imam i en moské på grund af sine ekstremistiske holdninger, startede han i 2014 gruppen National Thowheeth Jama’ath, der trak på den strenge wahhabitiske tradition, som hævder at følge Islam som profeten Muhammed gjorde det. Zahran prædikede, at Sri Lankas flag var et værdiløst stykke stof, og at landet burde regeres ifølge sharialov – usandsynligt i et land, hvor kun omkring ti pct. af befolkningen er muslimer. Han grundlagde sin egen moské med midler fra Indien, men moskeen fik aldrig officiel religiøs anerkendelse. Alligevel fik han stadig flere følgere i og uden for Sri Lanka. Sidste år efterforskede de indiske myndigheder, hvad de mener var en Islamisk Stat-celle i det sydlige Indien, hvor en af de anholdte sagde, at han blev inspireret til at gå ind i gruppen efter at have set Zahrans videoer. Kort tid efter, at Islamisk Stat begyndte at kæmpe for at skabe et globalt kalifat, roste Zahran gruppens morderiske kampagne. Også i lande som Indonesien og Filippinerne har Islamisk Stat formået at vække lokale islamiske radikale til global terror. I 2017 begyndte Zahran og hans følgere at anklage medlemmer af en sufi-sekt i Kattankudy for at være vantro, selvom sufier blot følger en anden form for Islam. Da de en dag delte ris ud til fattige, trak Zahran et sværd og gik til angreb. Politiet forsøgte at anholde Zahran og en af hans brødre, men de undslap. Ti andre følgere, heriblandt hans far og andre slægtninge, blev tilbageholdt men formåede at få en fremtrædende advokat fra Colombo til at repræsentere sig. En lokal sufi-muslim, H.M. Ameer, siger, at han og andre sufier gentagne gange kontaktede politiet for at advare om Zahrans ekstremisme. På samme vis er der i de seneste dage kommet meldinger om, at Sri Lankas myndigheder ikke reagerede på meldinger fra udenlandske efterretningsorganer om, at Zahran planlagde et katastrofalt angreb. Torsdag blev sufierne i Kattankudy advaret af Sri Lankas politi om, at deres hellige steder kan være mål for militante følgere af Zahran, der stadig er på fri fod. Mens soldater bevogter Baddriyyah Jumah-moskeen, hvor de lokale sufier beder, ryster Ameer på hovedet. »Vi advarede dem om, at denne mand spredte wahhabisme, og at han kaldte på jihad. Det var helt ude i det åbne, så klart som dagen. Ingen gjorde noget.« Oversættelse: Bibi Christensen ",
        "metadata": {
            "source": "https://www.berlingske.dk/internationalt/srilankansk-praedikant-der-menes-at-staa-bag-bombeangreb-praedikede",
            "image_url": "https://berlingske.bmcdn.dk/media/cache/resolve/image_x_large/image/114/1145513/22816480-topshot-sri-lanka-attacks.jpg",
            "publication_time": "Fredag d. 26. april 2019, kl. 21.35",
            "author": null,
            "related_links": [],
            "attachments": []
        }
    }
}