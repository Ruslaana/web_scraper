{
    "version": "1.0",
    "document": {
        "id": "https://www_berlingske_dk/kommentarer/studerende-paa-universitet-vi-mangler-ordentlig-og-grundig-feedback",
        "title": "Studerende på universitet: »Vi mangler ordentlig og grundig feedback på vores eksamener«",
        "content": "Eksamensperioden er bag os, og mange har endelig kunnet puste ud for en stund og se frem mod næste semester. Men for mange af os studerende på Københavns Universitet (KU) har pausen også givet anledning til at reflektere over en ærgerlig sandhed: Vi mangler ordentlig og grundig feedback på vores eksamener. Og det er et alvorligt problem. Vi mener, at der skal indføres obligatorisk formativ feedback på alle opgaver og eksamener, da det ville give studerende et mere meningsfyldt læringsudbytte. Vi efterlades som studerende ofte med en flad følelse af at få tildelt en karakter, der endda ofte reduceres til blot en vurdering af »bestået« eller »ikke bestået«. Derfor bliver det utroligt vanskeligt for den enkelte studerende at progrediere fagligt. Helt grundlæggende giver det heller ikke mening at afskaffe karakterer på første semester for at reducere pres og mistrivsel, for så derefter slet ikke i tilstrækkelig grad at tilbyde feedback på de efterfølgende karakterer. Det hænger ikke sammen. I statskundskabsregi er den eneste billet til feedback-festen karakteren fire eller lavere. Det svarer til, at blot beskedne fem procent af de studerende i år har haft adgang til formativ feedback i for eksempel faget Offentlig forvaltning, såfremt disse overhovedet har energien til at navigere i KUs bureaukratiske monster af en klageproces, der kan strække sig til op over tre måneder. Den kognitive vækst, som feedback giver, er lige værdifuld, uagtet om man har skudt ved siden af eller ramt plet i sin besvarelse. Feedback er ikke alene et meningsfuldt værktøj til at løfte mindre glorværdige præstationer. Det er også brændstoffet til den motor af akademisk forbedring, som er enhver studerendes ret. Vi går på universitet for at lære, og derfor giver det kun mening, at vi får et lærerigt udbytte af alt, vi afleverer. Feedback er en integreret del af det professionelle liv, hvor evnen til at modtage, reflektere og handle på feedback er essentiel. Obligatorisk feedback på universitetet vil forberede de studerende til at navigere i professionelle sammenhænge på den anden side af studiet. I realiteten vil det være en investering, som vil være til gavn for de studerende, mens de er direkte tilknyttet instituttet, men også i deres efterfølgende liv. Dermed løftes universitetets overordnede præstation som helhed. KUs 2023-strategi, »Til gavn for flere«, proklamerer, at instituttet ønsker at være »en livslang læringspartner«. Det er en utrolig smuk ambition. Men set i lyset af, at KU ikke engang formår i tilstrækkelig grad at agere »læringspartner«, mens de studerende har deres daglige færden på campus, er den måske en smule for ambitiøs. Ønsker KU oprigtigt at efterkomme sine gode intentioner, kunne universitetet i første omgang fokusere på at støtte den enkelte studerendes akademiske udvikling. Før KU kan blive en »livslang læringspartner«, må de først være en engageret læringspartner, mens vi studerende har vores daglige gang på campus. Karl Emil Rommenhöller Petersen og Mathias Krogh er begge statskundskabsstuderende på Københavns Universitet ",
        "metadata": {
            "source": "https://www.berlingske.dk/kommentarer/studerende-paa-universitet-vi-mangler-ordentlig-og-grundig-feedback",
            "image_url": "https://berlingske.bmcdn.dk/media/cache/resolve/image_x_large/image/176/1761923/24632347-vi-gr-p-universitet-for-at-lre-og-derfor-giver.jpg",
            "publication_time": "Onsdag d. 07. februar 2024, kl. 12.54",
            "author": null,
            "related_links": [],
            "attachments": []
        }
    }
}