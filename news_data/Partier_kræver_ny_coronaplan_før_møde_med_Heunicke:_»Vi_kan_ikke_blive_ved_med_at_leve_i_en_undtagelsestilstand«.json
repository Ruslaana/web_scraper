{
    "version": "1.0",
    "document": {
        "id": "https://www_berlingske_dk/politik/partier-kraever-ny-coronaplan-foer-moede-med-heunicke-vi-kan-ikke-blive",
        "title": "Partier kræver ny coronaplan før møde med Heunicke: »Vi kan ikke blive ved med at leve i en undtagelsestilstand«",
        "content": "Tiden er inde til at lægge en plan for Danmarks vej ud af coronaepidemien og restriktionerne. En række af Folketingets partier kræver nu en grundlæggende diskussion af den danske strategi forud for et møde med sundhedsminister Magnus Heunicke (S) og sundhedsmyndighederne onsdag eftermiddag. For kan man forestille sig de nuværende restriktioner fortsætte efter 16. januar, hvor de står til at udløbe, lyder ét af spørgsmålene, som partierne vil medbringe til mødet med sundhedsministeren. Og skal myndighederne fortsat forsøge at begrænse den stærkt smitsomme omikronvariant i at sprede sig, eller skal man tværtimod lade smitten løbe med henblik på at opbygge flokimmunitet i befolkningen? Strategien kan måske virke tillokkende for nogen set i lyset af de seneste oplysninger om, at omikron ligner den mildeste variant hidtil under epidemien. Og giver den massive, milliarddyre testindsats fortsat mening, hvis vi alligevel ikke kan bremse den nye og mere smitsomme variant? Partileder og medlem af Epidemiudvalget for Liberal Alliance Alex Vanopslagh kalder det »slapt«, at S-regeringen og dens støttepartier ikke allerede nu vil lette restriktionerne, selv om flere forskningsrapporter peger på, at omikron giver mildere sygdomsforløb end tidligere varianter. »Det er, som om de glemmer, at der også er en pris ved at opretholde restriktionerne. Det koster på børn og unges indlæring og trivsel, det koster for erhvervslivet, og det koster på borgernes frihedsrettigheder,« siger han. LA-lederen mener, at man i lyset af den aktuelle situation i højere grad bør sigte efter flokimmunitet. »Vi bør satse på naturlig immunitet samtidig med at beskytte de sårbare borgere, kronikere, syge og ældre danskere. Kuren må ikke blive værre end sygdommen, og vi kan ikke blive ved at leve i en undtagelsestilstand,« siger Alex Vanopslagh. Liberal Alliances leder, Alex Vanopslagh, mener at »kuren« mod coronavirus »ikke må blive værre end sygdommen«, hvilket han mener sker, når man fastholder restriktionerne i det nuværende omfang trods de optimistiske meldinger om den nye omikronvariant. (Arkiv)Fold sammenLæs mereFoto: Emil Helms/Ritzau Scanpix. De Konservatives sundhedsordfører Per Larsen vil kredse om ét overordnet emne på onsdagens møde: »Strategien, og hvordan man ser, at det skal foregå fremadrettet,« siger Per Larsen og uddyber: »Vi er blevet meget klogere henover julen. Vi har set, at smittetallet ikke er kommet derop, hvor man havde frygtet, og at de voldsomme sygdomsforløb og indlæggelserne i høj grad er udeblevet.« IIsrael, der længe blev set som et foregangsland i forhold til vaccination og pandemihåndtering, har man for nylig foretaget et radikalt skift. For omikronsmitten er så udbredt i landet, at der hverken er test- eller sundhedspersonale nok til at pode og analysere svarene for alle de potentielt smittede og deres mange nærkontakter, og af den grund dropper Israel den intensive pcr-test-strategi og indstiller sig på at lade smitten rase i januar, hvor næsten halvdelen befolkningen potentielt bliver smittet undervejs. Der er givetvis for mange ubekendte faktorer til at sammenligne Israel med Danmark, men landets opsigtsvækkende kursændring har også gjort indtryk på Per Larsen. »Det giver god mening i min optik, at man begynder at tænke i de baner,« siger han. Ifølge den konservative ordfører er det oplagt at spørge sig selv, hvorvidt det giver mening at bruge omkring to milliarder kroner om måneden på at teste, når der efter alt at dømme er et stort mørketal. Eksempelvis er en tredjedel af af de indlagte med covid-19 i Region Hovedstaden blevet indlagt af andre årsager end selve virussen, somPolitikenhar beskrevet. Per Larsen hæfter sig samtidig ved, at faglig direktør i Statens Serum Institut, Tyra Grove Krause, for nylig påpegede, at næsten alle danskere – vaccineret eller ej – på et eller andet tidspunkt formentligskal smittesmed omikron, og at vi dermed er på vej mod flokimmunitet. Faglig direktør i Statens Serum Institut, Tyra Grove Krause, siger, at når den massive smittespredning med omikron er ved at være overstået i løbet af den næste måneds tid, kommer vi til at stå et bedre sted, end før den kom til landet, på grund af den høje immunitet i befolkningen der vil være.Fold sammenLæs mereFoto: Mads Claus Rasmussen/Ritzau Scanpix. Hos Venstre vil sundhedsordfører Martin Geertsen have restriktionerne gennemgået én for én, ligesom han efterlyser en »exitstrategi« ud af coronaepidemien, medmindre de nuværende restriktioner »bare udløber den 17. januar«. »Vi bliver nødt til at holde fast i, hvad epidemiloven siger, og den forholder sig ikke til høje smittetal, men til hvorvidt vores sundhedsvæsen er presset. Og man må bare konstatere, at vi er på de lave skaleringsniveauer, når det handler om truslen mod vores intensivkapacitet,« siger han. V-ordføreren peger desuden på, at den danske teststrategi i flere henseender virker mere og mere nyttesløs – men dog fortsat har én vigtig funktion. »Fordi omikron er så smitsom, som det er tilfældet, og løber så hurtigt imellem os, vil der være noget, vores test-set-up ikke fanger, og der vil være et kæmpe mørketal. Samtidig begynder massetest som smitteopsporing at vakle, men teststrategien giver fortsat befolkningen en tryghed i at kunne blive testet i mødet med hinanden. Og det er også vigtigt med den tryghed,« siger Martin Geertsen. Partiernes pres på sundhedsministeren og regeringen skal desuden ses i lyset af, at Tyra Grove Krause senest har udtalt, at omikron kan være den variant, der hjælper os ud af pandemien blandt andet grundet sin meget høje smitsomhed men samtidig lavere farlighed, da der kun er halvt så stor risiko for indlæggelse med omikronsmitte som ved deltavarianten. Danskerne kan potentielt få det normale liv tilbage om to måneder, lød det mandag fra Tyra Grove Krause i et interview iGo´ morgen Danmark på TV 2. Det skal dog siges, at SSI stadig forventer, at det danske sundhedsvæsen i januar måned kommer til at opleve et stigende pres, indtil smitten begynder at aftage, hvilket man forventer vil ske hen mod slutningen af januar. »Vi skal anstrenge os i januar, for den bliver hård at komme igennem,« sagde Tyra Grove Krause tilTV 2. Sundhedsordfører for Enhedslisten Peder Hvelplund er ikke klar til at lempe restriktionerne, før de udløber 17. januar, hvis ikke der »mirakuløst« sker et fald i antallet af indlagte inden da. »Vi kan sagtens komme i en situation længere henne, hvor vaccinationer kun bliver tilbudt udsatte og sårbare grupper. Men det vil afhænge af det videre forløb,« siger Enhedslistens sundhedsordfører Peder Hvelplund.Fold sammenLæs mereFoto: Mads Claus Rasmussen/Ritzau Scanpix. »Selv med en halvt så stor farlighed vil det stadig betyde, at vi kan risikere mellem 150 og 200 dagligt nyindlagte. Med et sundhedsvæsen, der nu er oppe på knapt 800 indlagt med corona, kan man risikere nogle ret alvorlige kapacitetsudfordringer her i januar,« siger han. »Det er lidt dobbelt, fordi på den ene side ser det rigtig positivt ud, når vi kommer lidt længere hen mod slutningen af februar, men til gengæld er det også et lidt bekymrende scenarie, vi kan se i de kommende uger,« siger Peder Hvelplund. EL-ordføreren er ikke klar til at ændre strategi helt endnu. Men han mener »helt klart«, at den snak er naturlig at tage, når den indeværende smittebølge begynder at aftage. »Hvis vi snakker i de kommende måneder, så er der ikke nogen tvivl om, at der kommer til at ske ændringer i forhold til teststrategien – måske en gang henne i februar,« siger han og uddyber: »Vi må formode, at vi kommer til at nærme os en form for flokimmunitet, og så kommer vi til at skulle overgå til et testsystem, der er langt mere fokuseret på overvågning med eksempelvis spildevandsovervågning og mindre særskilt testning.« SFs sundhedsordfører Kirsten Normann Andersen afviser ligeledes at bede om at få lempet restriktionerne »medmindre myndighederne anbefaler det«. »Skrækscenariet er, at vi slipper alt frit og får så mange smittede, at det alligevel kommer til at belaste sundhedsvæsenet meget,« siger hun. Kirsten Normann Andersen mener dog, at man i Danmark allerede er begyndt at lade smitten løbe uden at gøre det i samme omfang som i Israel. »Jeg ser det sådan, at vi allerede er lidt i gang med det. Vi sender børnene i skole, selv om vi ved, det formentlig fører til meget smitte. Omikron kan vi ikke isolere os fra, men hvis vi kan forsinke de store smittespredninger, er det godt,« siger hun. Socialdemokratiets sundhedsordfører, Rasmus Horn Langhoff, har tirsdag tilDR Nyhedersagt, at det trods den gryende optimisme fra SSI er for tidligt at lempe restriktionerne. »Vi har galopperende høje smittetal, og januar måned ser ud til at blive rigtig slem set med coronabrillerne på, derfor bliver vi nødt til at holde fast i de restriktioner, vi har vedtaget,« siger S-ordføreren.",
        "metadata": {
            "source": "https://www.berlingske.dk/politik/partier-kraever-ny-coronaplan-foer-moede-med-heunicke-vi-kan-ikke-blive",
            "image_url": "https://berlingske.bmcdn.dk/media/cache/resolve/image_x_large/image/150/1502329/23971686-.jpg",
            "publication_time": "Tirsdag d. 04. januar 2022, kl. 21.02",
            "author": "Søren Domino",
            "related_links": [],
            "attachments": []
        }
    }
}