{
    "version": "1.0",
    "document": {
        "id": "https://www_berlingske_dk/virksomheder/gammel-kending-vender-tilbage-som-kommerciel-direktoer-i-broendby",
        "title": "Gammel kending vender tilbage som kommerciel direktør i Brøndby",
        "content": "Bestyrelsen i Brøndby ansætter Ole Palmå som direktør med ansvar for alle kommercielle forhold og marketing, oplyser superligaklubben onsdag. Palmå indtræder i direktionen på lige fod med de to nuværende direktører, Jesper Jørgensen og Troels Bech. Direktionen i Brøndby vil således fremadrettet bestå af administrerende direktør Jesper Jørgensen, sportsdirektør Troels Bech og Palmå. Bestyrelsesformand Jesper Møller ser ansættelsen som et godt skridt på vejen i klubbens strategi.  - Vi har vurderet, at Ole med sin erfaring kan bidrage væsentligt til at løfte den kommercielle del af strategien i mål i årene, der kommer. - Ole har tidligere været i klubben, hvor han var meget vellidt af såvel sponsorer og medarbejdere, og vi har stor respekt for det arbejde, han udfører i FC Nordsjælland. - Derfor glæder vi os over, at Ole igen bliver en del af Brøndby, og at vi sammen kan indfri de kommercielle mål, vi har sat os, siger Jesper Møller til klubbens hjemmeside. Palmå var i perioden 2004 til 2010 ansat som kommerciel direktør i Brøndby og var efterfølgende ansat som administrerende direktør i en kort periode, indtil han stoppede i klubben i 2011. Siden 2013 har Palmå været ansat som administrerende direktør i FCN.  Palmå tiltræder sin stilling i Brøndby senest 1. april 2018, idet tidspunktet afhænger af formalia i aftalen med hans nuværende arbejdsgiver, FCN. Som konsekvens af ansættelsen af Palmå stopper nuværende kommerciel direktør Henrik Bartholdy med øjeblikkelig virkning. - Vi vil gerne takke Henrik for sit ukuelige og benhårde arbejde. - Som kommerciel direktør har Henrik igennem de sidste to år været med til at løfte vores omsætning og skubbe vores forretning fremad, lyder det fra Jesper Møller. ",
        "metadata": {
            "source": "https://www.berlingske.dk/virksomheder/gammel-kending-vender-tilbage-som-kommerciel-direktoer-i-broendby",
            "image_url": "https://berlingske.bmcdn.dk/media/cache/resolve/image_x_large/image/14/148124/15545601-ole.jpg",
            "publication_time": "Onsdag d. 23. november 2016, kl. 09.48",
            "author": null,
            "related_links": [],
            "attachments": []
        }
    }
}