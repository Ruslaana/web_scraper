{
    "version": "1.0",
    "document": {
        "id": "https://www_berlingske_dk/virksomheder/der-er-sket-en-bemaerkelsesvaerdig-udvikling-i-loevens-hule-det-er",
        "title": "Der er sket en bemærkelsesværdig udvikling i »Løvens Hule«: »Det er så dårlig stil. Og gutter, det er det, vi møder, os kvinder«",
        "content": "I otte år har vi kunnet følge med i, hvordan landets iværksættere hiver en investering hjem fra de såkaldte løver i succesprogrammet »Løvens Hule«. I år er ingen undtagelse. Selvom konceptet er det samme, er der alligevel noget, der har ændret sig i programmet i årenes løb. Det handler ikke længere kun om, at de såkaldte løver og løvinder skal kaste et større beløb efter programmets sultne iværksættere. Nu kommer ligestilling i erhvervslivet og ikke mindst vores tilgang til arbejdslivet under skarp lup. Det ser vi et tydeligt eksempel på i årets allerførste afsnit. Her møder vi virksomheden »MilleogLykke« – ejet af Mille Lykke og Line Lykke – der har fået afslag fra banken på at forhøje deres kassekredit. Men da Mille Lykkes mand kontakter banken, var kassekreditten hjemme. »Det er så dårlig stil. Og gutter, det er det, vi møder, os kvinder. Det er sgu ikke sjovt,« lyder det fra Louise Herping Ellegaard, mens hun kigger rundt på de tre mandlige investorer. Modsvaret kommer prompte fra Jacob Risgaard, der er medejer og stifter af den nordjyske onlinekoncern Coolshop: »Jeg er på jeres hold.« Og med et trylleslag er det pludselig blevet hunløverne mod hanløverne. Det bliver endnu tydeligere, når de to kvindelige investorer går sammen for at give et fælles bud til de to iværksættere, hvortil Jacob Risgaard siger: »Jeg vil bare sige, jeg synes, det er vildt diskriminerende, at I går derover alene.« »Du må da gerne være med. Nu når du har sagt, at du bakker kvinder op,« lyder det efterfølgende fra Anne Stampe Olesen. Dykker man ned i nogle af de første afsnit i den allerførste sæson, bliver ligestilling i iværksætteri ikke nævnt med ét eneste ord. Og det er langtfra et emne mellem de første løver i sæson ét, som vi pludselig er vidne til nu. Så hvad er det for en udvikling, der har været i »Løvens Hule« de seneste otte år, og hvad siger det om den tid, vi lever i? Inden vi dykker videre ned i det spørgsmål, er det værd at hæfte sig ved, at der i årenes løb er sket en udskiftning i programmets investorhold. Det gælder også i år. I »Løvens Hule« anno 2023 har vi fortsat selskab af Jesper Buch, Jacob Risgaard og Christian Arnstedt, der nu har fået de to investorer Louise Herping Ellegaard og Anne Stampe Olesen, der begge lever af at investere i iværksætteri, med ombord. Anderledes så castet ud i 2015, hvor den første sæson løb over skærmen. Her var det Hummel-ejer Christian Stadil, iværksætter og senere uddannelses- og forskningsminister Tommy Ahlers, stifter af rengøringsvirksomheden Combi Service Birgit Aaby, erhvervskvinden Ilse Jakobsen og Just Eat-stifter Jesper Buch, der sad ved roret. Louise Herping Ellegaard er tidligere ejer og medstifteraf landets største læringsplatform, Clio Online. Hun solgte sammen med to partnere 40 procent af virksomheden for 300 millioner kroner til den svenske mediekoncern Bonnier i 2018. Sidenhen har hun investeret i flere techvirksomheder. Det andet nye ansigt, Anne Stampe Olesen, står bag investorvirksomheden Nordic Female Founders, som hun har stiftet sammen med den tidligere løvinde Mia Wagner. Og så har hun været kommerciel direktør og driftsdirektør i Freeway-koncernen. Anne Stampe Olesen (tv.) og Louise Herping Ellegaard er de to nye kvindelige investorer i den nyeste sæson af »Løvens Hule«, hvor de sætter ligestilling i iværksætteri under skarp lup.Fold sammenLæs mereFoto: Per Arnesen/DR. Til Berlingske fortæller Anne Stampe Olesen, at det ikke er første gang, der bliver kastet lys på ligestilling og diversitet i »Løvens Hule«. Selv henviser hun til den forrige sæson, hvorMia Wagnervar en del af investorholdet. Alligevel mener hun godt, at man kan spore et skifte i denne sæson. »Det bliver nok italesat mere i år, end det har gjort tidligere. I hvert fald på en mere markant måde. Men det passer jo også med tidens trend, fordi der er et fokus på diversitet i øjeblikket,« siger hun: »Jeg tror, det fylder mere, i og med at vi er to kvinder i år, der er italesætter det.« Ifølge Anne Stampe Olesen er der lige nu stor fokus på diversitet og ligestilling ude i investormiljøet. Derfor er det ikke så underligt, at det får en central plads i et program som »Løvens Hule«. »Det kan godt være, at der er nogen, der kalder detreality, men »Løvens Hule« er rigtige penge og rigtige mennesker. Derfor skal det selvfølgelig også afspejle de tendenser, vi ser ude i samfundet,« siger hun. Selv har Anne Stampe Olesen også et mål med sin deltagelse i programmet om at skabe større fokus på de udfordringer, der lige nu hersker i iværksætterverdenenen. »Vi investerer selvfølgelig også i mænd, når der er gode cases. Men en af mine grunde til at gå ind i »Løvens Hule« er selvfølgelig også at sætte fokus på diversitet i iværksætteri,« siger hun. Der er ingen tvivl om, at der de seneste år er kommet øget fokus på ligestilling i dansk iværksætteri. Kigger man på de nyeste tal på området, er der heller ingen tvivl om, at der fortsat er lang vej endnu, før det store skel mellem mandlige og kvindelige iværksættere bliver udlignet. En analyse fra Dansk Erhverv fra 2022viser, at det blot er fem procent af kvinderne i den danske befolkning, som vælger at kaste sig over iværksætteriet. Det ligger fortsat under gennemsnittet for OECD-landene, der samme år lå på 8,4 procent. I 2019 var det 27 procent af alle iværksættere, der var kvinder, hvilket er en fremgang på to procentpoint sammenlignet med 2014. Samtidigviser en ny analyse fra Kraka, at der er en meget længere vej til kapital for kvindelige iværksættere sammenlignet med mandlige. I perioden 2016 til 2021 er 1,6 procent af al kapital gået til udelukkende kvindelige iværksætterteam, mens 88,5 procent er endt i virksomheder, der er startet af mandlige iværksættere. Herudover er 9,9 procent gået til iværksætterteam med både kvinder og mænd. Et problem, der også er blevet rejst i regeringsgrundlaget. ErhvervsministerMorten Bødskov (S) har i et interview med Berlingskesat det som mål at løfte antallet af kvindelige iværksættere i hans tid som erhvervsminister. I første afsnit af den nye sæson af »Løvens Hule« bliver der diskuteret ligestilling i iværksætteri blandt nogle af de kvindelige og mandlige løver. Men der kan også ske et skred i samtalen, når emnet diskuteres.Fold sammenLæs mereFoto: Presse DR. Merete Friis, der er forperson i organisationen Connect Danmark, der fører iværksættere sammen med virksomhedsledere, mener, det er »tankevækkende«, hvor få midler der går til kvinder. Af samme grund bliver der i investorkredse, interesseorganisationer og blandt politikere lige nu talt om, hvor meget kapital der går til kvindelige iværksættere. Og det er det første afsnit af den nyeste sæson også en afspejling af, fortæller hun. »Nu er der lige pludselig kommet den her store kønsfokusering i samfundet, hvor der begynder at komme målepunkter forskellige steder i forhold til, hvor meget kapital der skal gå til kvinder,« siger hun og tilføjer: »Blandt andet er der Diversity-Commitment, hvor der er fokus på, hvor meget kapital der går til kvindelige iværksættere. Det er der heldigvis en del virksomheder og fonde, som allerede har underskrevet eksempelvis Danske Bank, Danish Business Angles og Vækstfonden.« Merete Friis er selv hyppig seer af »Løvens Hule«. Hun har dog bemærket, at der til tider kan ske et skred i den måde, vi diskuterer ligestilling i erhvervslivet. Og det er nævnte seance i »Løvens Hule« et eksempel på, mener hun. »Det ender ofte med den her kamp, hvor der opstår en kløft med mændene mod kvinderne og omvendt. I stedet bør vi omfavne hinanden og forstå, hvad der sker, og hvordan vi i fællesskab ændrer det,« siger hun.  Kim Klyver forsker i iværksætteri ved Syddansk Universitet, og han fortæller, at #metoo-debatten blandt andet har banet vej for, at ligestilling i højere grad end tidligere kommer på dagsordenen – også i et program som »Løvens Hule«. »På en eller anden måde har #metoo givet kvinder selvtillid og mod på at kæmpe yderligere for ligestillingen. Det bliver en form for boost fra selve #metoo-debatten, der har foldet sig ud i andre domæner og givet kraft til ligestillingsdebatten andre steder,« siger han. Men ligesom Merethe Friis ser Kim Klyver også, at der kan ske et skred i samtalen om ligestilling i iværksætteri. Han fremhæver to forskellige strategier, der ofte bliver anvendt, når emnet kommer på dagsordenen. Under den ene hører en mere passiv tilgang, hvor tålmodighed er en dyd. Her er håbet, at vi får mere ligestilling over tid ved løbende at skabe opmærksomhed på problematikken. »Det er også en strategi, hvor alle er enige om målet, og hvor alle arbejder for målet. De arbejder bare ikke så ihærdigt.« Anderledes ser det ud under den mere kompromisløse tilgang. Her forekommer en form for magtkamp mellem mænd og kvinder, hvor man taler om »dem og os«. »Den kommer selvfølgelig, fordi der er utålmodighed. Vi har snakket om det her i tonsvis af år, og det går for langsomt. Derfor sætter man hårdt mod hårdt,« siger Kim Klyver. I samme ombæring slår Kim Klyver fast, at det meget vel kan være en strategi, der fejler, fordi »man demobiliserer kræfter, som går ind for ligestilling ved at gøre det til en kamp mellem mænd og kvinder«. »Det vil være super ærgerligt for iværksætteriet i Danmark, hvis det bliver en kampplads for ligestilling. Jeg tror ikke, det gavner ligestillingen, og jeg tror ikke, det gavner iværksætteriet. Når det er sagt, så mener jeg, at vi skal gøre mange ting for at øge ligestillingen.« Anne Stampe Olesen vil gerne undgå at diskussionen om ligestilling – også i »Løvens Hule« – ender ud i en kønskamp. »Det er ikke det, det handler om. Det handler om, at vi alle sammen har fokus på det her, og at vi alle sammen sørger for, at der sker en øget diversitet.« Vi skal heller ikke forvente, at »Løvens Hule« bliver en stor kønskamp, fortæller hun: »Vi har fokus på det her emne i første afsnit. I de andre afsnit kommer det til at handle om andre ting. Men selvfølgelig kommer der fokus på det, da vi er to kvinder, der begge kæmper for samme sag,« siger hun. Foruden spørgsmålet om ligestilling er der også et andet budskab, som har fundet vej ind i programmet. Men først skal vi vende blikket mod sjette afsnit i første sæson. Her møder vi de to iværksættere Jonathan Kamstrup og Christian Mygh, der står bag urkonceptet REC Watches. Da snakken falder på arbejdstimer, fortæller de to virksomhedsejere, at de sover på kontoret for at få succes med forretningen. Derefter er der nærmest stående applaus fra daværende løver Tommy Ahlers og Jesper Buch. »Det er et 12-tal i iværksætteri det der,« lød det fra Tommy Ahlers. Iværksætteren og investoren Jesper Buch har længe været eksemplet på en succesfuld iværksætter. Men i iværksætteri er der begyndt at ske en ændring i tilgangen til iværksætterlivet, fortæller Anne Stampe Olesen.Fold sammenLæs mereFoto: DR. Men meget er sket siden, og nu har tonerne altså fået en anden lyd i programmet. Det er nemlig ikke længere de lange arbejdsnætter, der er billedet på succes. »Nu har der i mange år været et fænomen, der hedder Jesper Buch-drengene, men nu kommer der et nyt fænomen, og det er Anne Stampe-damerne,« slår Anne Stampe Olesen fast i den nyeste sæson: »Det er kloge, intelligente og arbejdsomme kvinder, som også har børn, og som gerne vil tjene penge, og som gerne vil have et aktivt fritidsliv og være med til forældremøder.« De seneste år har der været et stort fokus på work-life balance, og at arbejdet ikke nødvendigvis er alt i livet. Til Berlingske fortæller Anne Stampe Olesen, at det er et emne, der også er slået igennem i iværksætterverdenen. »I »Løvens Hule« og ude i samfundet er der ved at komme en opfattelse af, at vi egentlig ikke gider at arbejde os selv halvt ihjel,« siger hun og tilføjer: »Måske skal det tage et halvt eller et helt år længere at skalere vores forretninger, og så er vi hele mennesker undervejs, uden vi går ned med stress.« Med Anne Stampe Olesens egne ord har stereotypen på en iværksætter længe været Jesper Buch, »som han har gjort godt«. Men det er ved at ændre sig. »Vi ved, at de kvindelige iværksættere i gennemsnit er 38 år. Der har man typisk børn, og man har ofte ikke tænkt sig at arbejde 70 timer om ugen og sove på en sovesofa og drikke Red Bull,« siger hun. Når det kommer til ligestilling i iværksætteriet, mener Anne Stampe Olesen, at vi generelt er nødt til at åbne øjnene for, hvilken kvindelige talenter der går rundt ude i samfundet. »Vi taber den her talentmasse, og hvad kan vi egentlig gøre med dem, hvis vi bringer dem alle i spil. Hvad der så kan ske med vores økonomi,« siger hun.",
        "metadata": {
            "source": "https://www.berlingske.dk/virksomheder/der-er-sket-en-bemaerkelsesvaerdig-udvikling-i-loevens-hule-det-er",
            "image_url": null,
            "publication_time": "Søndag d. 22. januar 2023, kl. 20.00",
            "author": "Maria Outze",
            "related_links": [],
            "attachments": []
        }
    }
}