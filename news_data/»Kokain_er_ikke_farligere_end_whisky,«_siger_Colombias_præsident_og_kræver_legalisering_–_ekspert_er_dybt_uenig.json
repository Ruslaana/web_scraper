{
    "version": "1.0",
    "document": {
        "id": "https://www_berlingske_dk/internationalt/kokain-er-ikke-farligere-end-whisky-siger-colombias-praesident-og",
        "title": "»Kokain er ikke farligere end whisky,« siger Colombias præsident og kræver legalisering – ekspert er dybt uenig",
        "content": "»Kokain er ikke farligere end whisky.« Sådan sagde den colombianske præsident, Gustavo Petro, på et åbent ministermøde i sidste uge. Gustavo Petro var for nylig i diskussion med den amerikanske præsident, Donald Trump, da USA sendte militærfly fyldt med migranter til det latinamerikanske land. Og nu anklager Gustavo Petro omverdenen for at føre politik, der stigmatiserer latinamerikanere. Den profilerede venstrefløjspolitiker fra Colombia holdt sig bestemt ikke tilbage, da han forklarede, hvorfor han mener,at kokain bør legaliseres. »Kokain er kun ulovligt, fordi det kommer fra Sydamerika,« sagde han og henviste til forskning, uden at han forklarede, hvilken forskning der var tale om, hvem der har gennemført den, samt at alle forskere er enige. Selvom alkohol utvivlsomt også er skadeligt for mennesker, mener Morten Hesse, der er lektor på Center for Rusmiddelforskning på Psykologisk Institut ved Aarhus Universitet, ikke, at den colombianske præsidents argumentation holder stik. Ifølge ham er det svært at sammenligne to rusmidler, der på forskellig vis er meget skadelige. »Hvis man bruger alkohol, får man skader på alle organsystemer. Bruger man lidt, er det små skader. Bruger man meget, kan man blive så syg af abstinenser, at man kan dø af det. Det er meget få rusmidler, hvor man kan dø af abstinenser,« siger han. »Kokain kan gøre én psykotisk, og man er til fare for sig selv og andre. Det er et meget ubehageligt sted at være, og det er voldsomt skadeligt,« lyder det fra Morten Hesse, der understreger, at det er svært at sige, hvad der er mest skadeligt, da begge rusmidler kan være rigtig farlige på forskellige måder. Handelskrig, kartelkrise, opbrud med stigmatisering, økonomiske incitamenter og nært forestående valg. Der er flere mulige forklaringer på, hvorfor Gustavo Petro udtaler sig positivt om legalisering af kokain netop nu. Forklaring 1:USA-konflikt og stigmatisering Donald Trump har siden sin genovertagelse af det amerikanske præsidentembede både snakket om amerikansk styring af Panamakanalen og sendt krigsfly fyldt med migranter til Colombia. Og det har pustet til en konflikt, der faktisk har spiret i store dele af det 20. eller 21. århundrede. Det forklarer Jan Gustafsson, der er ph.d. i latinamerikanske studier ved Københavns Universitet. »Historisk er der en problemstilling mellem Latinamerika og USA, hvor USA i mange år har været politisk dominerende.« »Derudover er der de aktuelle situationer med Panamakanalen og flyene med migranter, som puster til den problemstilling,« forklarer Jan Gustafsson. Dog mener han, at man skal passe på med at tillægge Gustavo Petros udtalelse for stor betydning. »Man bliver nødt til at tage det med et gran salt. Det er jo sagt i en kontekst af den aktuelle meget højspændte situation.« »Dog er han ikke meget i affekt, da han siger det, så jeg tror godt, at der kan være en pointe i hans udtalelse. Legalisering af kokain er ikke en helt ny tanke i sydamerikansk politik,« uddyber Jan Gustafsson. Colombias præsident, Gustavo Petro, udtrykte i sidste uge en idé om legalisering af kokain, da han talte på et åbent ministermøde. Hans ræsonnement er ikke skudsikkert ifølge ekspert.Fold sammenLæs mereFoto: Handout/AFP/Ritzau Scanpix. Forklaring 2: Økonomi og afkriminalisering Colombia er ifølge FNs kontor for narkotika og kriminalitet (UNODC) verdensmestre i kokainproduktion. Tal fra 2023 viste, at der blev produceret over 2.600 ton kokain i landet, hvilket ifølgeUNODCs tal er en stigning på 53 procent sammenlignet med året inden. Dermed strømmer der penge ind til de illegale producenter, ofte karteller, der huserer i Colombia og resten af Sydamerika. Men hvis en legalisering af kokain blev en realitet, ville det med al sandsynlighed betyde et kæmpe eksporteventyr for en række latinamerikanske lande, hvor kokabladene gror. »Hvis det blev til et formelt marked, ville det positionere nogle lande, herunder Colombia, hvor kokabladene gror, rigtigt godt i forhold til eksport« »Samtidig vil man afkriminalisere og skabe en mere acceptabel handel, hvor pengene ikke havner hos de forkerte,« forklarer Jan Gustafsson. Forklaring 3: Valgflæsk En sidste forklaring på timingen af Gustavo Petros udtalelser er, at han har lidt over et år tilbage af sin præsidentperiode. Eftersom han efter den colombianske grundlovsændring i 2018 ikke kan blive valgt til en anden periode, kan legaliseringen af kokain enten opfattes som et politisk prestigeprojekt til venstrefløjspolitikerens eftermæle eller en taktik for at positionere sit parti, Colombia Humana, godt inden næste valg. Det er dog svært at finde ud af, om legalisering af kokain er en vindersag hos befolkningen, forklarer Jan Gustafsson. »Måske kan det blive en politisk vindersag på sigt, men den er svær.« »Det er langtfra alle, der mener, at kokain og whisky er lige farligt. Derudover forbinder mange kokain med grov kriminalitet, og det vil kræve en del at ændre.« »Det er for ham at se en positiv provokation, der har international appel,« siger Jan Gustafsson, der understreger det komplekse i at spekulere i en langsigtet politisk plan. Morten Hesse mener ikke, at den colombianske præsidents argumentation legitimerer en kokainlegalisering. Ifølge ham er vores samfund ikke »struktureret til at håndtere og regulere en legalisering af kokain«, hvilket er noget, de internationale samfund trods alt har erfaring med og redskaber til at gøre med alkohol. Ud over at verdens samfund ifølge Morten Hesse ikke er gearet til legaliseringen af kokain, mener han helt principielt heller ikke, at det giver mening at legalisere endnu et farligt rusmiddel. »Vi kan forestille os, at alkohol er en pistol, der kan gøre folk syge på alle mulige måder og ødelægge folks liv, og kokain er en pistol, der kan ramme folk ved, at de bliver psykotiske.« »Vi har allerede den ene pistol på gaden. Den hedder alkohol. Har vi brug for en, der hedder kokain?«",
        "metadata": {
            "source": "https://www.berlingske.dk/internationalt/kokain-er-ikke-farligere-end-whisky-siger-colombias-praesident-og",
            "image_url": "https://berlingske.bmcdn.dk/media/cache/resolve/image_x_large_vertical/image/188/1887355/24886272-this-handout-picture-released-by-the-colombian-pre.jpg",
            "publication_time": "Tirsdag d. 11. februar 2025, kl. 10.18",
            "author": "Emil Lund Jensen",
            "related_links": [],
            "attachments": []
        }
    }
}