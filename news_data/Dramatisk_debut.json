{
    "version": "1.0",
    "document": {
        "id": "https://www_berlingske_dk/musikanmeldelser/dramatisk-debut",
        "title": "Dramatisk debut",
        "content": "En fornem tjans for en totalt ukendt kunstner, men forhåbentlig er Lise Dres ikke så ukendt uden for det østjyske efter nærværende udslip, der er hendes debut på fuld plade. De ti skæringer udspiller sig i krydsfeltet mellem pop og rock med en alternativ, letkantet musikalsk tilgang til begge genrer som den blodrøde tråd. Guitarerne ringer skingert hen over de virkelig fine melodier, der bare emmer af stemning og overblik. Hvad enten det er kærlighedsballaden »Sidste Gang« eller den Kashmir-rockende »Maskeparade«, er der en indlevelse og nerve så klar, at man næsten fornemmer at kunne gribe ud efter den i 3D. Ligeså er Lise Dres en sangerinde, der bløder med sine sange. Hun synger smukt og intenst, dramatisk. Hun kender sine begrænsninger og udnytter dem til fulde på en flot debut.",
        "metadata": {
            "source": "https://www.berlingske.dk/musikanmeldelser/dramatisk-debut",
            "image_url": "https://berlingske.bmcdn.dk/media/cache/resolve/image_x_large/image/78/784784/3792841-lise-dres-et-jeblik.jpg",
            "publication_time": "Tirsdag d. 11. januar 2011, kl. 15.17",
            "author": "Thomas Søie Hansen",
            "related_links": [],
            "attachments": []
        }
    }
}