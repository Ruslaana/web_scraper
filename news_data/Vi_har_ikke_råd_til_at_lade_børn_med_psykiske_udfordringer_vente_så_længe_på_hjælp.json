{
    "version": "1.0",
    "document": {
        "id": "https://www_berlingske_dk/kommentarer/vi-har-ikke-raad-til-at-lade-boern-med-psykiske-udfordringer-vente-saa",
        "title": "Vi har ikke råd til at lade børn med psykiske udfordringer vente så længe på hjælp",
        "content": "Min venindes søn har siden 3. klasse vist tegn på mistrivsel i skolen. Jeg har fulgt med, mens hun gennem årene forgæves har forsøgt at få skolen og kommunens pædagogiske psykologiske rådgivning (PPR) til at bevilge støtte til ham. Hans skolefravær og mistrivsel er løbende vokset, mens det faglige niveau er faldet. Diagnoserne og støttebehovet er dokumenteret i en privat børnepsykiatrisk udredning, men kommunen kræver en PPR-vurdering for at bevilge støtte. PPR har ventetid, og de får besked om, at andre elever har større behov, og at han skal komme stabilt i skole for at få hjælp. Han går nu i 6. klasse, og har ikke været i skole dette skoleår. Min veninde har skiftevis været i arbejde og sygemeldt i perioden, og hele familien er påvirket. PPR-vurderingen er ikke færdig, og hendes søn venter stadig på hjælp. Alt for mange familier oplever et system, der lukker sig om sig selv, hvor det kræver enorme ressourcer at få hjælp. Ien undersøgelsefra Skole og Forældre oplever forældrene, at hver tredje barnmistrives i skolenog ikke får den rette støtte. Dette kan føre til højere skolefravær og mistrivsel, viser en evaluering af inklusion i folkeskolen. Jeg har erhvervserfaring fra det sociale børneområde, og kender vilkårene i kommunerne. Min oplevelse er, at børn med psykiske udfordringer, der mistrives i skolen, venter for længe på hjælp, og at der ikke er sammenhæng mellem det stigende behov, og de politiske prioriteringer på området. Tal fra Sundhedsstyrelsenviser, at der i de sidste ti år er sket en markant stigning i antallet af børn og unge, der har været i kontakt med psykiatrien, og omkring 15 procent af alle børn har været i behandling for en psykisk lidelse, inden de fylder 18 år. Mange familier falder fra hinanden, mens de venter på hjælp, forældrene må sygemelde sig eller opsige deres arbejde, og nogle går ned med stress og får mavesår. Det påvirker hele familiens trivsel, og ifølge Socialstyrelsen, er skilsmisseraten da også højere i familier med et barn med eksempelvis enadhd-diagnose. Jeg undrer mig over, at børn med psykiske udfordringer, der mistrives i skolen, venter så længe på hjælp, at deres udfordringer og støttebehov vokser imens. Jeg undrer mig over, at vi ikke lytter til forældrene og lærerne, der ser de tidlige tegn på mistrivsel. Og jeg undrer mig over, at vi forventer, at magtesløse forældre, der ikke har kunnet få deres børn i skole i årevis, uden at få hjælp til det skal kunne få deres barn hen i skolen for at modtage hjælp. Rettidig støtte er også et spørgsmål om økonomi og ressourcer, det ved jeg alt om gennem mit arbejde. Problemet er, at samfundsomkostningerne til børn og forældre bliver langt større på længere sigt. Udfordringerne eskalerer, og det samme gør udgifterne til sygedagpenge, kontanthjælp og psykiatrisk behandling også til de børn, der som voksne står uden uddannelse og mulighed for at klare sig selv. Spørgsmålet er, om vi har råd til at lade børnene vente så længe på hjælpen, som de gør i dag? Ida Marie Bundvig er socialrådgiver og leder",
        "metadata": {
            "source": "https://www.berlingske.dk/kommentarer/vi-har-ikke-raad-til-at-lade-boern-med-psykiske-udfordringer-vente-saa",
            "image_url": "https://berlingske.bmcdn.dk/media/cache/resolve/image_x_large/image/158/1586521/24188629-ung-kvinde-d-11-juli-2005.jpg",
            "publication_time": "Torsdag d. 01. september 2022, kl. 16.21",
            "author": null,
            "related_links": [],
            "attachments": []
        }
    }
}