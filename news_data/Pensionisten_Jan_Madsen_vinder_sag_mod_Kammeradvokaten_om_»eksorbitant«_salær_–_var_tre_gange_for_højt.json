{
    "version": "1.0",
    "document": {
        "id": "https://www_berlingske_dk/virksomheder/pensionisten-jan-madsen-vinder-sag-mod-kammeradvokaten-om-eksorbitant",
        "title": "Pensionisten Jan Madsen vinder sag mod Kammeradvokaten om »eksorbitant« salær – var tre gange for højt",
        "content": "I to år har den pensionerede pilot Jan Madsen ligget i strid med advokathuset Poul Schmith/Kammeradvokaten om et »eksorbitant« salær. En uenighed der betød, at han måtte vente i månedsvis på at få omkring to millioner af sine egne penge tilbage. For mens Jan Madsen og skifteretten mente, at han blev afkrævet et for højt salær, fastholdt statens foretrukne advokat honoraret og trak ham i landsretten. Her skulle det afklares, om advokathuset var berettiget til over en halv million, eller om salæret i stedet skulle lyde på omkring 180.000 kroner, som det først blev afgjort. Nu er sagen afsluttet, og landsretten har stadfæstet, at advokathuset Poul Schmith har forsøgt at afkræve Jan Madsen et salær, der er tre gange for højt i den, ifølge retten, simple konkurssag. Som Berlingske beskrev i september, begyndte sagen, da Jan Madsen i 2022 gik personlig konkurs. Nogle år forinden var han bosat i Frankrig og havde der opbygget en skattegæld, fordi han og de danske skattemyndigheder var uenige om, hvor han er skattepligtig. »Jeg betalte skat i Frankrig og blev så pålagt også at betale skat i Danmark. Det kan man jo ikke rigtig få til at hænge sammen,« fortalte Jan Madsen, der i 2018 flyttede tilbage til Danmark og bosatte sig i sit sommerhus i Hornbæk. Han skyldte et par millioner kroner i skat, som han ikke kunne betale og blev derfor erklæret personlig konkurs af Gældsstyrelsen. Herefter blev advokaterne Cathrine Wollenberg Zittan og Frederik Simmelholt fra Poul Schmith/Kammeradvokaten indsat som kuratorer. De solgte Jan Madsens sommerhus for knap 4,5 millioner, og derfor var der både penge til Gældsstyrelsen, ejendomsmægleren og til at indfri et mindre realkreditlån i huset – samt et millionbeløb til ham. For det arbejde krævede Kammeradvokaten i alt 550.000 kroner inklusiv moms. Et beløb, som Jan Madsen og hans advokat fandt »eksorbitant« højt. Skifteretten i Helsingør, hvor sagen behandles, gav dem ret og satte i foråret 2024 salæret ned til en tredjedel – 183.000 kroner. Her var begrundelsen, at Skifteretten ikke mener, at konkursen har været så tidskrævende, som Kammeradvokaten påstår. Det fremgår af retsbogen. Jan Madsen har tidligere fortalt til Berlingske, at han er forstående overfor, at Cathrine Wollenberg Zittan valgte at anke skifterettens afgørelse til landsretten.Fold sammenLæs mereFoto: Linda Kastrup. Sagen var dog ikke afsluttet her. For advokathuset Poul Schmith fastholdt salærets størrelse og ankede skifterettens afgørelse til landsretten. Det betød, at Jan Madsen ikke kunne få sit tilgodehavende på cirka to millioner udbetalt. I kølvandet påBerlingskes dækning tilbød advokathusetdog i november Jan Madsen at få udbetalt et acontobeløb svarende til boets overskud fratrukket de 550.000 kroner, som advokathuset krævede. Det takkede han ja til. Nu har landsretten imidlertid stadfæstet skifterettens afgørelse og slået fast, at advokathuset Poul Schmith kun er berettiget til et salær på 183.000 kroner inklusiv moms – og dermed kan Jan Madsen få resten af overskuddet udbetalt. »Det var virkeligt glædeligt, at kurator ikke kom af sted med at få et salær på 550.000 kroner som ønsket. Det virker som om, at hvis der er et stort overskud, så kan man fakturere et større beløb, men den gik heldigvis ikke,« siger han. Berlingske har også bedt advokathuset om en kommentar til landrettens afgørelse. I et skriftligt svar til Berlingske skriver kurator Cathrine Wollenberg Zittan: »Vi har noteret os Landsrettens afgørelse, som vi selvfølgelig vil tage til efterretning. Vi vil inddrage afgørelsen i vores løbende overvejelser om, hvorvidt der er ting, vi kan gøre anderledes og bedre fremover.« Af retsdokumenter, som Berlingske har fået indsigt i, fremgår det, at det særligt er arbejdet med at sælge Jan Madsens sommerhus, der ifølge advokathuset berettigede et salær på 550.000 kroner. Det skyldes, at Jan Madsen forud for konkursen forsøgte at overdrage huset til sine børn. Den overdragelse blev omstødt af kuratorerne, men skifteretten i Helsingør mener ikke, at den proces »har været særligt tidskrævende«, fremgår det af retsbogen. Cathrine Wollenberg Zittan har tidligere over for Berlingske anført, at Jan Madsen kunne have undgået »både ventetid og omkostninger til konkursbehandlingen, hvis han i sin tid havde solgt sommerhuset og brugt pengene til at betale sin gæld, hvilket han ikke valgte at gøre«. Østre Landsret giver dog skifteretten ret og mener ikke, at det antal timer, Cathrine Wollenberg Zittan har angivet, »kan stå mål med arbejdets omfang« og det »opnåede resultat«. Hun skal desuden betale Jan Madsen 31.250 kroner, der skal dække hans omkostninger til advokatbistand i landsretten, fremgår det. Berlingske har bedt juraprofessor ved Syddansk Universitet, Frederik Waage, om at give hans vurdering af skifterettens dom, der nu er stadfæstet Han peger på, at afgørelsen viser, at der er et system, som virker og kan kontrollere advokaters salærer. »Man hører ofte kritik af omkostningerne ved konkursbehandling, men den her dom er jo et eksempel på, at en kurator har fået nedsat sit salær væsentligt. Det understreger, at der bliver holdt øje med, hvordan konkursboer behandles ved domstolene – også når de forestås af Kammeradvokatens kontor « siger han. Berlingske har forelagt Waages vurdering for Cathrine Wollenberg Zittan og spurgt, hvorfor hun mente, at sagen burde føres i landsretten. »Vi kærede skifterettens afgørelse, fordi vi på tidspunktet var af den opfattelse, at skifterettens fastsættelse af honorar ikke i rimeligt omfang tog hensyn til baggrunden for og nødvendigheden af det af os udførte arbejde. Men som Frederik Waage påpeger, så viser afgørelsen, at systemet virker, og at der bliver foretaget en prøvelse af kurators honorar fra domstolenes side,« skriver hun. Siden 1936 har Poul Schmith/Kammeradvokaten haft særstatus som statens foretrukne advokat gennem den såkaldte Kammeradvokatordning, hvilket har betydet, at advokathuset kontraktligt er sikret rollen som statens foretrukne juridiske rådgiver, men som på skatteområdet har de facto monopol. I juni sidste år blev der dog af regeringen nedsaten ekspertgruppe, der skal se på, om staten kan bruge andre end Kammeradvokaten til juridisk hjælp. I decemberkom ekspertgruppen med en række anbefalinger til, hvordan flere advokatfirmaer kan komme til fadet som leverandør af juridisk rådgivning til staten og dermed udfordre Kammeradvokatens dominerende position. »Den nuværende ordning har ført til en situation, hvor der er ingen reel konkurrence om statens advokatindkøb,« skrev ekspertgruppens formand, Philip Schröder, i forordet til analysen. Hvorvidt advokathusets status som statens foretrukne advokat i fremtiden vil blive udfordret, har regeringen endnu ikke meldt ud.",
        "metadata": {
            "source": "https://www.berlingske.dk/virksomheder/pensionisten-jan-madsen-vinder-sag-mod-kammeradvokaten-om-eksorbitant",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889663/24890462-i-sin-bolig-i-hrsholm-har-den-pensionerede-pilot.jpg",
            "publication_time": "Søndag d. 16. februar 2025, kl. 21.34",
            "author": "Tobias Lind Larsen",
            "related_links": [],
            "attachments": []
        }
    }
}