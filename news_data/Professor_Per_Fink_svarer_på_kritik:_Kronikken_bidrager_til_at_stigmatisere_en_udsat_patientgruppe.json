{
    "version": "1.0",
    "document": {
        "id": "https://www_berlingske_dk/kronikker/professor-per-fink-svarer-paa-kritik-kronikken-bidrager-til-at",
        "title": "Professor Per Fink svarer på kritik: Kronikken bidrager til at stigmatisere en udsat patientgruppe",
        "content": "Ikronikkenfra fem repræsentanter for patientforeninger og interesseorganisationer fremsættes en stærkt fordomsfuld og værdiladet kritik af sygdommen og diagnosen »funktionel lidelse«. Kronikken er behæftet med faktuelle fejl og misforståelser. Kronikken giver sig ud for at være veldokumenteret, men hvis man dykker ned i henvisningerne, drejer det sig om holdningsbaserede avisartikler og notater hovedsageligt skrevet af lægmænd. Der, hvor der henvises til videnskabelige artikler, er budskabet blevet fordrejet. Hvis de fem organisationer havde talt med Patientforeningen for Funktionelle Lidelser og måske også foreningen Bedre Psykiatri, idet psykiske lidelser også fremstilles meget fordomsfuldt i kronikken, kunne det formodentligt have ryddet nogle af misforståelserne af vejen, ligesom det ville kunne have skærpet opmærksomheden på at udvise respekt for disse udsatte patientgrupper, fremfor at bidrage til at stigmatisere dem. Det vil kræve meget spalteplads at korrigere de mange påstande, der fremsættes. Jeg har derfor i stedet valgt primært at give et kort indblik i, hvad enfunktionel lidelseer og kun korrigere nogle af de fremsatte påstande. Enfunktionel lidelseer en sygdom, som giver mange kropslige symptomer fra flere forskellige steder i kroppen, og som påvirker ens funktionsevne og livskvalitet. Diagnosen stilles ud fra sygdomsbilledet, og som ved al lægelig diagnostik skal andre årsager til symptomerne overvejes. Diagnosen bygger i dag på såkaldte positive diagnosekriterier og er ikke en udelukkelsesdiagnose, som først stilles, når alle andre årsager er undersøgt, som det åbenbart er forfatternes opfattelse. At forfatterne nedladende kalder dette en »skraldespandsdiagnose« er uforståeligt og stødende over for de mange patienter, der lider af en funktionel lidelse. På grund af de mange symptomer fra mange organsystemer som for eksempel smerter, træthed, åndenød og koncentrationsbesvær risikerer patienter med funktionel lidelse at blive udsat for en sand odyssé af undersøgelser og frugtesløse behandlingsforsøg i sundhedsvæsenet i jagten på en diagnose. Idet man ikke tidligere har haft en diagnose for funktionel lidelse, har man i nogle specialer opbygget en anden diagnosetradition og anvender betegnelser som for eksempel fibromyalgi, irriteret tyktarm ogkronisk træthedssyndrom/ME. Det skaber naturligvis forvirring for patienterne og kan medføre, at patienter over tid får flere forskellige af disse såkaldte syndromdiagnoser, selv om de kun har én sygdom. Selvom det har ændret sig meget gennem de senere år, er der desværre en del læger, der ikke har tilstrækkeligt kendskab til sygdommen, hvorfor diagnosen først stilles sent i forløbet – nogle gange efter at patienten er løbet spidsrod mellem talrige indlæggelser på mange forskellige afdelinger uden at være blevet tilbudt en korrekt behandling. Det er denne problemstilling, der er blevet adresseret først med denforskningsbaseredediagnose »bodily distress syndrome« (BDS) og senere med »funktionel lidelse«.I 2020 blev den indførti den danske diagnoseklassifikation i det »neutrale« kapitel – dvs. IKKE som en psykiatrisk diagnose eller en diagnose under et andet medicinsk speciale. Det er således forkert, når forfatterne hævder, at funktionel lidelse er en psykiatrisk diagnose. Sygdommen udfordrer vores tænkning i forhold til, om noget er psykisk eller kropsligt, men denne diskussion fylder meget lidt i den daglige behandling af patienterne. Her er både patienter og behandlere mere optaget af, hvilken behandling der hjælper patienterne. Vi kender ikke den præcise årsag til funktionel lidelse, men vi ved, at den er multifaktuel, det vil sige at både biologiske, psykologiske og sociale årsager kan være i spil. Den kan for eksempel opstå i efterløbet efter en ulykke, som ved whiplash eller hjernerystelse, efter en infektion eller efter et psykisk traume. »Det billede, som forfatterne tegner, er således fuldstændigt forvrænget i forhold til det billede, vi som behandlere møder i dagligdagen,« skriver professor Per Fink.Fold sammenLæs mereFoto: Henning Bagger/Ritzau Scanpix. Vi forsøger hele tiden gennem forskningen at blive klogere på mekanismer og årsager til funktionel lidelse, men en forudsætning for dette er, at man går åbent og nysgerrigt ind i forskningen uden på forhånd at bestemme sig for, hvad sygdommen skyldes. Forfatterne skriver i kronikken, at »det er en fysisk sygdom« og lukker helt af for, at psykiske og sociale forhold også kan være af betydning. Der er utvivlsomt forandringer af for eksempel centralnervesystemet, immunapparatet og det autonome nervesystem, men det er ikke forandringer, vi på nuværende tidspunkt kan bruge i diagnostik af sygdommen, eller som kan danne angrebspunkt for behandling med medicin. På de regionale centre anvender vi opdaterede behandlingsmetoder, som har dokumenteret effekt i både danske og internationale undersøgelser, for eksempel gradueret genoptræning-rehabilitering (GET) og kognitiv adfærdsterapi. Forfatterne har helt misforstået, hvad kognitiv adfærdsterapi er. Det er ikke noget med at »tænke sig rask«, og det er veldokumenteret, at der ikke er væsentlige bivirkninger ved behandlingen, og at disse behandlinger ikke skader kroppen. Indførelsen af diagnosen »funktionel lidelse« i Danmark må siges at have været en succes. Funktionel lidelse indgår nu som et selvstændigt og tværgående medicinsk speciale i planlægning af sundhedsvæsenets organisering. Afdelingerne for funktionel lidelse i Danmark er organiseret i somatikken og ikke i psykiatrien. Psykosomatik bruges i dag kun om det forskningsfelt, hvor man undersøger sammenhængen mellem psyken og kroppen. Jeg ved derfor ikke, hvad der menes med »særegen psykosomatisk kodning«, og det er mange år siden, at man i fagkredse talte om psykosomatiske sygdomme. FAKTAProfessor Per Finks øvrige bemærkninger til kronikkenDet er smigrende, at forfatterne mener, at »funktionelle lidelser« er opfundet i Aarhus, men det er ikke korrekt. Betegnelsen går helt tilbage til 1850erne.Det er korrekt, at det videnskabelige grundlag for diagnosen BDS i vidt omfang bygger på forskning i Aarhus, men andre forskningsmiljøer i ind- og udlandet har også bidraget.Forfatterne skriver, at »ingen videnskabelige tidsskrifter vil acceptere en publikation om en gruppe patienter med en international ukendt diagnose«. Et opslag i forskningsregistreringssystemet Pure, hvor afdelingens ogundertegnedes publikationslistefremgår, vil tydeliggøre, at udsagnet er forkert. Afdelingens forskere har helt overvejende publiceret internationalt og i anerkendte fagtidsskrifter.Forfatternes beskrivelse af WHOs organisation og funktion er misforstået. WHOs diagnoseklassifikation er ikke en organisation, i hvilken man kan »ansøge« om »at få en diagnose anerkendt«. At påstå, at undertegnede har ansøgt om det, er usandt. I arbejdet med det nye diagnosesystem (ICD-11), har der været nedsat arbejdsgrupper, som for hver diagnosegruppe arbejder hen imod enighed om, hvordan klassifikationen af en given sygdomsgruppe skal se ud. Her tager man afsæt i foreliggende forskningsbaseret viden, men diagnoserne er langt fra altid forskningsbaserede, og der vil også være et politisk aspekt indblandet i WHOs beslutninger.Der er forkert, når forfatterne skriver, at der har været en omfattende testning af diagnosen »bodily stress disorder«, udført af WHO, og at WHO på den baggrund har afvist diagnosen. Diagnosen bodily stress disorder blev foreslået indført af WHO-arbejdsgruppen for klassifikation af psykiske lidelser i almen praksis. Diagnosen blev udelukkende testet for anvendelighed i almen praksis. Testen viste, at det var udfordrende for de praktiserende læger at anvende diagnosen, da de ikke havde tilstrækkelig viden om tilstanden. Hertil kommer, at diagnosen udelukkende er defineret ud fra fysiske symptomer, og man derfor mente, at den ikke passede ind i en psykiatrisk klassifikation. Forfatternes konklusion må skyldes fejllæsninger af den artikel, som de henviser til, og misforståelser af, hvordan arbejdsprocesserne i WHO er.Under afsnittet »Psykiatriens fordel« fremkommer nogle anskuelser, som antyder, at psykiatrien konspirerer for at få tilført ekstra midler. Jeg har svært ved at opfatte dette som alvorligt ment. Dette specielt set i lyset af, at centrene for funktionelle lidelser ikke er organiseret under psykiatrien, men i somatikken, og at flere af centrene desværre ikke har eller kun har sparsom psykiatrisk ekspertise ansat.FOLD UD Oprettelsen af afdelingerne for funktionel lidelse over hele landet har betydet, at en stor gruppe af patienter, der ikke tidligere havde et tilstrækkeligt behandlingstilbud, nu har fået mulighed for at blive behandlet. Vi behandler cirka 1.500 patienter med funktionel lidelse hvert år ved afdelingerne. Behandlingskapaciteten er dog utilstrækkelig, hvilket indebærer lange ventetider. Der er også stadig et udækket behov for at udbrede kendskabet til funktionel lidelse i såvel sundheds- som socialvæsenet, hvilket kan bevirke, at ikke alle bliver ordentligt behandlet. Det billede, som forfatterne tegner, er således fuldstændigt forvrænget i forhold til det billede, vi som behandlere møder i dagligdagen. Vi har en høj patienttilfredshed, men vi ønsker selvfølgelig, at vi kan blive endnu bedre, så vi kan hjælpe mange flere patienter og opnå endnu bedre behandlingsresultater. Hvis man gerne vil have indblik i, hvad en diagnose er, kan introduktionen tilSundhedsstyrelsens anbefalingertil udredning, behandling, rehabilitering og afstigmatisering af funktionelle lidelser samt diagnosevejledningen anbefales. Per Fink er ph.d., dr.med., cheflæge og professor i Funktionelle Lidelser ved Aarhus Universitetshospital Denne er en replik til en kronik skrevet af en række patientrepræsentanter om diagnosen »funktionel lidelse«. Læs denher. ",
        "metadata": {
            "source": "https://www.berlingske.dk/kronikker/professor-per-fink-svarer-paa-kritik-kronikken-bidrager-til-at",
            "image_url": "https://berlingske.bmcdn.dk/media/cache/resolve/image_x_large/image/178/1788747/24689921-vi-kender-ikke-den-prcise-rsag-til-funktionel-l.jpg",
            "publication_time": "Mandag d. 29. april 2024, kl. 12.42",
            "author": null,
            "related_links": [],
            "attachments": []
        }
    }
}