{
    "version": "1.0",
    "document": {
        "id": "https://www_berlingske_dk/metropol/dyre-parfumer-lokker-de-unge-til-at-begaa-kriminalitet-i-koebenhavn-de",
        "title": "Dyre parfumer lokker de unge til at begå kriminalitet i København. De »har ikke helt forstået, at det er tyveri«",
        "content": "Fingrene er vokset lidt for lange hos nogle af de besøgende i Indre Bys butikker. Der er dog en type af butikstyve, der er begyndt at fylde mere hos strøgbutikkerne. Og det bekymrer. For der er nemlig tale om unge teenagere. Det fortæller Magasin og handelsforeningen KCC, der organiserer en stor del af Københavns strøgbutikker, til TV 2 Kosmopol. »Jeg synes, det er forfærdeligt at se, at vi har unge mennesker på 14-17 år, der risikerer at få en dom for butikstyveri, fordi man ikke helt har forstået, at når du går ind og tager en parfume, så er det tyveri,« siger sikkerhedschef hos Magasin Lasse Mohrsen til TV 2 Kosmopol. Han fortæller til mediet, at det især er de dyre parfumer, der lokker de unge. Indtil sidste år anmeldte Magasin ikke personer under 15 år, der stjal. Men den politik ændrede de sidste år på grund af udviklingen i den type tyverier. I 2022 havde stormagasinet 631 butikstyverier, men de forventer at runde hele 1.000 butikstyverier i år, skriver TV 2 Kosmopol. Over hele landet er antallet af butikstyverier steget. Og det i en sådan grad, at antallet er på sit højeste niveau i hele 25 år. Tal fra Danmarks Statistik viser, at der i første kvartal af 2024 blev politianmeldt 6.753 butikstyverier – i andet kvartal af 2024 gjaldt det 7.103 butikstyverier. Det skriverDansk Erhverv. Dermed er der samlet politianmeldt 13.856 butikstyverier i første halvår af 2024. Antallet er steget drastisk over de seneste tre år. I 2023 blev der anmeldt 25.175 butikstyverier, hvilket var 25 procent flere end i 2022. Især på Frederiksberg står det slemt til. Her er antallet af butikstyverier næsten fordoblet på bare tre år, viser tal fra Danmarks Statistik. Fra april til og med juni blev der anmeldt 156 butikstyverier. Det er knap 50 procent flere end på samme tidspunkt sidste år og 90 procent højere end i starten af 2021. ",
        "metadata": {
            "source": "https://www.berlingske.dk/metropol/dyre-parfumer-lokker-de-unge-til-at-begaa-kriminalitet-i-koebenhavn-de",
            "image_url": "https://berlingske.bmcdn.dk/media/cache/resolve/image_x_large/image/183/1839456/24799089-strgbutikker-oplever-at-flere-og-flere-unge-stjl.jpg",
            "publication_time": "Tirsdag d. 24. september 2024, kl. 17.35",
            "author": "Marie Bebe",
            "related_links": [],
            "attachments": []
        }
    }
}