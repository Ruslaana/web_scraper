{
    "version": "1.0",
    "document": {
        "id": "https://www_berlingske_dk/politik/ministerium-melder-klart-ud-om-inhumane-vaaben-til-forsvaret",
        "title": "Ministerium melder klart ud om »inhumane« våben til Forsvaret",
        "content": "Militæranalytiker Anders Puck Nielsen ved godt, det provokerer, når han starter en debat om igen at give Forsvaret klyngeammunition og landminer, som blev afskaffet for mange år siden. »Jeg tror, det vil blive opfattet som kontroversielt og sikkert også ubelejligt. Men rent militært tror jeg, det er en nødvendig diskussion, vi kommer til at skulle have i Vesteuropa,« sagde han mandagtil Berlingske. En genindførelse kræver, at Danmark træder ud af to konventioner. Og Forsvarsministeriet er klar i mælet, da Berlingske spørger, om forsvarsminister Troels Lund Poulsen (V) er enig med militæranalytikeren, som bakkes op af både tidligere og nuværende officerer. Mandagkunne Berlingske fortælle, at krigens love ikke hindrer brug af våbnene, så længe der tages nødvendige hensyn. »Danmark har tiltrådt og efterlever Ottawa-konventionen og Oslo-konventionen,« skriver Forsvarsministeriet. Ottawa-konventionen forbyder blandt andet at anvende, fremstille, oplagre og overføre personelminer. Oslo-konventionen forbyder blandt andet brug og produktion af klyngeammunition eller at hjælpe, tilskynde eller foranledige andre til brugen af klyngeammunition. »Der er ikke overvejelser i regeringen om at udtræde af disse konventioner,« skriver Forsvarsministeriet til Berlingske. De tidligere militærfolk, som vil have danskerne og deres politikere til at tage debatten, mener, at våbnene er nødvendige, hvis Danmark skal vinde en forsvarskrig mod Rusland. Landet bruger nemlig både klyngebomber og landminer, ligesom Ukraine gør det i sit forsvar. Klyngebomber frigiver en masse småbomber over et større areal, imens landminer sprænger, når man træder på dem. Begge er kontroversielle, fordi ueksploderede sprængladninger ligger tilbage, når krigen er slut, og går hårdt ud over civile. Mere moderne typer kan måske gøre problemet mindre – men i bund og grund er der tale om en principiel diskussion, siger den pensionerede brigadegeneral Carsten Rasmussen. En landmines detonator stikker op gennem sandet. Miner udlagt i nuværende og afsluttede krige udgør en stor risiko for civile.Fold sammenLæs mereFoto: Thomas Trutschel/AP/Ritzau Scanpix. »Hvad er det værd at have marker og landskaber, hvor der ikke ligger ueksploderet ammunition, hvis vores frihed, vores demokrati og vores land ikke eksisterer længere?« spørger han. Formand for forsvarsudvalget Rasmus Jarlov (K) fastholder dog, at Danmark skal holde sig væk fra det, De Radikales Martin Lidegaard kaldte »modbydelige, inhumane våben,« da han var udenrigsminister. »Jeg synes ikke, vi skal gå forrest med at afskaffe konventionerne. Hvis alle andre gør det, kommer der et tidspunkt, hvor det er meningsløst at blive. Men jeg synes ikke som udgangspunkt, at vi skal løbe fra dem,« siger Rasmus Jarlov. »De kan gøre store områder ubeboelige. Og jeg ser ikke, at det er noget, vi har brug for i det danske forsvar. Hvis nu det var noget, som gav en afgørende fordel, var det en anden sag. Men jeg har svært ved at se behovet,« siger han. Længere til højre i det politiske spektrum er holdningen en anden. Dansk Folkepartis Alex Ahrendtsen vil godt nok ikke tage en afskaffelse af konventionerne mod våbnene op med ministeren. Men han melder sig alligevel ind i debatten med støtte til at få våbnene tilbage i Forsvarets lagre. »Hvis en fjende benytter sig af et våben, som giver fordel på slagmarken, bliver andre også nødt til at bruge dem,« siger han om våbnene, som han selv kalder forfærdelige. En minerydder på arbejde i Ukraine efter den russiske invasion.Fold sammenLæs mereFoto: Clodagh Kilcoyne/Reuters/Ritzau Scanpix. Han understreger, at DF ikke har noget »religiøst forhold til konventioner«, som partiet også ønsker, at Danmark træder ud af på udlændingeområdet. »Hvis de ikke hjælper Danmark, skal vi ikke være der. Våbnene skal bruges i en forsvarskrig – ikke en angrebskrig. Bruger vores fjende klyngebomber, skal vi selvfølgelig være i stand til at forsvare os og smide klyngebomber i hovedet på dem,« siger Alex Ahrendtsen. Liberal Alliances forsvarsordfører, Carsten Bach, placerer sig et sted midt imellem. »Det er jo en meget svær samtale, som vi skal ha’ med hinanden og helst hurtigt. Jeg er derfor også glad for, at Berlingske med interviewet af Anders Puch og andre bringer emnet til torvs,« lyder det skriftligt. Han mener ikke, Danmark skal melde sig ud af de internationale aftaler, men »se på fortolkningen af konventionerne, så det er tilpasset en moderne tid«. »Nu kommer så debatten om kontroversielle våben, som vi har holdt os for gode til at have. Faktum er, at russerne både har og bruger dem, og uanset om vi vil vinde krigen i Ukraine eller forsvare os selv, så mener jeg, at vi i det hele taget skal passe på ikke at være bagud,« lyder det fra ordføreren. Ukrainske klyngebomber falder over modstanderen.  Han frygter, at kapløbet kan blive på atomvåben, hvis Vesten, heriblandt Danmark, ikke er klar til at gå planken ud inden for konventionel krigsførelse. »I erkendelsen af, at en sejr til Putin kan få enorme konsekvenser for Europa, er vi gået langt, men måske ikke langt nok,« lyder det fra Carsten Bach. 164 lande, heriblandt alle europæiske, har underskrevet Ottawa-konventionen imod landminer. Det samme gælder ikke Oslo-konventionen mod klyngeammunition, hvor hverken de baltiske lande eller Finland er blandt de 124 underskrivere.",
        "metadata": {
            "source": "https://www.berlingske.dk/politik/ministerium-melder-klart-ud-om-inhumane-vaaben-til-forsvaret",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869158/24853668-amerikanske-soldater-flytter-den-type-klyngebomber.jpg",
            "publication_time": "Tirsdag d. 17. december 2024, kl. 06.12",
            "author": "Andreas Lindqvist",
            "related_links": [],
            "attachments": []
        }
    }
}