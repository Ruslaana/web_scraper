{
    "version": "1.0",
    "document": {
        "id": "https://www_berlingske_dk/brevkassen/brevkassen-kan-grundejerforeningen-bestemme-at-sommerhusejere-ikke-maa",
        "title": "Brevkassen: Kan grundejerforeningen bestemme, at sommerhusejere ikke må udleje til personer med husdyr?",
        "content": "Kære brevkasse Jeg er den heldige ejer af et halvt sommerhus og pligtigt medlem af den tilhørende grundejerforening. Normalt er der ikke de store nyheder på spil, men p.t. har bestyrelsen stillet forslag om, at det vedtages, at vi sommerhusejere ikke må udleje vores huse til personer, der medbringer husdyr. Jeg mener for det første, at det vil være en regel, som bliver mere end svær at håndhæve og administrere. For det andet at den lægger restriktioner på vores brug af sommerhuset. Men spørgsmålet er, om en grundejerforening har hjemmel til at vedtage sådan en regel? Med venlig hilsenB.S.  Få svar på spørgsmål om blandt andet arv, skilsmisse, skat, boligkøb, jura, økonomi og pension. Alle spørgsmål anonymiseres. Det er desværre ikke muligt at svare på alle henvendelser. Svar gives iBrevkassensamt i Berlingske om lørdagen. Berlingske Media forbeholder sig retten til at offentliggøre spørgsmål og svar i alle husets medier. Skriv tilbrevkassen@business.dk En grundejerforening kan træffe bestemmelse om at indføre nye regler, men det vil i de fleste tilfælde kræve enten kvalificeret flertal eller enstemmighed. Du kan ikke slå svaret op i en lov, for der findes ingen lovgivning, der dækker her. I stedet skal svaret findes i den almindelige foreningsretlige praksis, som fastsættes af domstolene med hjælp fra den juridiske litteratur. Jeg forstår dig sådan, at jeres vedtægt i grundejerforeningen ikke indeholder regler om husdyrhold. Det er ikke usædvanligt, at vedtægten ikke »svarer på alle spørgsmål«, og så kommer fortolkningen på banen. Krav om enstemmighed gælder for meget indgribende ændringer. Kravet er ekstra tungt i grundejerforeninger med tvungen medlemspligt, og det skyldes, at medlemmerne jo ikke kan melde sig ud uden at sælge sommerhuset. Der er derfor grænser for, hvad et flertal kan trække ned over hovedet på et (lille) mindretal. Der er et beskyttelseshensyn – jurister taler om minoritetsbeskyttelse. Når det skal afgøres, om der kræves det ene eller det andet flertal, tages udgangspunkt i vedtægten for foreningen. Problemet er, at vedtægten i en række tilfælde ikke indeholder noget om det forhold, der ønskes reguleret. Man kan så se på foreningens formål og se, om den ønskede regel er naturlig vurderet på det grundlag. I nogle tilfælde kan foreningens praksis også spille afgørende ind. Er der ikke noget at hente her, ser domstolene på, hvad der er sædvanligt i foreningsforhold i bredere almindelighed. Begrundelsen er, at man tør gå ud fra, at meningen med vedtægten har været at følge sædvanen i foreningsforhold, når vedtægten ikke specifikt siger det modsatte. Er der heller ikke nogen dominerende sædvane i danske foreninger for en bestemt løsning på det punkt, hvorom tvisten står, falder man tilbage på den løsning, dommeren finder passende ud fra en almindelig rimelighedsvurdering. Her vil dommeren selvfølgelig være påvirket af de principper, der kommer til udtryk i den juridiske litteratur, og byretter skal rette ind efter lands- og højesteretspraksis. Domstolene ser også på indholdet – er det rimeligt og behandles alle lige. Et eksempel fra retspraksis handler om en ejendom, som da bestod af seks ejerlejligheder. Her vedtog man i 1981 en husorden. I denne fastsloges det blandt andet, at parkering i gården kun var tilladt »for ejernes personlige biler, motorcykler, knallerter og cykler«. Ud af de seks lejligheder blev fire anvendt af ejerne til beboelse, medens øvrige to tilhørte samme ejer og var erhvervslejligheder. Den ene af disse sidste lejligheder havde siden 1980 været udlejet til en lejer, der efter lejeaftalen havde ret til at benytte de til erhvervslejlighederne hørende to parkeringspladser gården. De to erhvervslejligheder ændredes imidlertid, så at der kom tre erhvervslejligheder ud af dem, og to af disse solgtes nu til en person, som fortsatte lejemålet med omtalte lejer. Spørgsmålet var nu, hvorledes det forholdt sig med parkeringsretten i gården. Det lagdes til grund, at der for hver af ejerlejlighederne var ret til en parkeringsplads i gården. Da ejerforeningen ikke havde givet nogen saglig begrundelse for den ovenfor omtalte bestemmelse i husordenen, som afskar en lejer af en ejerlejlighed fra at parkere i gården, og da bestemmelsen alene var vendt mod indehaverne af erhvervslejlighederne, fandtes bestemmelsen stridende mod den almindelige lighedsgrundsætning, der må følges ved fastsættelse af en husorden (UfR1985.439 VL). Vestre Landsret har i en nyere dom bestemt, at tilføjelse til en ejerlejlighedsforenings vedtægter, hvorefter det var forbudt at udleje ejerlejlighederne i kortere tidsrum end tre måneder pr. gang, krævede samtykke fra alle ejerlejlighedsejere (UfR 2019.4084). Forklaringen var, at det må anses for at være et sådant indgreb i den enkelte ejerlejlighedsejers rettighed over ejerlejligheden, at det ikke gyldigt kan vedtages med tilslutning fra alle medlemmer. Den regel, du taler om, begrænser mulighederne for udlejning. Dermed gribes ind i den enkelte ejers mulighed for at råde frit, og efter min mening er det indgreb så vidtgående, at det ikke kan vedtages uden fuld enighed mellem alle medlemmer. Hvis I ikke kan blive enige, afgøres det ved domstolene. Med venlig hilsenAllan Ohms, advokat (H)www.forumadvokater.dk ",
        "metadata": {
            "source": "https://www.berlingske.dk/brevkassen/brevkassen-kan-grundejerforeningen-bestemme-at-sommerhusejere-ikke-maa",
            "image_url": "https://berlingske.bmcdn.dk/media/cache/resolve/image_x_large/image/171/1711635/24516768-sommerhus_billede.jpg",
            "publication_time": "Søndag d. 10. september 2023, kl. 20.43",
            "author": null,
            "related_links": [],
            "attachments": []
        }
    }
}