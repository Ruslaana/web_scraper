{
    "version": "1.0",
    "document": {
        "id": "https://www_berlingske_dk/kultur/verdens-nok-mest-ventede-spil-bliver-staerkt-forsinket-aktien-tager-et",
        "title": "Verdens nok mest ventede spil bliver stærkt forsinket – aktien tager et ordentligt dyk",
        "content": "Medier i hele verden – ogsåBerlingske– skrev om det, da den første trailer til det meget længe ventede spil »Grand Theft Auto VI« udkom i december 2023. Dengang lød det, at spillet ville blive udgivet i slutningen af 2025. Men nu er udgivelsesdatoen blevet rykket til 26. maj 2026 – altså to og et halvt år efter den første trailer. Det skriver producenten, Rockstar Games, på sinhjemmeside. »Vi er meget kede af, at dette er senere, end I havde forventet. Interessen og begejstringen omkring et nyt 'Grand Theft Auto' har virkelig været overvældende for hele vores team. Vi vil gerne takke jer for jeres støtte og tålmodighed, mens vi arbejder på at gøre spillet færdigt,« skriver Rockstar Games. Spillene i serien omtales som regel som »GTA«, og der har gennem årene været kritik af blandt andet spillenes voldelighed. Grundlæggende er særligt de senere spil i rækken en satire over det amerikanske samfund. Spilleren styrer kriminelle figurer med hjerter af guld, der ofte kæmper mod bedsteborgere og myndigheder med onde hensigter. Det forrige spil i serien, »Grand Theft Auto V«, udkom i 2013, og til og med februar 2025 er der blevet solgt 210 millioner eksemplarer. Dermed er »Grand Theft Auto V« det næstmest sælgende computer- eller konsolspil nogensinde (efter »Minecraft«), og med en omsætning på knap 56 milliarder kroner er spillet fra 2013 også et af de mest indbringende underholdningsprodukter nogensinde. Som Berlingske beskrev i december, forventes »Grand Theft Auto VI« at smadre alle rekorder. Forventningen var, at det på et år ville sælge for hele 3,2 milliarder dollar, 21 milliarder kroner. Til sammenligning omsatte den mest sete film i 2024, »Inside Out 2«, for 1,7 milliarder dollar. Selskabet bag Rockstar Games og dermed »Grand Theft Auto«-serien, Take Two, må derfor nok justere sine forventninger til indtjeningen i år. Da nyheden kom omkring klokken 13.30 dansk tid, tog Take Twos aktiekurs også et ordentligt dyk og faldt med 16 procent i formarkedet på Nasdaq. I skrivende stund er den dog steget igen, til et kursfald på omkring ti procent. ",
        "metadata": {
            "source": "https://www.berlingske.dk/kultur/verdens-nok-mest-ventede-spil-bliver-staerkt-forsinket-aktien-tager-et",
            "image_url": null,
            "publication_time": "Fredag d. 02. maj 2025, kl. 15.30",
            "author": "Joachim Talbro Paulsen",
            "related_links": [],
            "attachments": []
        }
    }
}