{
    "version": "1.0",
    "document": {
        "id": "https://www_berlingske_dk/internationalt/mere-blaendvaerk-fra-gaddafi",
        "title": "Mere blændværk fra Gaddafi",
        "content": "Forhalingstaktikkenfortsætter i Libyen. Det vurderer studielektor og Mellemøstekspert ved Syddansk Universitet Peter Seeberg, efter en talsmand fra den libyske regering i går sagde, at styret var åbne for at afholde valg for eller imod den snart 42-år lange diktator i Libyen, Muammar Gaddafi. - Jeg har meget svært ved at forestille mig, at dette her har nogen som helst gang på jord. Det er væsentligt, at vi ser flere forsøg på at holde en offentlig dialog i gang, men dette her kommer ikke til at have nogen betydning, siger han. Den libyske talsmand Mussa Ibrahim sagde også, at regeringen var klar til at diskutere politiske reformer. - Vi kunne få et hvilket som helst politisk system med alle typer forandringer: forfatning, valg, hvad som helst, men lederen er nødt til at styre dette. Det er vores overbevisning, siger Mussa Ibrahim. Oprørerne har endnu ikke reageret konkret på udmeldingen.  Står regeringen ved sit ord, vil det være en overraskende udvikling i konflikten, men styrets definition af lederskab og folkelighed har ikke altid været lige klar. Det er nemlig ikke første gang, det har været let at blive forvirret over Gaddafis selvforståelse som statsmand. Under et af demest berømte interviewsi Tripoli tidligt under oprøret mente han, at det nærmest teknisk umulighed for ham at overgive magten. Fordi han ingen havde. - Hvad skal jeg træde ned fra? Jeg har ingen officiel titel. Jeg er hverken monark eller konge, sagde han til tv-stationerne ABC og BBC. - Mit lederskab er en ærestitel. Det har intet at gøre med at udøve magt eller autoritet, sagde han og gentog, at Vesten ikke forstår det libyske system. Monterer man alligevel lidt vestlig tankegang på Muammar Gaddafis statsdannelse, må det altså være mere end usædvanlig vanskeligt at stemme hverken for eller imod obersten. - I den optik giver det slet ikke nogen mening, at tale om et valg. Man kan sige, at absurditeten er komplet. Det er virkelig en barok tankegang, siger Peter Seeberg fra SDU.  Den libyske talsmand syntes dog ikke at være i tvivl om, hvilken rolle den libyske leder spiller hos befolkningen, som i mere end seks uger har været i direkte kamp med oberst Gaddafis hær. - Mange, mange libyere vil have ham til at lede processen, fordi de er bange. Hvis han ikke er der, vil der ske, hvad der skete i Iran, vi vil have, hvad der skete i Somalia, vi vil have, hvad der skete i Afghanistan, siger Moussa Ibrahim.",
        "metadata": {
            "source": "https://www.berlingske.dk/internationalt/mere-blaendvaerk-fra-gaddafi",
            "image_url": "https://berlingske.bmcdn.dk/media/cache/resolve/image_x_large/image/75/751647/3969904-libya-unrest.jpg",
            "publication_time": "Tirsdag d. 05. april 2011, kl. 11.01",
            "author": "Mathias Ørsborg Johansen",
            "related_links": [],
            "attachments": []
        }
    }
}