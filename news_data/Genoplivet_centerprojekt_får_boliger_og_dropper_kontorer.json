{
    "version": "1.0",
    "document": {
        "id": "https://www_berlingske_dk/virksomheder/genoplivet-centerprojekt-faar-boliger-og-dropper-kontorer",
        "title": "Genoplivet centerprojekt får boliger og dropper kontorer",
        "content": "Det kuldsejlede og siden genoplivede Galleria-projekt med butikscenter ved Vanløse Station bliver justeret, så der kommer boliger, men ingen kontorer som oprindeligt planlagt. Det har et enigt teknik- og miljøudvalg på Københavns Rådhuset ifølge udvalgsmedlem Jakob Næsager fra Konservative nikket til mandag aften - i form af et ja til en såkaldt startredegørelse, der senere skal munde ud i en ændret lokalplan for området. Byggeriet blev igangsat i 2009 af Holberg Fenger Invest, men der var ikke nok lejere. Derfor stoppede byggeriet på grund af pengemangel og lå stille, indtil det i december blev overtaget af investeringsselskabet og Bella Center-ejeren Solstra Capital og britiske Tristan Capital.  Duoen varslede justeringer af projektet, og de kommer nu: Oven på selve centret vil de nye investorer opføre cirka 15.000 kvadratmeter boliger – for eksempel svarende til omtrent 150 familieboliger. Til gengæld er de tidligere planer om kontorer stort set droppet. Ændringerne afspejler, at boliger går som varmt brødt i hovedstaden, som samtidig døjer med en del tomme kontorer. Flere andre steder i hovedstaden får investorer lov til at ændre områder udlagt til kontorer/erhverv til boliger - det gælder eksempelviset stort kvarter i Ørestad Syd. Solstra udnytter også selv den store københavnske boligefterspørgsel ved at bybygge store arealer rundt om Bella Center med op imod 2.000 boliger,  både rækkehuse og lejligheder.  Solstra og Tristan fik på udvalgsmødet mandag aften desuden et foreløbig nik til at øge antallet af butikskvadratmeter fra 18.000 til 20.000. Den største lejer bliver Føtex, som rykker ind med sit nærliggende supermarked, der i stedet bliver omdannet til landets næststørste Netto-butik. Konkurrenterne til det kommende Vanløse-center - som måske får et andet navn end Galleria - bliver især det netop udvidede Frederiksberg Center, Rødovre Centrum og til dels Spinderiet i Valby.  Hverken mandag eller tirsdag har det været muligt for Berlingske Business at få en kommentar fra Solstra, men ved overtagelsen af det strandede projekt i december vurderede Solstra-chefpartner Oscar Crohn, at byggeriet ville være overstået »om et par år«. Den samlede investering anslog han til omtrent 750 millioner kroner. Det beløb bliver dog formentlig højere, når boliger skal erstatte kontorer for en stor del af kvadratmeterne.",
        "metadata": {
            "source": "https://www.berlingske.dk/virksomheder/genoplivet-centerprojekt-faar-boliger-og-dropper-kontorer",
            "image_url": "https://berlingske.bmcdn.dk/media/cache/resolve/image_x_large/image/16/166218/8722838-vanlse_projekt.jpeg",
            "publication_time": "Tirsdag d. 28. april 2015, kl. 12.25",
            "author": "Nils-Ole Heggland",
            "related_links": [],
            "attachments": []
        }
    }
}