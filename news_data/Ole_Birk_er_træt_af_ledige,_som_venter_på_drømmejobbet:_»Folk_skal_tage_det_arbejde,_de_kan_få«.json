{
    "version": "1.0",
    "document": {
        "id": "https://www_berlingske_dk/oekonomi/ole-birk-er-traet-af-ledige-som-venter-paa-droemmejobbet-folk-skal-tage",
        "title": "Ole Birk er træt af ledige, som venter på drømmejobbet: »Folk skal tage det arbejde, de kan få«",
        "content": "Ole Birk Olesen bliver ved med at henvise til »akademikeren«, når han argumenterer for det kontroversielle forslag. Det er ikke en konkret person, men en type, der skal få fingeren ud og tage et arbejde, hvis man spørger Liberal Alliances finansordfører. En type, som udnytter, at man i dag kan være på dagpenge i to år. Og en type, der ifølge Ole Birk Olesen er for mange af. »Akademikeren går i Netto og bliver betjent af en, der har et job, som akademikeren ikke vil have. Det er ikke retfærdigt, at man kan få dagpenge i to år, mens man venter på sit drømmejob,« siger Ole Birk Olesen. Derfor vil Liberal Alliance halvere dagpengeperioden for at skubbe »akademikeren« og andre ud på arbejdsmarkedet. Ole Birk Olesen henviser til en nyanalyse fra Beskæftigelsesministeriet, der viser, at nedsættelsen af dimittendsatsen har fået nyuddannede hurtigere i arbejde. I enrapport fra Økonomiministerietfra 2019 fremgår det ligeledes, at halveringen af dagpengeperioden fra fire til to år havde samme effekt. Liberal Alliances forslag har vakt stærke reaktioner fra de røde partier og fagbevægelsen, som mener, at det vil være at tage fra »dem, der har mindst« og svække den danske model. Men det er helt forfejlet, mener Ole Birk Olesen. »Folk på dagpenge er altså ikke dem, der har mindst. Der findes folk på SU, invalidepension, folkepension og kontanthjælp, som alle har mindre. Vi vil bare gerne have folk hurtigere i arbejde,« siger finansordføreren. Det er egentlig en gammel mærkesag fra Liberal Alliance, der er blevet aktuel igen, fordi partiet har foreslået finansiering til oprustningen af Forsvaret. Størstedelen af regningen vil man dække med råderummet, mens resten skal findes ved at skære markant i Danmarks Radio og en reform af dagpengene. Argumentet for at halvere perioden, hvor man kan få ydelsen, er, at det er »meget nemt« at få et arbejde i dagens Danmark, hvor beskæftigelsen er rekordhøj, og erhvervslivet skriger på arbejdskraft. »Det er så nemt, at folk kommer til fra hele verden for at arbejde, selvom de ikke engang kan sproget,« siger Ole Birk Olesen. Derfor mener han ikke, det er rimeligt, at man kan gå ledig på »andres regning« i op til to år. »Folk skal ikke vente med at komme i arbejde, fordi de kan. De skal tage det arbejde, de kan få. Så må de lede efter drømmejobbet, mens de arbejder,« siger Ole Birk Olesen. Liberal Alliance lever med, at flere danskere må på kontanthjælp. Det øger kun deres motivation for at arbejde, argumenterer Ole Birk Olesen (tv.), der her konfererer med LA-leder Alex Vanopslagh.Fold sammenLæs mereFoto: Søren Bidstrup. Dagpengeperioden er blevet forkortet adskillige gange tidligere. Frem til 1993 var den ubegrænset, hvorefter den løbende blev sat ned – senest i 2010 fra fire til to år. Og hver gang er flere dagpengemodtagere kommet i arbejde hurtigere. »Mange begynder først at søge arbejde, lige inden dagpengeperioden udløber. Så er det sådan set lige meget, hvor lang perioden er,« siger Ole Birk Olesen. I etsvar til Folketingetfra beskæftigelsesminister Ane Halsboe-Jørgensen (S) fremgår det, at ni procent af dagpengemodtagerne i 2023 havde været ledige i mere end et år. Til gengæld udgjorde de en femtedel af statens udgifter til dagpenge – svarende til 2,7 milliarder kroner. »Det er ikke i samfundets interesse at betale en stor gruppe for at vente i to år med at finde et arbejde,« siger Ole Birk Olesen. Er der ikke en risiko for, at langt flere vil falde ud af dagpengesystemet? »Der vil nok være nogle, som må på kontanthjælp. Men sådan er det jo uanset hvad. Og de vil blive ekstra motiverede for at søge job, fordi de vil få mindre udbetalt.« Professor ved Roskilde Universitet Bent Greve, der indtil 2014 var medlem af Socialdemokratiet, er ikke helt enig i Ole Birk Olesens udlægning. Han medgiver godt nok, at det formentlig ikke ville få de store konsekvenser at forkorte dagpengeperioden i den nuværende situation. »For der er masser af job at finde.« Til gengæld minder professoren om, at der faktisk faldt en masse mennesker ud af systemet, da man senest forkortede dagpengeperioden i en tid, hvor der var mindre gang i arbejdsmarkedet. »Der var ikke nok job på det tidspunkt. Man kommer ikke uden om, at det er stærkt afhængigt af konjunkturerne, om folk kan komme i arbejde,« siger Bent Greve. Professor Bent Greve mener, at Ole Birk Olesen (LA) sætter tingene alt for sort og hvidt op, når det kommer til dagpenge.Fold sammenLæs mereFoto: Søren Bidstrup. Derfor mener forskeren, at Ole Birk Olesen udtaler sig »unuanceret«, når han siger, at det altid har den samme effekt at forkorte dagpengeperioden. »Sammenhængene er langt mere nuancerede, end Liberal Alliance forsøger at fremstille dem,« siger han og foreslår i stedet en anden løsning: »Der er logisk, at hvis ledigheden er meget lav, kan dagpengeperioden også være meget kort. Omvendt bør den blive længere, hvis ledigheden stiger igen på et tidspunkt.« Ole Birk Olesen afviser dog ideen om en konjunkturbestemt dagpengeperiode af to simple årsager. »Det er vanskeligt at strikke sammen. Og selv i dårlige tider har samfundet brug for, at folk tager det job, de kan få,« siger han. Det er vel ikke en naturlov, at der er job nok til alle? »Det er rigtigt, at det lige nu er nemmere at finde det arbejde, man gerne vil have. Men uanset konjunkturerne kommer flere hurtigere i arbejde, når perioden bliver kortere.« Det bliver formentlig meget svært for Liberal Alliance at føre ambitionerne ud i livet. Socialdemokratiet afviser nemlig kategorisk, at en forkortelse af dagpengeperioden kan komme på tale som finansiering i en aftale om oprustning. Forsvarsordfører Simon Kollerup mener således, at Liberal Alliance cementerer sin position som et »yderfløjsparti« med forslaget. »Det er så socialt skævt, som det kan blive. Det er langtfra rimeligt, hvis dagpengemodtagerne skal betale så stor en bid af finansieringen.« Bør man gøre noget for at få dagpengemodtagere hurtigere i arbejde? »Man skal da endelig tage et arbejde så hurtigt som muligt. Men styrken ved det danske arbejdsmarked er det sikkerhedsnet, som Liberal Alliance nu vil klippe i stykker.« Socialdemokratiet har selv været med til at forkorte dagpengeperioden flere gange. Hvorfor er det så problematisk denne gang? »Hver gang man forringer sikkerhedsnettet, rokker man ved den danske model. Derfor er vi ikke enige i forslaget,« siger Simon Kollerup. Det er socialt skævt og uretfærdigt at lade dagpengemodtagerne betale for oprustningen af Forsvaret, mener Socialdemokratiet og Simon Kollerup.Fold sammenLæs mereFoto: Linda Kastrup.",
        "metadata": {
            "source": "https://www.berlingske.dk/oekonomi/ole-birk-er-traet-af-ledige-som-venter-paa-droemmejobbet-folk-skal-tage",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901334/24912781-gruppeformand-for-liberal-alliance-ole-birk-olese.jpg",
            "publication_time": "Onsdag d. 19. marts 2025, kl. 12.26",
            "author": "Kalle Kehlet",
            "related_links": [],
            "attachments": []
        }
    }
}