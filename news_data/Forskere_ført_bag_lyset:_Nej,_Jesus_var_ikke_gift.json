{
    "version": "1.0",
    "document": {
        "id": "https://www_berlingske_dk/internationalt/forskere-foert-bag-lyset-nej-jesus-var-ikke-gift",
        "title": "Forskere ført bag lyset: Nej, Jesus var ikke gift",
        "content": "Et lille stykke papyrus vakte i 2012 voldsom opsigt, fordi en linje i teksten kunne læses som 'Jesus sagde til dem: »Min hustru...«' Teksten var skrevet på koptisk og Karen King, der er professor i bibelsk arkæologi, hævdede, at papyrus-fragmentet var ægte. Oplysningen om Jesus ægteskab vakte betydelig opsigt, fordi der var populære bøger, der byggede på samme teori. I bogen The Holy Blood and The Holy Grail havde tre forfattere fremsat den teori, at Jesus var gift med Maria Magdalena og at Den hellige Gral var det symbolske udtryk for dette ægteskab. Denne teori blev der brygget videre på i Dan Browns bog Da Vinci Mysteriet fra 2003 og i filmen med Tom Hanks af samme navn.  Det viser i midlertidig nu, ifølge Live Science, at det hele var et fupnummer, og at Karen King har indrømmet, at hun blev ført bag lyset. Indrømmelsen kommer fra en vis Walter Fritz, der er bosat i Florida, og over for magasinet The Atlantic indrømmer, at det drejer sig om en forfalskning. Allerede da King i september 2012 annoncerede den sensationelle nyhed, var der forskere, der var kritiske og mente, at Walter Fritz muligvis stod bag. Men dengang var det ikke kun Karen King, der støttede tesen om, at teksten var autentisk. Det anerkendte tidsskrift Harvard Theological Review støttede også påstanden. Walter Fritz selv påstod, at han havde købt papyrus-stykket i 1999 fra en amerikaner, der var involveret i minedrift. Imidlertid viste journalistisk research udført af Atlantic Monthly og Live Science, at Walter Fritz måtte have tilvirket den falske papyrus og teksten. Fritz havde siden 1995 beskæftiget sig med ægyptiske tekster uden at have en professionel uddannelse.  Da Fritz videregav papyrus-stykket til Karen King, som er en respekteret forsker, forsynede han hende med en løgnehistorie om, at stykket var undersøgt og godkendt som autentisk af en professor ved navn Peter Munro ved Freie Universität Berlin. Munro var siden død, men beviset var et brev fra Munro. Imidlertid viste dette brev sig at være falsk. Den journalistiske research viste desuden, at Walter Fritz i 2003 var gået ind i pornoindustrien og havde lavet en række pornografiske hjemmesider på nettet, som viste hans hustru, der havde sex med andre mænd. Ofte med flere på en gang. Nu er der intet, der i sig selv forhindrer, at Fritz kunne have fået fat i et autentisk stykke papyrus samtidig med at han lavede sex-hjemmesider med sin hustru, men sagen øgede ikke hans troværdighed. Til Atlantic Monthly siger Karen King nu: »Jeg havde åbenbart ingen viden om denne fyr (Walter Fritz). Han løj for mig.« ",
        "metadata": {
            "source": "https://www.berlingske.dk/internationalt/forskere-foert-bag-lyset-nej-jesus-var-ikke-gift",
            "image_url": "https://berlingske.bmcdn.dk/media/cache/resolve/image_x_large/image/13/135053/13802281-usa-religionpapyrus.jpg",
            "publication_time": "Lørdag d. 25. juni 2016, kl. 16.51",
            "author": "Bent Blüdnikow",
            "related_links": [],
            "attachments": []
        }
    }
}