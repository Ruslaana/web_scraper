{
    "version": "1.0",
    "document": {
        "id": "https://www_berlingske_dk/kultur/historien-er-gaaet-verden-rundt-i-randers-beder-lisa-marie-presleys-gamle",
        "title": "Historien er gået verden rundt. I Randers beder Lisa Marie Presleys gamle ven til, at det bare er »fup«",
        "content": "Tilbage i 1957 ville Elvis Presley have ro. Ingen ville give ham den. Alle ville have en bid af den 22-årige knægt fra Memphis. Håret, øjnene, smilet, hofterne. For slet ikke at tale om den nærmest overnaturlige stemme. Hits a la »Blue Suede Shoes«, »Heartbreak Hotel«, »Hound Dog«, »Love Me Tender« og »All Shook Up«, havde allerede på rekordtid gjort Elvis til The King of Rock and Roll. Derfor købte han Graceland. Et sted, hvor han og hans familie kunne være i fred. Men her – over 17.000 dage siden Elvis blev fundet død på et af Gracelands toiletter i en alder af blot 42 år – er freden truet: Graceland ser ud til at risikere tvangsauktion. Graceland har ellers været åbent for alle i lang tid. En håndfuld år efter begravelsen,der selvfølgelig blev livetransmitteret på tv, så ikke bare USA, men hele verden kunne sige farvel, valgte Elvis' efterladte at forvandle Graceland fra at være et tilflugtssted til i stedet at være en turistattraktion. En indbringende en af slagsen. For selvom Elvis i sin levetid havde tjent styrtende med penge på både album, koncerter og Hollywood-film, så havde rockstjernen sideløbende også brugt løs af formuen. Biler, privatfly, ure, diamanter, tøj og ja, huse, heriblandt Graceland. Der skulle med andre ord penge ind på Presley-kontoen, og det skulle blandt andet ske ved at kapitalisere på det savn, som millioner af mennesker gik rundt med, og som mange stadig gør. Hvert år valfarter 600.000 Elvis-fans til Graceland. Flere af de besøgende lægger blomster ved Elvis Presleys grav på hans fødselsdag, 8. januar. Arkivfoto: Nikki Boertman/Reuters/Ritzau ScanpixFold sammenLæs mere Faktisk har Graceland fortsat mere end 600.000 besøgende om året, hvoraf flere er decideret pilgrimme, der væbnet med savn, nysgerrighed og et kampklart kreditkort kan købe sig adgang til at fåThe Elvis Experience. Elvis' gravsted, en guided behind-the-scenes-tour i kongens private gemakker, adgang til selve Elvis-museet samt bunkevis af livekoncerter er blot noget af alt det, som Graceland har at tilbyde. Og ja, man kan selvfølgelig også overnatte på Elvis' gamle ejendom. Enten på det dertil indrettede hotel eller på den integrerede campingplads, og dermed suge til sig af den magiske myte, der stadig er forbundet med The King. Elvis Presley er da også, ifølgeForbes.com, blandt de mest indbringende, såkaldtedead celebrities, der findes. Således formåede boet efter Elvis i 2023 at indkassere 100 millioner dollar, kun overgået af Michael Jackson. Læg dertil, at Graceland i sig selv har en estimeret markedsværdi på 718 millioner dollar. Det skriverRolling Stones. Derfor kom det også som en overraskelse, da nyheden om, at Graceland var truet af en tvangsauktion, tidligere denne uge pludselig bredte sig. Det skyldes angiveligt et lån på sølle 3,8 millioner dollar, som Elvis Presley Enterprises, der driver både Graceland og Elvis Presley Trust, optog i 2018, og som familien Presley efter sigende ikke kan betale tilbage. Men det passer ikke. I hvert fald ikke, hvis man spørger Riley Keough, der er barnebarn af Elvis, og som sidste år arvede Graceland med alt, hvad det indebærer, da hendes mor,Lisa Marie Presley, døde i en alder af 54 år. Således hævder Keough – der sideløbende med at være bestyrer af Graceland arbejder som skuespiller og model – ganske opsigtsvækkende, at der er tale om en anklage fuld af svindel og humbug. Riley Keough er barnebarn af Elvis og Priscilla Presley. Sidstnævnte er fyldt 75 år og ses her sammen med Keough på den røde løber til Emmy Awards 2024.Fold sammenLæs mereFoto: Mike Blake/Reuters/Ritzau Scanpix. Ifølge Keough har hendes afdøde mor nemlig aldrig underskrevet nogen papirer og dermed heller aldrig lånt nogen penge, ligesom Keough også har sået tvivl om, hvorvidt Naussany Investments and Private Lending LLC, der hævder at have lånt Presley-familien pengene, overhovedet eksisterer. I første omgang har en dommer da også ifølgeCNNonsdag afvist tvangsauktionen. Hvad der i virkeligheden er op og ned i den spektakulære sag, der i de seneste døgn er gået verden rundt, må tiden vise. Sikkert er det, at fans af Elvis i disse dage holder vejret. For tanken om, at Graceland, der er det mest kendte hus i USA næst efter Det Hvide Hus i Washington, kan risikere at havne i hænderne på andre end direkte efterkommere af Elvis Presley, er svær at håndtere. Ikke bareover there, hvor Graceland i 2006 blev udnævnt som »National Historic Landmark«, men også herhjemme i Danmark, hvor ikke mindst Henrik Knudsen, ejeren af Memphis Mansion i Randers, er berørt af situationen. »Jeg holder sgu vejret, det må jeg sige, og tanken om, at Graceland kan havne i hænderne på andre end medlemmer af Presley-familien river i hjertet.« Memphis Mansion på Graceland Randers Vej 3 i Randers er en dansk miniudgave af Elvis Presleys Graceland i Memphis. Memphis Mansion er opført og drives af Henrik Knudsen.Fold sammenLæs mereFoto: Bo Amstrup/Ritzau Scanpix. »Graceland er jo ikke bare et hus. Det er en integreret del af selve legenden, der omgiver Elvis. Graceland var ikke bare hans hjem, det er også Elvis' hvilested. Han ligger jo for pokker begravet i den jord, Graceland ligger på.« Det samme gør Elvis' forældre samt Lisa Marie Presley og hendes søn,Benjamin Keough, der i en alder af 27 år tog sit eget liv i 2020. Henrik Knudsen, der var venner med Lisa Marie Presley i mere end 20 år frem til hendes død sidste år, og som deltog i hendes begravelse, håber dog, at den verserende sag viser sig at være »fup og fiduser«. »Amerika er et skørt land, og med tanke på den økonomi, Presley-familien råder over, så lyder det jo helt crazy og topskørt, at sølle 3,8 millioner dollar kan få jorden under Graceland til at ryste.« »Men man går sgu alligevel og krydser fingre for, at det hele snart går i sig selv, så vi kan ånde lettet op. Det er jo Graceland, for pokker.«",
        "metadata": {
            "source": "https://www.berlingske.dk/kultur/historien-er-gaaet-verden-rundt-i-randers-beder-lisa-marie-presleys-gamle",
            "image_url": "https://berlingske.bmcdn.dk/media/cache/resolve/image_x_large_vertical/image/179/1797456/24709117-elvis-presley-performs-at-the-aloha-from-hawaii.jpg",
            "publication_time": "Fredag d. 24. maj 2024, kl. 09.13",
            "author": "Jakob Genz",
            "related_links": [],
            "attachments": []
        }
    }
}