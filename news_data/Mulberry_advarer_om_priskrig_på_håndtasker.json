{
    "version": "1.0",
    "document": {
        "id": "https://www_berlingske_dk/virksomheder/mulberry-advarer-om-priskrig-paa-haandtasker",
        "title": "Mulberry advarer om priskrig på håndtasker",
        "content": "Aktierne i den den britiske modeproducent Mulberry er faldet voldsomt, efter at selskabet forleden annoncerede, at man har været nødsaget til at give betydelige rabatter på sine varer i julesalget. Det skriver The Guardian. Det har fået Mulberry til at tabe knap en tredjedel af sin markedsværdi på kort tid, grundet utilfredse investorer.  Mulberry har i længere tid haft problemer, som følge af afgangen af den anerkendte kreative direktør Emma Hill i sommers, samt en meget kritiseret strategi af topchef Bruno Guillon, der har satset på at skrue priserne på Mulberrys varer op, i et forsøg på at gøre mærket mere eksklusivt. Under Guillons ledelse har selskabet forladt prissegmentet fra 1500 til 5000 kr., til fordel for priser over 8000 kr. for selskabets dametasker og lædervarer. Indrømmelsen af et dårligt julesalg fra Mulberrys side og deraf følgende rabatter, var den tredje udmelding om negativ udvikling i bundlinjen på 18 måneder, hvilket fik investorerne til at reagere prompte og sende aktiekursen ned med 27 pct.  Ifølge analytikere er Mulberry ved at forsøge at ompositionere sig i modebranchen, hvilket er en proces der rummer flere faldgruber. - Mulberry er i en vanskelig overgangsfase. I øjeblikket er omkostningerne ved at omdanne mærket til et globalt brand, i form af nye internationale butikker, modeshows og marketing, ikke understøttet af salgstallene, udtaler Maureen Hinton, analytiker i Conlumino, til The Guardian. ",
        "metadata": {
            "source": "https://www.berlingske.dk/virksomheder/mulberry-advarer-om-priskrig-paa-haandtasker",
            "image_url": "https://berlingske.bmcdn.dk/media/cache/resolve/image_x_large/image/62/622988/7134403-britain.jpg",
            "publication_time": "Torsdag d. 30. januar 2014, kl. 08.44",
            "author": null,
            "related_links": [],
            "attachments": []
        }
    }
}