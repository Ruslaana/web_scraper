{
    "version": "1.0",
    "document": {
        "id": "https://www_berlingske_dk/virksomheder/to-tdc-selskaber-slaaes-sammen-for-at-vinde-erhvervskunder",
        "title": "To TDC-selskaber slåes sammen for at vinde erhvervskunder",
        "content": "To af den gamle TDC-koncerns selskaber bliver lagt sammen for at stå stærkere i konkurrencen. TDC Erhverv og Netdesign, som sælger sikkerheds- og erhvervsløsninger, bliver lagt sammen. Det blev medarbejderne orienteret om tirsdag klokken 10.30. TDC Erhvervbliver det fortsættende navn, og det bliver direktør John Henriksen, der får ansvaret for den samlede forretning. Netdesigns direktør, Claus Westergaard Kraft, fortsætter som direktør for blandt andet konsulent-, service- og integratørforretningen i TDC Erhverv. Med samlingen håber TDC Erhverv at stå stærkere i kampen om erhvervskunderne på et tidspunkt, hvor kampen intensiveres, samtidig med at nye teknologier og frem for alt behovet for bedre it-sikkerhed mod ødelæggende hackerangreb vokser. »TDC Erhverv og NetDesign er i de senere år integreret tættere og tættere med udgangspunkt i markedsudviklingen, hvor et markant øget antal kunder ønsker at købe både avancerede digitale ydelser og traditionelle telekomunikationsydelser som en sammenhængende løsning. Derfor er det et naturligt sidste skridt i integrationen,« siger John Henriksen om sammenlægningen. TDC-koncernen købte i december 2004 Netdesign, som dengang solgte datanetværk til virksomheder og institutioner. Netdesign har flere end 30 år på bagen og har gennem de seneste ti år været en del af TDC Erhverv. Netdesign har 320 ansatte, hvor TDC Erhverv har omkring 600. Begge eren del af Nuuday-koncernen, som også tæller YouSee, bredbåndsleverandøren Hiper og mobilselskaberne Telmore og Eesy. Nuuday opstod, da selve TDC-koncernen blev splittet op i to, og hvor TDC Net i dag står for fastnet, mobilnet, kabel-tv-net og fibernet. »Dette er overhovedet ikke en spareøvelse. Nu samler vi alt under én hat, og enkelte medarbejdere vil skifte afdeling. Vi forventer, at vi bliver dygtigere til at levere end-to-end-løsninger og få dem strømlinet, så de virker på tværs, og uden at vi forvirrer kunderne med forskellige virksomhedsmærker og forskellige regninger,« forklarer John Henriksen. Hele salgsorganisationen har i mere end et år været den samme på tværs. Nu bliver så de daglige, kundevendte funktioner også samlet, og i slutningen af august vil Netdesign-navnet være helt væk. »Markedet er præget af rigtigt mange vertikale spillere. Vi kan nu tage de horisontale markedslederskab, for vi ser ikke andre, der kan levere på tværs af alle teknologier på det danske marked. Så vi fjerner nu en sidste forvirring og håber, at den får en positiv effekt hos kunderne,« siger John Henriksen. Når det blev TDC Erhverv, som er valgt som det samlende navn, skyldes det, at analyser ifølge John Henriksen viser, at »der er klar mere tiltro til TDC Erhverv, fordi TDC i mere end 130 år har været en del af den danske kultur« og derfor favner bredere.",
        "metadata": {
            "source": "https://www.berlingske.dk/virksomheder/to-tdc-selskaber-slaaes-sammen-for-at-vinde-erhvervskunder",
            "image_url": "https://berlingske.bmcdn.dk/media/cache/resolve/image_x_large/image/168/1683823/24448108-pix-teglholmen.jpg",
            "publication_time": "Tirsdag d. 06. juni 2023, kl. 12.00",
            "author": "Thomas Breinstrup",
            "related_links": [],
            "attachments": []
        }
    }
}