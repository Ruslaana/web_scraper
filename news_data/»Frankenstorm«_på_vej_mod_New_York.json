{
    "version": "1.0",
    "document": {
        "id": "https://www_berlingske_dk/internationalt/frankenstorm-paa-vej-mod-new-york",
        "title": "»Frankenstorm« på vej mod New York",
        "content": "Amerikanske meteorologer kalder den \"Frankenstorm\". Det skyldes ikke bare, at det forrygende vejrsystem ser ud til at kulminere omkring allegehelgensaften, altså Halloween, men nok især fordi det tegner til at blive et monstervejr uden lige. Tilmed synes de voldsomme vejrkræfter at rotte sig sammen tirsdag-onsdag i næste uge næsten direkte over USAs tættets befolkede område, New York-regionen. - Det ser ud til at blive en meget alvorlig storm, der kan gå hen og blive historisk, siger Jeff Masters, chef for det amerikanske vejrcenter Weather Underground til ABC News.  Og på det amerikanske hav- og atmosfæreforskningsinstitut NOAA tilføjer meteorologen Jim Cisco: - Vi har i nyere tid ikke haft mange eksempler på noget, der ligner det, vi nu ser i modelberegningerne. Problemet er, at der ikke er ét, men hele tre fyrige ingredienser i den oppiskede vejrgryde: Fra vest presser en vinterstorm sig frem mod den amerikanske østkyst, fra nord strømmer iskold polarluft ned fra Canada, men prikken over i'et er den tropiske orkan Sandy, der styrer mod den amerikanske nordøstkyst efter at have anrettet omfattende skader og dræbt mindst 21 mennesker på Jamaica, Cuba og i Haiti. Den vejrmæssige bombe ventes at påvirke hele den amerikanske østkyst fra Florida til Maine, men ifølge prognoserne kommer det til at gå værst ud over New-York-området med over 20 mio. indbyggere. Her forventer meteorologerne vinde af stormstyrke og nedbør på omkring 125 mm, nogenlunde svarende til den mængde, der faldt over København under monsterregnvejret 2. juli sidste år. Dertil kommer udsigt til stormfloder med oversvømmelser langs kysterne, talrige væltede træer, omfattende strømnedbrud og måske snestorm i visse områder. Af samme årsag har eksperter allerede nu beregnet de forventelige skadeomkostninger til mindst en mia. dollar. Tilmed ventes vejrgyseren at komme til at strække sig over fem-seks dage, før den dør ud midt i næste uge. De første amerikanske områder, sydøstkysten, ventes at blive ramt allerede fra lørdag. I New York er borgmester Michael Bloomberg i fuld gang med at forberede verdensbyen på det værste. Men han opfordrer også sine medborgere til \"ikke at gå i panik\".",
        "metadata": {
            "source": "https://www.berlingske.dk/internationalt/frankenstorm-paa-vej-mod-new-york",
            "image_url": "https://berlingske.bmcdn.dk/media/cache/resolve/image_x_large/image/43/434433/5749515-storm-sandy.jpg",
            "publication_time": "Fredag d. 26. oktober 2012, kl. 14.02",
            "author": "Lars Henrik Aagaard",
            "related_links": [],
            "attachments": []
        }
    }
}