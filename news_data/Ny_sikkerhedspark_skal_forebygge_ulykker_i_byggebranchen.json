{
    "version": "1.0",
    "document": {
        "id": "https://www_berlingske_dk/virksomheder/ny-sikkerhedspark-skal-forebygge-ulykker-i-byggebranchen",
        "title": "Ny sikkerhedspark skal forebygge ulykker i byggebranchen",
        "content": "En hel række virksomheder, organisationer og uddannelsesinstitutioner inden for byggebranchen er gået sammen om at realisere visionerne om en sikkerhedspark. Det skriverMagasinet Arbejdsmiljø. Sikkerhedsparken skal bruges til træning, videndeling, proces- og produkt-udvikling. Ideen er stadig på tegnebrættet, men hvis alt går, som ophavsmændene håber på, kan man i 2018 få adgang tilen 10.000 kvadratmeter stor sikkerhedspark på Københavns Vestegn. - Man kan sammenligne det med et glatbaneanlæg, hvor man har mulighed for at prøve nogle ting af i et kontrolleret miljø, inden man kommer ud i den virkelige verden. Sikkerhedsparken kan tilbyde nogle velfungerende rammer med alle fornødenheder uden at miste byggepladsfornemmelsen, siger projektleder Christian Wittrup til Magasinet Arbejdsmiljø.  Det er desuden tanken, at der skal være infoskærme, hvor organisationerne og Arbejdstilsynet etc. kan vise deres vejledningsmateriale og på den måde skabe sammenhæng til love og regler og god praksis inden for byggebranchen. Projektet bakkes op af Dansk Byggeri, hvor man håber, at en sikkehredsportal vil kunne bidrage til at nedbringe antallet af ulykker. - En sikkerhedspark kan give os mulighed for at afprøve nogle nye løsninger i et realistisk miljø. I dag ser vi ofte, at mange udviklingsprojekter strander på, at det er svært at få adgang til en byggeplads, hvor man kan afprøve nye tiltag i praksis. Det er den medskabende tilgang, vi mener, er unik ved en kommende sikkerhedspark, siger Mette Møller Nielsen, arbejdsmiljøchef i Dansk Byggeri.  Tankerne bag sikkerhedsparken er blevet til efter et finsk forbillede, hvor man har gode erfaringer med at have et særligt sted, hvor man kan afprøve og simulere arbejdsulykker samt afprøve forskellige løsninger på kommende projekter. Man har dog endnu ikke en egentlig dokumenteret effekt af at have en sikkerhedspark. Det håber seniorforsker Pete Kines fra Det Nationale Forskningscenter for Arbejdsmiljø dog at man kan bidrage med i de kommende år. - Vi vil gerne lave en undersøgelse af effekten af en sikkerhedspark, så vi med større sikkerhed kan sige noget om hvad der virker og hvordan man eventuelt kan videreudvikle konceptet hvis man vil åbne flere sikkerhedsparker rundt om i Danmark, fortæller Pete Kines til Magasinet.",
        "metadata": {
            "source": "https://www.berlingske.dk/virksomheder/ny-sikkerhedspark-skal-forebygge-ulykker-i-byggebranchen",
            "image_url": "https://berlingske.bmcdn.dk/media/cache/resolve/image_x_large/image/12/124503/15743781-magasin.jpg",
            "publication_time": "Mandag d. 12. december 2016, kl. 14.35",
            "author": null,
            "related_links": [],
            "attachments": []
        }
    }
}