{
    "version": "1.0",
    "document": {
        "id": "https://www_berlingske_dk/sport/schmeichel-ser-frem-til-randers-mange-vil-have-billetter",
        "title": "Schmeichel ser frem til Randers: Mange vil have billetter",
        "content": "Den danske landsholdsmålmand Kasper Schmeichel har oplevet en usædvanlig stor interesse for hans forestående arbejdsopgave i Leicesters mål. Torsdag aften skal hans engelske klub spille i Randers i Conference Leagues 16.-delsfinale, og venner og bekendte har kontaktet den danske målmand i håb om, at han kan hjælpe med at skaffe en billet til opgøret. »Jeg har ikke haft så mange muligheder for at spille hjemme i Danmark, så hver eneste mulighed for at spille i Danmark ser jeg altid frem til.« »Jeg har fået flere billetforespørgsler til den her kamp, end jeg har fået til nogen kampe i de seneste par sæsoner. Det er dejligt at give dem, der ikke kan se vores kampe normalt, en mulighed for at se os spille,« siger Kasper Schmeichel. Hans seneste klubkamp på dansk jord var i 2016, da Leicester mødte FC København i Champions Leagues gruppespil. Dengang stod han en brandkamp i Parken. Leicester mødte også Randers i sidste uge, og hjemme på King Power Stadium vandt Schmeichel og co. med 4-1. Ved den lejlighed spillede Jannik Vestergaard i midterforsvaret foran Schmeichel. Vestergaard har både været bænket og skadet i denne sæson, men det har ikke påvirket hans niveau eller indstilling, siger Kasper Schmeichel. »Jeg har spillet med Jannik i mange år, og jeg er meget tryg ved at spille sammen med ham. Han gjorde det godt mod Randers, og han er en topspiller med stor erfaring fra internationale kampe, Premier League og Bundesligaen.« »Han har en god attitude, så det er godt for ham at få mere spilletid. Han har haft svært ved at få stabilitet ind i sit spil efter at have været skadet, men han har arbejdet meget hårdt og opført sig topprofessionelt,« siger Kasper Schmeichel. Mens Leicester altså vandt den første kamp mod Randers ganske komfortabelt, har det haltet med at få resultater i Premier League. Her har klubben fortsat ikke vundet i 2022, men Schmeichel mener, at præstationerne er i bedring. Han håber, at succes mod Randers i Conference League kan få en afsmittende effekt. »Sejre bygger momentum og giver selvtillid. Så alle kampe, vi vinder, vil være vigtige for truppen. Så kan vi vinde og gå videre i Conference League, så vil det hjælpe på vores selvtillid. Vi skal gå efter at vinde turneringen.« »Vi har et godt udgangspunkt mod Randers, men det vil være dumt, hvis vi tager noget for givet inden returkampen,« siger Kasper Schmeichel. Han roser desuden Randers og målmand Patrik Carlgren for at spille en god kamp i sidste uge i Leicester. Torsdagens udsolgte kamp i Randers begynder klokken 18.45. /ritzau/",
        "metadata": {
            "source": "https://www.berlingske.dk/sport/schmeichel-ser-frem-til-randers-mange-vil-have-billetter",
            "image_url": "https://berlingske.bmcdn.dk/media/cache/resolve/image_x_large/image/151/1519639/24017525-premier-league---wolverhampton.jpeg",
            "publication_time": "Onsdag d. 23. februar 2022, kl. 10.40",
            "author": null,
            "related_links": [],
            "attachments": []
        }
    }
}