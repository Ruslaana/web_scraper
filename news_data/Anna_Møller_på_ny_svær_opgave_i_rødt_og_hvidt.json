{
    "version": "1.0",
    "document": {
        "id": "https://www_berlingske_dk/sport/anna-moeller-paa-ny-svaer-opgave-i-roedt-og-hvidt",
        "title": "Anna Møller på ny svær opgave i rødt og hvidt",
        "content": "I løbet af vinteren og forårsmånederne har 17-årige Anna Møller etableret sig som en af Danmarks absolut bedste kvindelige løbere med medaljer ved de nationale mesterskaber i cross og på landevej. Nu bliver hun testet mod nordens hurtigste kvinder på den længste distance inde på banen. Anna Møller er nemlig blevet udtaget til at repræsentere Danmark ved Nordic 10.000 meter Challenge, som løbes i Aarhus 23. maj. Hun udgør en fjerdedel af det danske hold, der også tæller mere rutinerede navne som Sara Sig Møller, Anna Holm Baumeister og Simone Glad. Anna Møller har kun særdeles begrænset erfaring med baneløb, men den unge løber har imponeret de få gange, hvor hun har forsøgt sig på kunststoffet. I efteråret satte Blovstrød-løberen således ny dansk U18-rekord på 5000 meter med 16.28,85, og ved sin stævnedebut ved Tårnby Games for lidt over en uge siden løb hun 9.34,36 på 3000 meter. Alligevel må det betegnes som en alvorlig opgave, at hun bliver sat på, når det gælder de 25 omgange inde på stadion mod Nordens bedste kvinder. Hos mændene er det Abdi Hakin Ulad, der for nylig blev dansk mester på 10 km landevej samt Henrik Them, Jacob Markussen, Jesper Faurschou og Thijs Nijhuis, der i weekenden vandt Lillebælt Halvmaraton, som repræsenterer de danske farver. ",
        "metadata": {
            "source": "https://www.berlingske.dk/sport/anna-moeller-paa-ny-svaer-opgave-i-roedt-og-hvidt",
            "image_url": "https://berlingske.bmcdn.dk/media/cache/resolve/image_x_large_vertical/image/71/710542/8873512-anna-moeller-og-kersti.jpeg",
            "publication_time": "Mandag d. 11. maj 2015, kl. 20.29",
            "author": null,
            "related_links": [],
            "attachments": []
        }
    }
}