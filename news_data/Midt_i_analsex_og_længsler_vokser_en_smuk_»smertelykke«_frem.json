{
    "version": "1.0",
    "document": {
        "id": "https://www_berlingske_dk/litteratur/midt-i-analsex-og-laengsler-vokser-en-smuk-smertelykke-frem",
        "title": "Midt i analsex og længsler vokser en smuk »smertelykke« frem",
        "content": "Det er et gammelt trick i den litterære håndbog at blande det grimme og det smukke. Vil man teste kvalmegrænsen, findes franskeGabrielle Wittkopsækle »Nekrofilen« fra 1972. Hun skriver om døde kroppe med hvid marmorhud og lår, der er kolde og stive som statuers. Bedemanden, der forelsker sig i ligene, er et stakkels væsen, der bestandigt må se kærligheden nå sin udløbsdato, når de elskede går i forrådnelse. Og kærligheden har jo netop en tendens til at dø for os, igen og igen, selvom vi klamrer os til hinanden og sådan håber, at det ikke vil ske. Bjørn Rasmussenhar længe brugt samme trick og med stor succes brugt det ækle, det eksplicitte og det pornografiske. Her synes effekten at være modsat Wittkops, hvor det etiske er kollapset. Hvad nu, hvis det, vi forstår som amoralsk, faktisk er det gode? Hvad nu, hvis det laveste er det højeste? Den eksplicitte homosex, som dramatikeren og forfatteren Bjørn Rasmussen bruger så effektivt i »Brian og Stefan for evigt« med undertitlen »bøsseroman«, bærer en skam med sig. Ubluheden føles næsten blufærdig. Som om den insisterer på, at man eksisterer, at der intet er at skamme sig over. Det er homofoberne, der tager fejl. »Brian og Stefan for evigt« er Bjørn Rasmussens femte roman. Sidste år udkom den beslægtede »Kirstens hævn,« der netop har gået sin sejrsgang på Aarhus Teater som anmelderrost teaterstykke. De samme temaer går igen. Stutteri, heste og hunde som substitut for menneskekærlighed, en provinsopvækst i 2000erne med ostelagkage med kiwi på toppen og Saybia på boomboxen. Og så en masse sex. Men romanen er langt mere end det. I Bjørn Rasmussens smukke roman står en sandhed om mennesket og sitrer mellem siderne, som om bogen ligger nøgen og fryser lidt og vil varmes af ens hænder. Hos Bjørn Rasmussen er kærligheden som en bevægelse eller måske et gespenst, der altid flytter sig lidt, springer til siden, når man kommer for tæt på.Fold sammenLæs mereFoto: Gyldendal. Brian vokser op på et stutteri med en vag mor og en ond stedfar, der hedder Preben. Ind flytter Stefan, der bliver anbragt væk fra sin familie. Mere lærer vi ikke om hans opvækst. Men Stefan og Brian forstår sig herefter som næsten biologiske brødre. Som for at illustrere den freudianske længsel, der vokser frem mellem dem. Hurtigt bliver de to papbrødre forelskede, de sover sammen i køjesengen på Brians værelse. Stefan er altid mål for Brians drømme, men romanen er sat i to tider. Kærestehistorien fortælles fra en ensom nutid: »Jeg hedder Brian, og jeg skriver det her fordi jeg vil fastholde at vi har fundet sted selvom det føles som en drøm,« lyder det i nutidssporet [sic!] Sådan ligger der en understrøm af kærestesorg i »Brian og Stefan for evigt«, som får det til at knage og værke i ens eget slidte hjerte. Der er så mange steder, man kan citere, så man gange, den erotiske kærlighed står spændt og smukt i Bjørn Rasmussens længselshistorie. Vi er med brødrene – sådan betegner de hinanden, hvilket understreger det halv-incestuøse forhold – fra køjesengskys til blowjobs og den første, rigtige penetration. Rasmussen beskriver det med barnlig uskyld: At flyde fortabt og grebet gennem verden. Men også med et obskønt pornografisk sprog, som næsten insisterer på, at analsex er noget af det mest ophøjede, der findes: »Du opfylder mig som jeg kun har prøvet at blive opfyldt som barn i et markhav af majs og ærter, eller første gang jeg lærte at svømme og kunne begive mig helt ud på dybt vand og blev gennemstrømmet af vandet, sådan opfylder du mig med din pik i mit røvhul, lange, bløde og gode stød […]« Til sidst kommer Bjørn Rasmussen med et bud på, hvad der netop er i vejen med os kærlighedshungrende mennesker, så man til sidst kommer til at synes, at det er helt synd for os. Brian tror, han er skiftning, et forbyttet troldebarn, og hans mor Marianne formår ikke at berolige ham. »Svans betyder hale,« siger Stefan. Han vuffer som en vovse, når han får orgasme under samleje med Brian, der til gengæld drømmer om at føde et helt kuld unger. For Stefan vil være en hund. Ikke noget puppy play med hundemasker og den slags, men ægte. Opereres, få hale, »dyreliggøres«, bo i et skur i haven. Han gør og hyler mod Månen, så naboerne klager, og de må flytte. Kærligheden er en hengivenhed i et bedende udtryk, en evig kærlighed i et sæt funklende hundeøjne. Som i Rasmussens sorgfulde sonetkrans »Fiskesonetterne« om hyrdehunden Fiske, der lod jeg’et erkende, at »kærligheden er hundesnuden« og »hunde evigt engle, amen«. Men kan man være en hund, der ser med hjertet og logrer med halen for den anden, når man bare er et menneske? Kan vi – med hud og hår og pels – rigtigt elske hinanden, spørger romanen næsten jamrende, så man selv helt kommer til at fryse. WeekendavisensChristian Bennikekritiserede for et år siden dansk digtning for at være for marginaliseret og nævnte Bjørn Rasmussen i samme ombæring. Altid skrev digterne fra randidentiteter. Om at være netop homoseksuel eller flygtningebarn eller handicappet. Bennike kaldte tendensen for »digternes magtesløse magt« og mente, at det universelle menneske har »trange kår i dansk lyrik«. Men her er det. Netop midt i den sadomachocistiske pissesex, i analpenetrationerne og de mange pikslikkerier. En almenmenneskelig »smertelykke«, som Bjørn Rasmussen skriver frem med sit sammensurium af teknikker, der hver og én mesterligt viger fra klicheen. Selvom han skriver det mest klichéfyldte af alt: En kærlighedshistorie. Og så ovenikøbet mellem teenagere og unge voksne. Men det hele står tydeligt frem, næsten fremmedgjort, nyt og herregammelt på samme tid: Hos Bjørn Rasmussen er kærligheden som en bevægelse eller måske et gespenst, der altid flytter sig lidt, springer til siden, når man kommer for tæt på. Men tænk, hvis vi en dag kunne elske hinanden med samme ubluhed, som hundene elsker os. For drømmer alle ikke – trods alt – om at være en køter for kærligheden? Brian og Stefan for evigt Forfatter: Bjørn RasmussenSider: 169Pris: 189,95 kronerForlag: Gyldendal' Foto: Frida Gregersen",
        "metadata": {
            "source": "https://www.berlingske.dk/litteratur/midt-i-analsex-og-laengsler-vokser-en-smuk-smertelykke-frem",
            "image_url": null,
            "publication_time": "Tirsdag d. 08. april 2025, kl. 11.08",
            "author": "Thea Torp",
            "related_links": [],
            "attachments": []
        }
    }
}