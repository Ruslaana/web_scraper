{
    "version": "1.0",
    "document": {
        "id": "https://www_berlingske_dk/arkitektur/holger-dahl-her-er-tre-bygninger-jeg-ville-oenske-vi-havde-faaet-i",
        "title": "Holger Dahl: Her er tre bygninger, jeg ville ønske, vi havde fået i København. Og én, vi til alt held ikke fik",
        "content": "Boliger, der ligner skulpturelt lysende glasprismer i havnen? 3000 billige boliger til alle? En gigantisk overdækket arkade, der kan forene billedkunst, opera, musik, ballet og teater? Det lyder da fantastisk, ikke sandt? Som noget, ingen kan have noget imod? Desværre lyder det også af nederlag – af fremragende byggerier i København, der egentlig var besluttet, men som så blev opgivet på grund af den dræbende folkestemning. For nylig udkom bogen »Drømmenes København«, som jeg straks vil varedeklarere åbent og ærligt som skrevet af undertegnede. Bogen er en fantasivandring gennem det København, vi ikke fik – på godt og ondt. Drømmenes København har nemlig både en lys og en mørk side og omfavner således også flere arkitektoniske projekter, vi til alt held undgik. Hvad enten det var gennem held eller forstand. Det korte af det lange er imidlertid, at vi kan lære noget af at kigge på det, der ikke blev. Vi kan lære noget om beslutningsprocesser, og nogle gange kan vi ryste på hovedet over vores egen dumhed, hvad enten den så resulterede i en opført eller en opgivet bygning. Her er fire af bogens projekter. Tre projekter, jeg personligt ville ønske, vi havde fået, og et enkelt, vi til alt held ikke fik. Sverre Fehns projekt med tilnavnet »teaterfuglen« ville have skabt en gigantisk overdækket og offentligt tilgængelig foyer i Tordenskjoldsgade. Det er en stor skam, at vi ikke fik det projekt i København.Fold sammenLæs mereFoto: Sverre Fehn. Omkring klokken 15, søndag 10. november 1996, var der stor opstandelse på Kongens Nytorv. To store kranvogne hejste i fællesskab en 14 ton tung fuldskalamodel af en vingeagtig søjle- og tagkonstruktion op i luften ved siden af Stærekassen i det, der nu hedder August Bournonvilles Passage, men som dengang stadig bare hed Tordenskjoldsgade. Det var »Teaterfuglen«, der her viste sit ansigt for alvor. »Concorden« kaldte daværende kulturminister Jytte Hilden projektet, da hun første gang præsenterede det for offentligheden. Projektet var den mest synlige del af den norske arkitekt Sverre Fehns vinderforslag i konkurrencen om en udvidelse af det Kongelige Teater. Det havde længe været et ønske for teatret at få gjort noget ved de efterhånden helt utidssvarende prøve- og publikumsforhold, og i mange år havde det egentlig været tanken at rive »Stærekassen« ned. Dengang var der ingen, der brød sig om det overlæssede stykke art deco, som officielt hed Ny Scene. De fine æsteter i Akademirådet mente ikke, at der var nogen grund til at bevare Holger Jacobsens fantastiskeGesamtkunstwerk. Det var alt for teatralsk, alt for voldsomt og alt for kulørt til 1970ernes dominerende smag. Men tiderne skiftede, Stærekassen blev fredet, og nu var det pludselig et problem at inddrage den i en ny bygning, så alt i alt var det en næsten umulig opgave, arkitekterne blev sat på, da konkurrencen om en udvidelse af Det Kongelige Teater blev udskrevet. Sverre Fehns forslag løste den gordiske knude ved at omdanne hele Tordenskjoldsgade til en gigantisk foyer, stor som en zeppeliner. Ideen var så at bygge den nye teatersal i karreen mellem Tordenskjoldsgade og Peder Skramsgade, men som alle ved, så løb det hele ud i sandet. Rasende, jamrende mennesker mente, at Sverre Fehns fantastiske foyer ville ødelægge Kongens Nytorv, Tordenskjoldsgade, Det Kongelige Teater, Stærekassen ellernoget! Ironien i dag er, at én af de ting, selv fornuftige mennesker kritiserede mest, var den hybrid, glasbygningen ville være: En blanding af teaterfoyer og åbent, offentligt byrum. Det syntes mange fine mennesker var noget rod, og det er som sagt komisk i dag, hvor det, der dyrkes i arkitekturen, netop er hybriden, bastarden, det blandede og urene. I dag ville teaterfuglen være post til tiden, og hver gang jeg går over Kongens Nytorv, ærgrer det mig, at vi ikke fik Fehns projekt, og at kunstarterne ikke længere bor under samme tag. Sådan ville Erick van Egeraats boligprojekt have set ud fra Strandgade. Beboergrupperne var rasende dengang, men i dag bygger man uden problemer et lignende projekt på Papirøen.Fold sammenLæs mereFoto: Erick van Egeraat. Et andet projekt, der også helt grundløst stødte på grund, var og er den nederlandske arkitekt Erick van Egeraats lysende glasprismer på Krøyers Plads. Et projekt, der ville have resulteret i nogle helt unikke, artistisk udseende boligblokke dér for enden af Strandgade. Erick van Egeraats kantede krystalkomposition var bare for tidligt på den.Projektet blev fremlagt i et København, der endnu ikke helt turde tro på sin egen coolness – en by, der stadig var domineret af et gammelt tankesæt, hvor en skæv kasse var den mest avancerede arkitektoniske form, man kunne forestille sig. Projektet var vinderen af en konkurrence, der blev afholdt i 2003, og som var et meget bevidst forsøg på at få noget moderne og inspirerende (udenlandsk) arkitektur til København. Erick van Egeraats komposition bestod af seks kantede blokke, der voksede som øksehoveder ud af en lav, skæv plint, der skulle indeholde den obligatoriske og nødvendige butiks- og restaurantetage. Vinklingen af krystallerne gjorde, at man fra snart sagt enhver lejlighed ville have udsigt ud over havnen. Husenes spektakulære gavlprofiler ville endda have passet fint ind blandt Christianshavns mange pakhuse, der efter hollandsk forbillede også vender gavlene mod vandet. Men nej – som det altid går i København, når nogen vil bygge noget specielt, rejste en storm af protester sig. Politikerne, der havde elsket projektet, fik gummiarm, og det hele blev lagt ned i den store mølpose. Ironien er tommetyk i dag, hvor København praler af sin hipness, og hvor COBE med byggeriet på Papirøen få hundrede meter længere væk beviser, at man sagtens kan bygge på den måde i havnen. Tusindvis af billige boliger og stadig masser af fodboldbaner. Det er svært at forstå, hvad de rasende protestgrupper havde imod den idé.Fold sammenLæs mereFoto: BIG. Endnu et projekt, hvis skæbne bliver ved med at forundre mig, er Plot/BIGs forslag til en tre kilometer lang boligmur rundt om Kløvermarken på Amager. At folk ville forsamles i store grupper for at kæmpe imod spektakulære, billige boliger tæt på centrum af København, er et af de større mysterier i de seneste mange års debat om byens fremtid. Lige så underligt, som hvis en rasende hob mødte op for at demonstreremodjulegaver, men ja – udviklingen af København er aldrig en lineær proces, det er helt sikkert. Bjarke Ingels fik ideen på en cykeltur forbi Kløvermarken og udviklede et forslag, der kunne indpasse det samme antal boldbaner som hidtil og altså samtidig give plads til den skønne boligmur, som oven i købet ville have et begrønnet tag, hvilket ville have forbedret biodiversiteten i området. En senere bearbejdning nåede frem til, at et par baner nok måtte sløjfes, men det var stadig en meget beskeden pris at betale, synes jeg, når man tænker på alt det, man kunne få i bytte. Daværende overborgmester Ritt Bjerregaard var begejstret, men lige meget hjalp det, da først de hændervridende brigader fik øje på projektet. Nu var Kløvermarken pludselig et umisteligt Arkadien, og minsandten om ikke det i sidste ende lykkedes protestgrupperne at få fredet den golde græsmark, sådan at der nu ikke kan bygges noget som helst derude, hvor der ellers er rigeligt med plads. For mig står boligmuren på Kløvermarken og projektets skæbne som det måske mest triste eksempel på det helt usaglige selvsving, der ofte går i debatten om byens fremtid.Hver gang jeg kører forbi området, der de fleste af ugens dage ligger absolut øde hen, kan jeg undre mig over de kræfter, der under påskud af at kæmpe for byens bedste, faktisk bremser dens udvikling. Også når det handler om at finde plads til billige boliger til de mange mennesker, der gerne vil bo i København. »Vi skal ikke have flere madkasser,« sagde kulturminister Jytte Hilden angiveligt, da hun hen over hovedet på fire fagdommere valgte Behnisch, Behnisch &amp; Partners eksploderede lagerhal som vinder af arkitektkonkurrencen om fremtidens rigsarkiv.Fold sammenLæs mereFoto: Behnisch Architekten. Men det skal ikke være trist det hele, og når man kigger tilbage på de seneste 25 års drømmeprojekter, er der bestemt også nogle, man nok snarere burde kalde mareridt. Således for eksempel det forslag til et nyt rigsarkiv, som daværende kulturminister Jytte Hilden hen over hovedet på fire fagdommere egenhændigt besluttede sig for. Projektet, som til alt held ikke blev bygget, var tegnet af den tyske tegnestue Behnisch, Behnisch & Partner og lignede en eksploderet industribygning. Med strittende stålkanter, skævt vinklede, opklippede kasser og samlinger nok til at give enhver ingeniør hovedpine i 14 dage, ville projektet efter al sandsynlighed have været en ulykke og noget nær umuligt at opføre. Det må betragtes som et held, at en blanding af økonomisk afmatning og en ny regering fik staten til at opgive projektet. Også her kan man begræde, at viljen til at lytte til fagkundskaben ikke var til stede. Selvom jeg skal være den første til at indrømme, at arkitekter sagtens kan tage fejl, så har min tur gennem drømmenes København gang på gang vist mig, at det snarere er politikernes tøven end arkitekternes manglende jordforbindelse, der har været den største hæmsko for udviklingen af byen.",
        "metadata": {
            "source": "https://www.berlingske.dk/arkitektur/holger-dahl-her-er-tre-bygninger-jeg-ville-oenske-vi-havde-faaet-i",
            "image_url": "https://berlingske.bmcdn.dk/media/cache/resolve/image_x_large_vertical/image/162/1629504/24299115-top.jpg",
            "publication_time": "Mandag d. 26. december 2022, kl. 19.54",
            "author": "Holger Dahl",
            "related_links": [],
            "attachments": []
        }
    }
}