{
    "version": "1.0",
    "document": {
        "id": "https://www_berlingske_dk/virksomheder/bauhaus-direktoer-advarer-om-katastrofale-oekonomiske-konsekvenser-vi",
        "title": "Bauhaus-direktør advarer om »katastrofale økonomiske konsekvenser«: Vi kan blive presset til at gå til kanten af reglerne",
        "content": "En af Europas største byggemarkedskæder Bauhaus er vant til at sidde tungt på det danske marked. Danskerne plejer at strømme til kædens varehuse, men nu er Bauhaus en af de helt store tabere. For mens konkurrenterne på stribe står til at kunne åbne dørene op til forårets højsæson, så må Bauhaus kun holde to ud af sine 18 byggemarkeder åbne. I hvert fald hvis regeringen vælger at følge anbefalingerne fra indsatsgruppen bestående af sundhedsmyndigheder og faglige eksperter,som mandag offentliggjorde sine anbefalinger.I indstillingen foreslår ekspertgruppen, at butikker op til 5.000 kvadratmeter genåbnes. Det krav vil ramme Bauhaus hårdt, hvis det bliver til virkelighed, da størstedelen af kædens byggemarkeder er langt over 5.000 kvadratmeter. I hovedstadsområdet tæller Bauhaus' byggemarkeder i Valby, Glostrup og Gladsaxe eksempelvis hver 12.500 kvadratmeter, mens kædens byggemarkeder i Hillerød, Roskilde og Ishøj alle er mellem 14-15.500 kvadratmeter. »Det er stærkt konkurrenceforvridende, og der er ingen logik i, at udvalgsvarebutikker på over 5.000 kvadratmeter ikke må holde åbent,« mener administrerende direktør for Bauhaus, Mads Jørgensen. Han ved endnu ikke, hvordan Bauhaus vil forholde sig, hvis det kun er udvalgsvarebutikker op til 5.000 kvadratmeter, der får lov til at genåbne med midlertidigt skærpede kvadratmeterkrav. »Men hvis det ender sådan, så føler vi os næsten tvunget til at prøve det af. Vi kan ramme vores butik ind, så der kun er 5.000 kvadratmeter. Vi kan også dele den op i enheder,« siger Bauhaus-direktøren. Vil det ikke være i strid med reglerne? »Der er slet ingen tvivl om, at det er på kanten. Men hvis vi skal have lukket i marts og april, vil det have katastrofale økonomiske konsekvenser for os.« Er det ikke risikabelt, hvis virksomheder begynder at lave deres egne regler? »Når man på et tidspunkt føler sig presset op af muren, så begynder man jo at forsvare sig. Hvis bare der var nogle argumenter, der var holdbare, så kunne man bedre respektere det,« siger Mads Jørgensen. I januar og februar deltog Bauhaus-direktøren i flere virtuelle møder med både ministre og departementschefer fra Erhvervsministeriet og Justitsministeriet, fortæller han. »Senest for et par uger siden var vi en række store og små aktører fra detailhandlen, der var repræsenteret, og her lød vores anbefaling hele vejen rundt, at når man skulle åbne, så gav det kun mening at åbne alt, fordi man på den måde ville sprede kunderne mest muligt,« siger Mads Jørgensen. Godt en uge før juleaften besluttede regeringen i forbindelse med en række nye tiltagat lukke blandt andet udvalgsvarebutikker på 5.000 kvadratmeter eller derover, mens danskerne fortsat kunne købe julegaver i mindre butikker. Først fra 25. december skulle alle udvalgsvarebutikker, også dem under 5.000 kvadratmeter, holde lukket. »Vi har flere gange bedt om argumenter for, hvorfor udvalgsvarebutikker over 5.000 kvadratmeter ikke må holde åbent, men det er som at slå i en dyne. Vi får ingen svar. Hvordan skal jeg forklare mine medarbejdere og min bestyrelse med de her argumenter, at vi ikke kan åbent i vores butikker? Jeg er modstander af konkurrenceforvridning, men hvis man endelig skulle selektere, så ville det netop give mening at åbne de store enheder,« siger Mads Jørgensen.  Bauhaus sælger normalt for omkring tre milliarder kroner om året i Danmark. Siden landet lukkede ned i december, har byggemarkedskæden kunnet generere omkring halvdelen af sin normale omsætning viaclick and collect. Men hvis det kun er udvalgsvarebutikker på 5.000 kvadratmeter eller derover, der får lov til at åbne, så vurderer Mads Jørgensen, at Bauhaus mister yderligere 25 procent af sin omsætning. »Vi mister med garanti omsætning på vores click and collect. Alle vores produkter er ikke elektronisk tilgængelige, og rigtig mange af vores kunder søger rådgivning. Man skal måske købe nogle afløbsrør, men hvordan er det lige, at man tilslutter dem? Vi forsøger at hjælpe vores kunder via kundesupport, men hvis jeg var kunde, ville jeg synes, at det var nemmere at køre ned i butikken og se produktet. Så på den måde vil vi helt klart miste en del omsætning, som nu går over til de steder, hvor man kan komme ind i butikken,« siger han. Hos brancheforeningen Danske Byggecentre er man generelt glade for, at størstedelen af landets byggecentre har udsigt til at genåbne. »Det er en forbandet god idé at komme i gang, for det nytter ikke noget at stimle folk sammen i enkelte butikker, når vi nu har så mange kvadratmeter liggende derude. Så på den konto er vi glade,« siger Palle Thomsen, administrerende direktør i Danske Byggecentre. Han forstår dog ikke, hvis Bauhaus bliver tvunget til at holde sine byggemarkeder lukket. »Det giver ikke mening. Lige præcis med Bauhaus lyder det ulogisk. Jeg har den antagelse, at det nok er fordi, man skal sætte grænsen et sted, og så vælger man et rundt tal,« siger Palle Thomsen. I Nordsjælland og Vordingborg står samtlige af Johannes Fogs ni trælast og byggecenter-butikker til at må holde åbent – hvis politikerne giver butikker op til 5.000 kvadratmeter grønt lys til at genåbne –  og det glæder administrerende direktør Carsten Ludvig. »Hvis det ender med, at vi må åbne igen 1. marts, vil det være fantastisk. Foråret er jo højsæson for vores private kunder,« siger han. Direktøren for Johannes Fog forstår godt Bauhaus-direktørens frustrationer. »Jeg mener, at man har arealerne til at håndtere det fornuftigt, og vi beviste jo alle sammen i foråret, at vi godt kunne overholde alle regler. Derfor synes jeg godt, at man kan åbne i større omfang,« siger Carsten Ludvig. Også erhvervsminister Simon Kollerup (S) forstår frustrationen. »Det gør jeg virkelig. Men vi bliver nødt til at genåbne kontrolleret. Vi må i stedet glæde os over, at der trods alt er lys for enden af tunnelen. At vi kan begynde at genåbne rigtig meget nu. Og hver dag bliver flere og flere danskere vaccineret,« udtaler ministeren i et skriftligt svar til Berlingske. Ifølge Erhvervsministeriet er det 242 butikker, der er over 5.000 kvadratmeter. Ministerietoplyser desuden, at det ikke vil være muligt at afspærre områder for at leve op til arealkravene, hvis det bliver politisk besluttet, at butikker under 5.000 kvadratmeter må åbne. »Butikkernes samlede areal er det gældende – afspærret eller ej,« lyder det.",
        "metadata": {
            "source": "https://www.berlingske.dk/virksomheder/bauhaus-direktoer-advarer-om-katastrofale-oekonomiske-konsekvenser-vi",
            "image_url": "https://berlingske.bmcdn.dk/media/cache/resolve/image_x_large_vertical/image/139/1392353/23672181-bauhaus-direktr.jpg",
            "publication_time": "Tirsdag d. 23. februar 2021, kl. 18.39",
            "author": "Søren Martin Olsen",
            "related_links": [],
            "attachments": []
        }
    }
}