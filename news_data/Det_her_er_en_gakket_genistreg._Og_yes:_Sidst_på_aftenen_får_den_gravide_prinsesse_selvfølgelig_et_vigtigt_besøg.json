{
    "version": "1.0",
    "document": {
        "id": "https://www_berlingske_dk/musik/det-her-er-en-gakket-genistreg-og-yes-sidst-paa-aftenen-faar-den-gravide",
        "title": "Det her er en gakket genistreg. Og yes: Sidst på aftenen får den gravide prinsesse selvfølgelig et vigtigt besøg",
        "content": "Den kongelige operaspillerStraussfor tiden. Altså ikke østrigeren med alle de verdenskendte valse. Men tyskeren Richard Strauss med den mere ambitiøse stil. Richard Strauss står for eksempel bag et timelangt brag som »Also sprach Zarathustra« med det store symfoniorkester i spil. Og han står bag utallige operaer – nogle gange ret så selvironiske – med »Ariadne på Naxos« fra 1912 som en af de sjoveste. Den aktuelle opsætning af »Ariadne på Naxos« i Holmens hellige haller er en vidunderlig og lidt vanvittig komedie med stikpiller til musiklivets mere selvhøjtidelige sider: To grupper skal optræde ved en middag i det bedre borgerskab. Den ene gruppe består af jævne underholdere med Zerbinetta som folkekær stjerne. Den anden gruppe består af nogle vældig seriøse operasangere med Primadonnaen som hovednavn. Omstændighederne bag heltindens graviditet står ikke helt klart i Operaens seneste opsætning. Her ses Ann Petersen som Ariadne og Jamez McCorkle som Bacchus.Fold sammenLæs mereFoto: Miklos Szabo. Forestillingens første afdeling hengår i fuld fart med skænderier om rækkefølgen på aftenens program. Operasangerne ser Komponistens nyskrevne værk – en opera ved navn »Ariadne på Naxos« – som vigtigere end alt andet. Programmets kulørte indslag er efter deres opfattelse showbusiness af laveste fællesnævner og i sidste ende komplet overflødigt. Men virkeligheden kommer til os alle på et tidspunkt. Praktiske udfordringer tvinger de to grupper ind i et hurtigt samarbejde. Komponisten må i sidste øjeblik se sit stykke blive peppet op med strutskørter og papirhatte. Gråd og tænders gnidsel vil ingen ende tage. Hvordan skal det ikke gå! Operaen bliver poppet! Katastrofe! Forestillingens anden del er så det færdige resultat i form af »Ariadne på Naxos« for både primadonna og popdrenge: Ariadne er blevet forladt af flammen Theseus på Naxos i det græske øhav. Vennerne muntrer den allerede gravide prinsesse op med opbyggelig rådgivning. Man får udlagt kærlighedens glæder og livets gåder på mere eller mindre obskøne måder. Zerbinetta giver endda slagnummeret »Grossmächtige Prinzessin« om attraktionen ved alle de andre mænd her på kloden! Og yes, prinsessen kan rent faktisk se vinguden Bacchus komme forbi den sørgende single sidst på aftenen – hvorefter hun uvægerligt må glemme sit barns troløse far for en stund og forelske sig forfra. Den kongelige operas opsætning er instrueret af britiske Katie Mitchell og holdt i velhaverhjemmets art-deco-stuer hele vejen. Glem alt om naturalisme i det antikke øhav. Scenen deles ganske enkelt i to under selve arrangementet:Elisabeth Jansson som KomponistenogJens Christian Tvilumsom teatertruppens dansemester leder deres respektive tropper med fine stemmer og herlige fagter fra venstre stue. Og et par skønne håndfulde venner svanser så rundt om stakkels Ariadne i højre stue. Alle med professionalisme ud i tåspidserne og stort set uden undtagelse med toptunede struber. Serena Sáenz er for eksempel en Zerbinetta uden verdens største lyd og alligevel meget indtagende. Michael Kraus gør musiklærerens ellers ikke så store parti til en magtfaktor med sin verdensberømte røst. Og tenoren Gert Henning-Jensen som en af komedianterne er godt på vej mod de seks årtier og alligevel stadig helt vanvittig adræt. Katrin Weisser – herboende tysker og kendt af alle i hjemlandet fra skærmen – fylder talerollen som hushovmester med en professionalisme af den anden verden. Opdelingen af scenen i to er ikke spild af plads – for hændelserne backstage til venstre kan være lige så vigtige.Fold sammenLæs mereFoto: Miklos Szabo. Og vores helt egenAnn Petersen som Ariadneog tenoren Jamez McCorkle fra New Orleans som Bacchus gør aftenen decideret obligatorisk, også for kræsne musikelskere. De to turtelduer fra antik mytologi synger først relativt sparsomt og forgylder hen mod slutningen forestillingen med nogle af Richard Strauss’ skønneste elskovstakter overhovedet. Alt sammen til tonerne af samme Strauss’ ubegribeligt varierede orkesterkunst og dermed Det Kongelige Kapel under ledelse af en ung litauer ved navn Giedrė Šlekytė – hun er kun midt i trediverne. »Ariadne på Naxos« udspiller sig altså i to tider. Dels i nutiden med alle de stressede skønånder backstage. Og dels i arkaisk tid med den gamle fortælling om prinsessen og hendes kærestesorger. Tiderne giver Richard Strauss’ værk en fordel sammenlignet med stort set alle andre operaer: Det skal ikke opdateres. Værket er både »nyt« og »gammelt« fra fødslen. Man kan lade det hele foregå i dag uden brok fra puritanernes side. Har nationalscenen ladet lidt for meget af alt det mytiske og mystiske ude? Bliver forestillingen en smule »for« sjov, for showpræget, for letbenet og leflende? Nej. For værket handler om præcis den grænse. Om vigtigheden af at overskride den grænse nogle gange. Hvis vi altså også vil have opera i fremtiden til gavn og glæde for alle. »Ariadne på Naxos« af Richard Strauss og Hugo von Hoffmannsthal. Instruktion: Katie Mitchell. Scenografi: Chloe Lamford. Dirigent: Giedrė Šlekytė. Spiller i Operaen til 14. april.",
        "metadata": {
            "source": "https://www.berlingske.dk/musik/det-her-er-en-gakket-genistreg-og-yes-sidst-paa-aftenen-faar-den-gravide",
            "image_url": null,
            "publication_time": "Fredag d. 15. marts 2024, kl. 07.15",
            "author": null,
            "related_links": [],
            "attachments": []
        }
    }
}