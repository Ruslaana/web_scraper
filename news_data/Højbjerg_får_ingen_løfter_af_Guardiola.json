{
    "version": "1.0",
    "document": {
        "id": "https://www_berlingske_dk/sport/hoejbjerg-faar-ingen-loefter-af-guardiola",
        "title": "Højbjerg får ingen løfter af Guardiola",
        "content": "Pierre-Emile Højbjerg vender - efter et halvt år på græs i Augsburg - tilbage til Bayern München. Men selv om den danske landsholdsspiller har stor fokus på spilletid, har han ikke fået nogen løfter fra Bayern-cheftræner Pep Guardiola. Det fortæller Højbjergs agent, Søren Lerby, til BT. »Nej, der er selvfølgelig ingen garantier. Det er der aldrig i fodbold,« siger Lerby, der dog understreger, at Højbjerg er godt klædt på i kampen om spilletid i den sydtyske storklub. »Lejemålet har været en stor succes, og han er et helt år længere fremme i sin udvikling nu. Det er også derfor, at Bayern vil have ham tilbage nu. Og han er vildt glad for at vende tilbage.« Der har ellers været spekuleret flittigt i Højbjergs fremtid i de tyske medier. For et par dage siden blev han meldt på vej til Borussia Dortmund som led i en spektakulær byttehandel med Dortmunds midtbanestjerne Ilkay Gündogan. Der har også været rygter om, at den 19-årige dansker igen skulle lejes - og her har Bayer Leverkusen været nævnt som en oplagt destination.  ",
        "metadata": {
            "source": "https://www.berlingske.dk/sport/hoejbjerg-faar-ingen-loefter-af-guardiola",
            "image_url": "https://berlingske.bmcdn.dk/media/cache/resolve/image_x_large/image/70/703026/9146397-fdfggf.jpeg",
            "publication_time": "Onsdag d. 03. juni 2015, kl. 11.46",
            "author": null,
            "related_links": [],
            "attachments": []
        }
    }
}