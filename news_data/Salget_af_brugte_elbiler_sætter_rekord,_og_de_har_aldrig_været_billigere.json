{
    "version": "1.0",
    "document": {
        "id": "https://www_berlingske_dk/dine-penge/salget-af-brugte-elbiler-saetter-rekord-og-de-har-aldrig-vaeret",
        "title": "Salget af brugte elbiler sætter rekord, og de har aldrig været billigere",
        "content": "I resten af EU står det ikke særlig godt til med elbilsalget. IfølgeACEA, som er brancheforeningen for de europæiske bilfabrikanter, er elbilernes andel af markedet faldet til 14,4 procent i forhold til 21 procent året før. Men i Danmark køber vi elbiler i stor stil – både nye og brugte, skriverJyllands-Posten. I Danmark er der således blevet solgt 9.469 brugte elbiler i september måned, hvilket er en stigning på 69 procent i forhold til september 2023. Der er aldrig blevet solgt så mange brugte elbiler i Danmark på én måned før. Salget af brugte elbiler for de første ni måneder af 2024 er steget med 84 procent sammenlignet med januar til september 2023. Det skriver Jan Lang, der er markedsanalytiker hos Bilbasen, i sin senestemånedsrapport. Han skriver, at det nuværende prisindeks på brugte elbiler igen er faldet, så indekset nu lyder på 68,3, hvor indeks 100 var 4. kvartal 2021, og højdepunktet foreløbig var i september 2022, hvor prisindekset var over 115. Indekset er beregnet ud fra annoncerede brugtbilpriser på Bilbasen. Ifølge Jyllands-Posten er 68,3 ny bundrekord – og så forstår man jo godt købeiveren. Salget af elbiler udgør nu 48 procent af det samlede nysalg af personbiler i 2024, skrevFDMfor et par uger siden. Samtidig skrev FDM, at elbiler udgør langt størstedelen af importen af brugte biler. »Det er en markant udvikling, som skyldes gunstige afgiftsforhold, flere modeller at vælge imellem, attraktive priser på elbiler, veludviklet ladeinfrastruktur samt attraktive elpriser, som gør det billigere at eje en elbil,« sagde Ilyas Dogru, forbrugerøkonom i FDM, i den forbindelse. Og da markedet ikke ser ud til at køle ned resten af året, ser det ud til, at der i 2024 kan blive solgt 95.000 brugte elbiler i løbet af hele året, hvilket ville været et rekordår. Det skyldes blandt andet, at priserne er faldet heftigt, skriver Jan Lang i sin analyse. At priserne falder trods øget efterspørgsel, skyldes så igenelbilkrisen i resten af Europa, som blandt andet gør, at danske forhandlere kan importere elbiler billigt fra udlandet. Også på de nye biler bliver priserne lavere. Både Tesla og flere af de europæiske bilmærker har presset priserne på deres elbiler ned i et niveau, hvor flere kan være med. Og det kan også ses på salget af de nye biler. I 2023 blev der solgt 62.580 nye elbiler, skriver Jyllands-Posten, og til og med september er der ifølgeDanmarks Statistikallerede blevet solgt 60.775 nye elbiler. Hvis den tendens fortsætter uændret, giver det et salg på over 80.000 nye elbiler i 2024. ",
        "metadata": {
            "source": "https://www.berlingske.dk/dine-penge/salget-af-brugte-elbiler-saetter-rekord-og-de-har-aldrig-vaeret",
            "image_url": "https://berlingske.bmcdn.dk/media/cache/resolve/image_x_large/image/184/1847383/24813960-iflge-fdm-gr-gustige-afgitsforhold-attraktive-p.jpg",
            "publication_time": "Onsdag d. 16. oktober 2024, kl. 13.27",
            "author": "Joachim Talbro Paulsen",
            "related_links": [],
            "attachments": []
        }
    }
}