{
    "version": "1.0",
    "document": {
        "id": "https://www_berlingske_dk/groft-sagt/faktatjek-tak",
        "title": "Faktatjek, tak",
        "content": "Børnehjælpsaktivisten, cambodiansk-franske Somaly Mam, er blevet afsløret. Hendes bog, »The Road of Lost Innocence«, om hvordan hun blev misbrugt, har vist sig at være ren fiktion. Den har ganske vist gjort en stor forskel og reddet utallige børn, ligesom Charles Dickens’ bøger om børnemishandling, fattigdom og fængsler i datidens England fik en stor virkning, skønt også de var fiktioner. Men hun er omgivet af faktatjekkende folk. Kommunikationschef for Red Barnet, Claes Ammundsen, blev i DR P1 spurgt ud om Somaly Mams fiktioner, som han kaldte løgne. Men ubehageligt var det at høre på Ammundsen, der optrådte som amatørpsykiater. Han inddrog nemlig Kurt Thorsen i debatten. Ammundsen udtalte, at Thorsen lider af et karakterbrist, og han lyver. Vi går ud fra, at Ammundsen har faktatjekket disse påstande, for ellers må man betegne hans udtalelser som rene injurier. Eller mener Ammundsen, at disse udsagn var fiktive?",
        "metadata": {
            "source": "https://www.berlingske.dk/groft-sagt/faktatjek-tak",
            "image_url": "https://berlingske.bmcdn.dk/media/cache/resolve/image_x_large/image/1/11880/6890494-groft-sagt-hans-hauge-hoved.jpg",
            "publication_time": "Lørdag d. 13. september 2014, kl. 20.00",
            "author": null,
            "related_links": [],
            "attachments": []
        }
    }
}