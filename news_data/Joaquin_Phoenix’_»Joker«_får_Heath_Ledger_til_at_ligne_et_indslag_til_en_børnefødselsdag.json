{
    "version": "1.0",
    "document": {
        "id": "https://www_berlingske_dk/kultur/joaquin-phoenix-joker-faar-heath-ledger-til-at-ligne-et-indslag-til-en",
        "title": "Joaquin Phoenix’ »Joker« får Heath Ledger til at ligne et indslag til en børnefødselsdag",
        "content": "Om den dybe lidelse skrev Friedrich Nietzsche, at den gør én fornem og adskiller den lidende fra den gemene hob. Man skulle næsten tro, at filosoffen havde været én af inspirationskilderne til Todd Phillips’ film »Joker«, for sjældent har en skuespiller lagt krop og sjæl til så mange fortrædeligheder som Joaquin Phoenix i filmens titelrolle. Fra første til sidste scene bliver hans karakter ugleset og hånet, forladt og forhadt, og han gennemtæskes tre-fire gange. Kvinder skyer ham, og selv hans egen mor … nå, vi skal ikke spoile for meget plot her. Men lidelserne har en mening, for ud af dem vokser det helt særlige mareridtsmenneske, der danser leende på det gennemsnitliges grav. En ny super-Joker er kommet til byen, og grinet stikker i halsen.  Med stor dristighed har Todd Phillips, som ubegribeligt nok er bedst kendt for de lavtflyvende »Hangover«-komedier, besluttet sig for, at vi har manglet endnu en film om Batmans nihilistiske ærkefjende, Jokeren. Da det er en skurk, der tidligere er blevet bragt til filmlærredet med bravur af hæderkronede skuespillere som Jack Nicholson og Heath Ledger, kan man med rette spørge, om der er plads til mere manieret  galskab fra denne karakter? Joaquin Phoenix beviser, at det er der – og mere om ham senere. »Joker« udspiller sig i den kriseramte storby Gotham, hvor den mentalt ustabile, psykofarmaka-fortærende Arthur Fleck (Joaquin Phoenix) drømmer om en stor karriere som standupkomiker, men må nøjes med småjob som hospitalsklovn og, mest ydmygende, som »gadeskilte-holder«. Hans svagelige mor (Frances Conroy) er hans eneste selskab, men hun er ikke særlig støttende over for hans ambitioner, og man giver hende ret i hendes kritik af sønnen: »Hvorfor vil du egentlig være komiker? Du er jo ikke særlig sjov.«  En bande drenge hugger hans skilt og tæsker ham med det, da han løber efter dem. Arthurs arbejdsgiver trækker det smadrede skilt fra hans løn, og efterhånden som ydmygelserne hober sig op, begynder vi at forstå, hvorfor vredestårer indimellem udtværer hans klovnemakeup. Det eneste, der rigtig holder Arthur oppe, er hans fantasier om at bryde igennem i det talkshow, der ledes af TV-værten Murray Franklin (Robert de Niro), som han også ser som en erstatning for sin ukendte far. Todd Phillips har løseligt benyttet Alan Moores berømmede tegneserie »Batman: The Killing Joke« som forlæg for sin Joker-historie, men filmfans vil samtidig kunne få en ganske våd drikkeleg ud af at skåle ved hver reference til diverse Martin Scorsese-film,fra den kontrapunktiske brug af underlægningssange som »Send in the Clowns« til de hektiske, indklippede radionyheder, der giver os den samfundspolitiske baggrund for filmens voldelige begivenheder.  Faktisk er store klumper af handlingen i »Joker« et ædelt tyveri af plot og scener fra Martin Scorsese-klassikere som »Taxi Driver« og »King of Comedy«, hvor førnævnte Robert de Niro spillede henholdsvis en neurotisk outsider og en mislykket standupkomiker. Det er selvsagt meningen, at vi skal se lighederne, og på den måde indskriver »Joker« sig i en tidstypisk postmodernisme, hvor der kopieres med vellyst fra Hollywoods storhedstid, sådan som det også for nylig kunne ses i Quentin Tarantinos »Once Upon a Time... in Hollywood«. Det er ingen kunstnerisk synd at stjæle, hvis bare man gør det godt og gør det åbenlyst, men det kan ikke undgås, at man indimellem føler sig hensat til en tidslomme i en videoforretning, hvor udvalgte yndlingsscener står på repeat. Havde det ikke været for en så dedikeret skuespiller som Joaquin Phoenix i hovedrollen, ville filmen af denne grund mest blive en stiløvelse. Nu kan man højst beskylde filmen for at hænge for meget på Phoenix’ formidable indsats, og siden hans skuespil er i verdensklasse, er det en lettilgivelig synd. Alt i skuespillerens nærmest selvdestruktive mestring af rollen, fra hans hærgede skeletale fremtoning til hans medynkvækkende tvangsneurotiske latter, hver detalje skaber et menneske, der får Heath Ledgers oscarbelønnede Joker til at ligne et harmløst indslag til en børnefødselsdag. At Joaquin Phoenix tilmed vækker medfølelse midt i afskyen, giver filmen en relevans, der rækker langt ud over materialet. Det er en slags lidelse at være vidne til, men det er den form for lidelse, der i bedste fald kan ophøje os. »Joker«. Af Todd Phillips. Med Joaquin Phoenix. I biografer over hele landet. Joaquin Phoenix forklædt som Joker. Foto fra filmen: Warner Bros.Fold sammenLæs mereFoto: Warner Brothers Niko Tavernise.",
        "metadata": {
            "source": "https://www.berlingske.dk/kultur/joaquin-phoenix-joker-faar-heath-ledger-til-at-ligne-et-indslag-til-en",
            "image_url": "https://berlingske.bmcdn.dk/media/cache/resolve/image_x_large/image/120/1206141/23178719-jeve-jkr_day002_091518_0104084dng.jpg",
            "publication_time": "Torsdag d. 03. oktober 2019, kl. 06.30",
            "author": "Kristian Lindberg",
            "related_links": [],
            "attachments": []
        }
    }
}