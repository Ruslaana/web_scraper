{
    "version": "1.0",
    "document": {
        "id": "https://www_berlingske_dk/danmark/efter-brandstiftelse-og-haandgranater-pet-ser-oeget-terrortrussel-mod",
        "title": "Efter brandstiftelse og håndgranater: PET ser øget terrortrussel mod jødiske mål i Danmark",
        "content": "Konflikten i Mellemøsten medvirker til en øget trussel mod jødiske og israelske interessenter i Danmark. Sådan lyder deti en vurderingaf terrortruslen mod Danmark, som Center for Terroranalyse (CTA) har offentliggjort torsdag. CTA vurderer, at konflikten mellem Israel og flere regionale aktører, som blev optrappet efter Hamas' terrorangreb 7. oktober 2023 »samt den deraf afledte reaktualisering af den palæstinensiske sag« har »mobiliseret militante islamister globalt«. »Både Islamisk Stat og al-Qaeda har længe haft fokus på Israel og jøder som fjender og søger aktuelt at koble sig på konflikten i Mellemøsten i deres propaganda,« fremgår det. »CTA vurderer, at dette, kombineret med konfliktens øvrige radikaliserings- og mobiliseringspotentiale, medvirker til en øget trussel mod israelske og jødiske mål i Vesten, herunder i Danmark.« Sidste år blev der rejst sigtelse efter terrorparagrafferne i straffeloven i to separate sager, hvor målet var jødiske eller israelske interesser i Danmark, lyder det videre i rapporten. 1. Brandstiftelse ved jødisk kvindes hjem 10. september sidste blev en 21-årig mandanholdt og sigtetefter terrorparagraffen for brandstiftelse ved en jødisk kvindes bopæl i københavnsområdet i maj. Manden, som nægter sig skyldig, er mistænkt for at have brugt brandbar væske til at sætte ild til nogle polstrede altanmøbler. I den forbindelse oplyste PET i enpressemeddelelse, at den sigtede har relationer til bandemiljøet og den forbudte bande Loyal to Familia. »Det er alvorligt, hvis en person i Danmark bliver mål for terror på grund af sin jødiske baggrund,« sagde PET-chef Finn Borch Andersen i den forbindelse. 2. Håndgranater mod Israels ambassade i Hellerup I oktober blev to svenske statsborgere på henholdsvis 16 og 19 år sigtet for besiddelse af fem håndgranater – og for at have bragt to håndgranater til sprængning i nærheden af den israelske ambassade i Hellerup. Af sigtelsen fremgår det, at de to teenagere havde til hensigt at dræbe personer i eller omkring den israelske ambassade. I stedet ramte de to håndgranater en tilfældig beboelsesejendom. I første omgang blev de fængslet på en mistanke om at have sprængt granaterne, mens de senere også blev fængslet på terrorsigtelsen. Politiet arbejder ved den israelske ambassade i Hellerup efter eksplosioner i oktober sidste år.Fold sammenLæs mereFoto: Jens Dresling/Ritzau Scanpix. Samlet set vurderer CTA, at den overordnede terrortrussel mod Danmark fortsat er i niveauet »alvorlig«, som er niveau fire ud af fem. Det samme gælder truslen fra specifikt militante islamister. Terrortruslen fra højre- og venstreekstremister ligger henholdsvis på niveauerne »generel« og »begrænset«. »Vi har både set velkendte trusselsaktører som Islamisk Stat og al-Qaeda, der har opfordret til angreb på baggrund af konflikten, men vi ser også en trussel fra aktører, der ikke tidligere har haft betydning for trusselsbilledet herhjemme,« siger Michael Hamann, chef for Center for Kommunikation og Strategi i PET, i en pressemeddelelse. »Kombinationen af både velkendte og nye trusselsaktører giver et mere fragmenteret og uforudsigeligt trusselsbillede.« ",
        "metadata": {
            "source": "https://www.berlingske.dk/danmark/efter-brandstiftelse-og-haandgranater-pet-ser-oeget-terrortrussel-mod",
            "image_url": null,
            "publication_time": "Torsdag d. 24. april 2025, kl. 12.01",
            "author": "Anne Baungaard",
            "related_links": [],
            "attachments": []
        }
    }
}