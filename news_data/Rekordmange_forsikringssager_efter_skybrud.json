{
    "version": "1.0",
    "document": {
        "id": "https://www_berlingske_dk/samfund/rekordmange-forsikringssager-efter-skybrud",
        "title": "Rekordmange forsikringssager efter skybrud",
        "content": "Mens sommerferiefreden har sænket sig over det meste af riget, arbejder landets forsikringsselskaber på højtryk. Efter skybruddet i Københavnsområdet for ti dage siden har antallet af sager hobet sig op i rekordhøjde. Det er endnu for tidligt at gøre de økonomiske vandpytter op, men billedet er klart: I går aftes havde forsikringsselskabet Tryg 12.328 anlagte sager som følge af vandskader efter skybruddet. Selvom arbejdsbyrden er ved at flade ud hos flere selskaber, er bemandingen stadig i kriseberedskab. - Rekorden bliver ved med at vokse hver dag, siger kommunikationschef i Tryg, Gerhard Dall. - Vi forventer, at den vil blive ved med at vokse ugen ud. Selvom arbejdsbyrden er ved at flade en anelse ud, får vi helt afgjort masser at se til nogle dage endnu, tilføjer han.  Rekorden står på skuldrene af sidste års skybrud, som ramte Nordsjælland og København den 14. August. Her faldt omkring 35 millimeter regn på en time, og det gav i alt en papirbunke på omkring 6.000 anmeldte skader hos Tryg. Med andre ord er der tale om mere end en fordobling af både sagsmængde og vandmasser. Samme pres er der hos Topdanmark, som har omkring dobbelt så mange sager som sidste år. - Vi skal helt tilbage til Decemberorkanen i 1999 for at finde et lignende sagspres. Der er naturligvis tale om en helt anden type skader, men gør man det op i arbejdstimer hos os, så er vi oppe i den størrelsesorden.  Også Gerhard Dalls kolleger i Topdanmark og Codan melder om ekstraordinært travlt i øjeblikket. Hos Codan har man indkaldt personale fra Sverige og resten af Danmark til at klare de mange sager, selvom telefonstormen nu er ved at stilne af. Hos Tryg er omkring en tiendedel af skadesanmeldelserne afsluttet. Det drejer sig primært om mindre skader i 7.000-8.000-kronersklassen og nedefter, som hurtigt kan klares over telefonen. - Den store opgave for os i øjeblikket er at få lavet et hurtigt skøn af omfanget og prioritere de vigtigste, siger Gerhard Dall. Store skader i boligforeninger eller problemer hos virksomheder, som kan have driftstab, bliver prioriteret først.  - Den knappe ressource lige nu er skadeservicefirmaer, vi benytter. Der er ventetid på omkring en uge for at få hjælp i form af affugtere og lingende. Det er på trods af, at de arbejder på højtryk og har indkaldt ekstramandskab og vikarer, siger Gerhard Dall. Derfor er det vigtigste for de vandskaderamte at begrænse omfanget. Her har alle tre forsikringsselskaber både telefonrådgivning og gode råd liggende på deres hjemmesider. Hos Tryg forventer man at have et forsigtigt skøn af skadernes økonomiske omfang klar i midten af august.",
        "metadata": {
            "source": "https://www.berlingske.dk/samfund/rekordmange-forsikringssager-efter-skybrud",
            "image_url": "https://berlingske.bmcdn.dk/media/cache/resolve/image_x_large/image/72/723038/4353040-regnskader-efter-skybrud.jpg",
            "publication_time": "Tirsdag d. 12. juli 2011, kl. 10.09",
            "author": "Mathias Ørsborg Johansen",
            "related_links": [],
            "attachments": []
        }
    }
}