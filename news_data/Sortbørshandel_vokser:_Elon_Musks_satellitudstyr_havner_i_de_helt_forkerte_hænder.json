{
    "version": "1.0",
    "document": {
        "id": "https://www_berlingske_dk/virksomheder/sortboershandel-vokser-elon-musks-satellitudstyr-havner-i-de-helt",
        "title": "Sortbørshandel vokser: Elon Musks satellitudstyr havner i de helt forkerte hænder",
        "content": "Handlen med multimilliardæren Elon Musks Starlink-satellitforbindelser, som blandt andet bruges af den ukrainske hær, vokser på det sorte marked. En undersøgelse, som nyhedsbureauet Bloomberg har gennemført, viser, at Starlink-udstyret, som skaffer internetforbindelse i svært tilgængelige områder, handles og aktiveres ulovligt i mange dele af verden. Det er blandt andet dukket op i Yemen, Sudan og Kasakhstan. »Det er dybt bekymrende, fordi det ikke er reguleret og kommer fra en privat virksomhed. Der er ingen, der står til regnskab for, hvem der har adgang til det, og hvordan det bruges,« siger Emma Shortis, der er seniorforsker i internationale og sikkerhedsmæssige forhold ved tænketanken Australia Institute, til Bloomberg. I Yemen, som i årtier har oplevet borgerkrig, bruges Starlink-terminalerne i vidt omfang til både erhvervsmæssig og personlig kommunikation for at undgå de langsomme, censurerede internetforbindelser i landet. I Sudan, hvor borgerkrig også hærger, og hvor millioner er på flugt, bruges Starlink-forbindelserne af paramilitære styrker. Sudan er underlagt internationale sanktioner. Starlink-terminalerne er sendere/modtagere på størrelse med et firkantet cafébord, og blandt brugerne er det amerikanske militær. Her har luftvåbnet afprøvet udstyret i Arktis og kaldt det »pålideligt og højtydende«. Det er Elon Musks rumselskab SpaceX, der driver Starlink. Starlink er et netværk af omkring 5.500 lavthængende satellitter. Tanken var at sikre, at folk, der bor i områder uden udsigt til, at tele- og internetselskaber nogensinde vil komme forbi, kan få internetforbindelse via satellitter. Det har nu omkring 2,6 millioner kunder. Men Starlink-satellitterne har også gjort gavn ved at hjælpe den ukrainske hær i kampen mod Rusland.Elon Musk sørgede personligt for hurtigt at få sendt ladninger af satellitudstyrtil Ukraine kort efter den russiske invasion 24. februar 2022. Satellitudstyret har været afgørende vigtigt for de ukrainske styrker, fordi russerne har forsøgt at ødelægge de normale kommunikationskanaler over blandt andet mobilnettet. SpaceX skal sikre sig aftaler med myndighederne i de områder af verden, som selskabet ønsker at dække. Men mange steder bruges Starlink-forbindelserne alligevel, selvom forbindelsen ikke er optimal. Tidligere i år slog myndighederne i Kasakhstan i Centralasien ned på den ulovlige brug af Starlink-udstyret. Det medførte dog blot, at priserne på det sorte marked steg. Da Ukraines militære efterretningstjeneste i februar i år meldte ud, atrussiske invasionsstyrker også anvender Starlink-udstyr, afviste både Elon Musk selv og Starlink at have solgt udstyr til Rusland, men forholdt sig ikke til, omrusserne bruger satellitforbindelsernei de besatte områder, sådan som Ukraine hævder. »Starlink er ikke aktiv i Rusland. Det betyder, at tjenesten ikke vil virke i dette land. SpaceX har aldrig solgt eller markedsført Starlink i Rusland og har heller ikke sendt udstyr til lokationer i Rusland,« hed det for en måned siden i en udtalelse. SpaceX sagde også, at »hvis SpaceX opnår viden om, at en Starlink-terminal bruges af en sanktioneret eller uautoriseret part, vil vi undersøge påstanden og gribe til handling for at deaktivere terminalen, hvis det kan bekræftes«. For at omgå spærringerne i visse egne smugles Starlink-udstyret ind i blandt andet Sudan, efter at det er blevet registreret i Dubai. Og ifølge lokale er brugen af udstyret udbredt blandt både private og forretningsfolk, fordi man for to-tre dollar i timen kan få internetforbindelse. En række afrikanske lande har foretaget razziaer for at stoppe brugen af Starlink-udstyret, fordi de ikke har givet tilladelse til brugen af det. Lige nu har Starlink aftaler med otte afrikanske lande syd for Sahara. Alligevel kan man åbenlyst købe Starlink-udstyret gennem sociale medier i blandt andet Yemen. Her er det bragt ind fra lande som Singapore og Malaysia. ",
        "metadata": {
            "source": "https://www.berlingske.dk/virksomheder/sortboershandel-vokser-elon-musks-satellitudstyr-havner-i-de-helt",
            "image_url": "https://berlingske.bmcdn.dk/media/cache/resolve/image_x_large_vertical/image/177/1779175/24668900-folk-prver-at-f-internetadgang-fra-deres-mobilte.jpg",
            "publication_time": "Tirsdag d. 26. marts 2024, kl. 14.24",
            "author": "Thomas Breinstrup",
            "related_links": [],
            "attachments": []
        }
    }
}