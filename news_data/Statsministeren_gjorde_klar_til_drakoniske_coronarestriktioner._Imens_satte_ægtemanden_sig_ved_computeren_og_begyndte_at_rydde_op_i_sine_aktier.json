{
    "version": "1.0",
    "document": {
        "id": "https://www_berlingske_dk/internationalt/statsministeren-gjorde-klar-til-drakoniske-coronarestriktioner",
        "title": "Statsministeren gjorde klar til drakoniske coronarestriktioner. Imens satte ægtemanden sig ved computeren og begyndte at rydde op i sine aktier",
        "content": "Hvordan reagerede du, den dag statsministeren gik på tv og proklamerede, at nu lukkede coronaen Danmark ned? Strøg du direkte ned i butikken og hamstrede toiletpapir og mælk, eller så du ligefrem muligheder for den store gevinst? I dag ved vi, hvad ægtefællen til Norges daværende statsminister skyndte sig at gøre, endnu inden det var blevet offentligt, at Norge igen skulle lukke ned. For historien om Sindre Finnes, som ægtemanden til Norges mangeårige borgerlige statsminister Erna Solberg hedder, handler pludseligt om alt andet end en mand, der bleg og usynlig, gik to skridt bag ægtefællen. I stedet kan Sindre Finnes’ handlinger ende med at koste Erna Solberg muligheden for igen at blive Norges statsminister, når landet går til valg om et par år. Og hvad var det så Sindre Finnes gjorde, spørger du? Tja, han brugte ægtefællensår som statsminister til at handle aktier for millioner, herunder i statskontrollerede norske selskaber. Men potentielt værst er det måske, at han, i dagene inden hans egen hustru offentliggjorde coronanedlukningen, skyndte sig at sælge ud af sine aktier. Det er slemt nok i sig selv. Men tilbage står et altoverskyggende spørgsmål: Hvad fortalte statsministeren ægtemanden over køkkenbordet? I Norge er historien om den tidligere statsministers ægtefælle blevet symbolet på et politisk establishment, hvor de dårlige sager står i kø – og hvor ordet »grådighed« dukker op – igen og igen. Erna Solberg var Norges statsminister fra 2013 til 2021. Som leder af det borgerlige parti Høyre var hun længe Norges måske mest populære politiker og efter netop at have vundet landets kommunalvalg, var hun storfavorit til igen at blive Norges statsminister. Og ingen skal være i tvivl om, at Sindre Finnes har spillet en stor rolle i hendes liv – også politisk. Det har lignet et ægteskab af den stabile og sjove slags, mellem Norges tidligere statsminister Erna Solberg og hendes ægtefælle, Sindre Finnes. Men aktiesagen har slået skår i idyllen – og Erna Solberg har åbent sagt, at hendes mand har været uærlig over for hende.Fold sammenLæs mereFoto: Javad Parsa/NTB/Ritzau Scanpix. Hun kalder ham en af de vigtigste samtalepartnere, og hun har skabt et billede af et tæt og lykkeligt ægteskab – med stor tillid mellem de to. Var man i tvivl, skulle man bare følge Erna Solberg på de sociale medier. Billeder fra hytten i de norske fjelde, står i kø med billeder fra koncerter og billeder fra fælles madlavning i det beskedne køkken i privaten. Nu står det imidlertid klart, at alt ikke er gået op i hjemlig hygge for statsministeren og hendes ægtefælle. Det viser sig, at Sindre Finnes har haft mere end travlt med at investere privatformuen. Faktisk i et omfang, så noglenorske eksperter vurderer, at det nærmest tangerer et fuldtidsjob. Det viser sig nu, efter norske medier har gravet og afdækket hans aktiehandler, at Sindre Finnes har foretaget 3.640 aktiehandler i de år, hvor hans hustru var statsminister. Det har været lukrativt, står det nu klart. Gevinsten løber op i cirka 1,2 millioner norske kroner, og har blandt andet væretsærligt tydelig i månederne december og januar, hvor Sindre Finnes flere gange har handlet aktier for millioner. Omfanget af Sindre Finnes aktiebesiddelser og -handler bliver nærmest udvidet dag for dag. Norsk TV 2 fortæller således, at eksstatsministerens ægtemand frem til 2020 ejedeet antal aktier i udenlandske selskaber. Aktierne var placeret i og blev forvaltet af en schweizisk kapitalforvalter. Tidligere havde han også haft aktier, som blev forvaltet af en spansk kapitalforvalter. Der er intet galt i, at en ægtefælle til en norsk politiker, minister eller statsminister ejer og handler med aktier. Men reglerne er sådan, at de skal indberettes til det offentlige aktieregister og så må hverken ægtefæller eller politikere handle aktier i selskaber, hvor de kan være inhabile. Og så er vi tilbage ved det store spørgsmål: Hvad Erna Solberg potentielt kan have fortalt sin ægtemand? For i hans mange handler springer det i øjnene, at en del køb blev foretaget i selskaber, som den norske stat enten var medejer i, eller hvor der blev gennemført indgreb, som kunne få betydning for kursværdien på aktier. Et eksempeler hans køb af 4.500 aktier i Norsk Hydro– blot en uge før selskabet indgik et vigtigt samarbejde med et offentligt kontrolleret selskab. Ingen ved, om Sindre Finnes vidste noget om den forestående aftale, men det står tilbage, at daværende statsminister Erna Solberg offentligt var ude og tale meget positivt om den nye store aftale. Norge og Danmark fulgtes nærmest ad under coronakrisen. Landene lukkedes ned, og åbnedes igen, nærmest som var vi siamesiske tvillinger. Så da Erna Solberg den 12. marts 2020 dekreterede nedlukning af store dele af samfundet, havde det store konsekvenser. Stortinget i Norge er centrum for flere sager, hvor politikere og deres ægtefæller har handlet med aktier på en måde, som kan være ulovlig. Nu undersøger de norske økokrim-myndigheder flere af sagerne.Fold sammenLæs mereFoto: Robert B. Fishman/AP/Ritzau Scanpix. På Oslo Børs faldt indekset med ni procent – en naturlig reaktion på en så stor omvæltning i et land. Nu har norske aviser tjekket, hvordan statsministerens ægtefælle var aktiv med køb og salg af aktier i dagene op til nedlukningen. Og det viser sig, at Sindre Finnes solgte aktier for omkring 100.000 kroner i selskaberne Yara og Hydro. Detviser sig også, at det skete i dagene inden nedlukningen, noget der kan have reduceret hans tab i forbindelsen med aktiernes fald. Sagen om Sindre Finnes er blot den seneste af flere, hvor ministre og ministres ægtefæller har handlet aktier i strid med de norske regler. Tidligere i år måtte den norske minister for forskning og højere uddannelser, Ola Borten Moe, trække sig fra posten, efter at det kom frem, at han havde købt aktier i en delvis statskontrolleret norsk våbenkoncern –samtidig med, at han deltog i regeringsmøder, hvor man skulle diskutere store kontrakter til koncernen. I august kom det frem, at den norske udenrigsminister, Anniken Huitfeldts, ægtefælle, havde handlet aktier i selskaber, som hustruen havde deltaget i forhandlinger om, og hvor hun – potentielt – kunne have insiderviden. Det står klart, at hun ikke har videregivet insiderviden, men Anniken Huitfeldt har erkendt, at hun burde have erklæret sig inhabil i flere tilfælde. Hun vidste, har hun fortalt, intet om mandens aktiehandler. For Erna Solberg er det for tidligt at sige, hvad konsekvensen af sagen bliver. Hun harbedyret, at hun ikke har delt insiderviden med sin mand. Men hun har også erkendt, at hun føler sig svigtet af manden, der har handlet værdipapirer på et niveau, som hun aldrig anede. Erna Solberg var Norges mest populære politiker – og var på direkte kurs tilbage i statsministerkontoret. Nu kan hendes mand ende med at afslutte hendes politiske karriere. Peter Suppli Benson er Berlingskes nordiske korrespondent",
        "metadata": {
            "source": "https://www.berlingske.dk/internationalt/statsministeren-gjorde-klar-til-drakoniske-coronarestriktioner",
            "image_url": "https://berlingske.bmcdn.dk/media/cache/resolve/image_x_large/image/171/1716880/24528638-norways-prime-minister-erna-solberg-and-her-husba.jpg",
            "publication_time": "Mandag d. 18. september 2023, kl. 21.06",
            "author": "Peter Suppli Benson",
            "related_links": [],
            "attachments": []
        }
    }
}