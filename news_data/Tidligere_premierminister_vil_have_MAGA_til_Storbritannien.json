{
    "version": "1.0",
    "document": {
        "id": "https://www_berlingske_dk/internationalt/tidligere-premierminister-vil-have-maga-til-storbritannien",
        "title": "Tidligere premierminister vil have MAGA til Storbritannien",
        "content": "Storbritannien har brug for en MAGA-bevægelse i ægte Donald Trump-stil. Det mener den tidligere britiske premierminister Liz Truss, som på en konference for konservative i Washington onsdag sagde, at der var behov for et opgør med den »dybe stat« i Storbritannien. Det skriver flere britiske medier, heriblandtThe IndependentogThe Guardian. »Det er stadig de samme mennesker, der træffer beslutningerne. Det er den dybe stat, det er de ikkevalgte bureaukrater, det er retsvæsnet,« sagde Truss på CPAC, »Conservative Political Action Conference«. »Og jeg tror, at det, der i sidste ende vil ske, og som jeg håber at se, er en bevægelse som den, man har i USA med MAGA,« lød det fra den tidligere premierminister. Liz Truss har tidligere beskyldt »systemet« og Storbritanniens »dybe stat« for sit fald som premierminister. Den »dybe stat« henviser til en teori om, at der er en såkaldt »stat i staten«, som i hemmelighed træffer vigtige beslutninger og indgår alliancer udenom det åbne politiske system. »Den britiske stat svigter nu, den fungerer ikke. Beslutningerne bliver ikke truffet af politikere,« lød det fra Truss onsdag om Storbritanniens »dybe stat«, som hun håber, at en britisk MAGA-bevægelse kan gøre op med. Liz Truss, der er den kortest siddende regeringsleder i Storbritanniens historie, har siden 2023 givet det»magtfulde system«skylden for sin fiasko som premierminister. Den konservative politiker havde nemlig den nok mest katastrofale regeringsperiode i nyere tid. Liz Truss nåede kun at sidde som premierminister i 49 dage, før hun trak sig. I kun 49 dage – fra september til oktober 2022 – sad hun for bordenden i premierministerstolen, som hun af sine partifæller blev skubbet brutalt ud af, da hun med sine bebudede ufinansierede skattelettelser skabte total panik på finansmarkederne. En økonomisk politik, som Truss dog stadig stædigtforsvarer i dag. Den tidligere britiske premierminister formåede heller ikke at genvinde sit mandat i valgkredsen South West Norfolk, da der var parlamentsvalg i Storbritannien sidste sommer. Her kunne briterne følge medgennem en livetransmission, da det blev bekendtgjort, at Truss havde tabt sit mandat. Den tidligere premierminister måtte se sig slået på målstegen af Labours kandidat i kredsen, som fik små 630 stemmer flere end hende selv. Det mest mindeværdige fra Truss' regeringsperiode var, da dronning Elizabeth 2. døde 8. september 2022, og Truss derefter skulle udnævne Charles som Storbritanniens nye konge. Liz Truss var premierminister fra 6. september 2022 til 25. oktober 2022.",
        "metadata": {
            "source": "https://www.berlingske.dk/internationalt/tidligere-premierminister-vil-have-maga-til-storbritannien",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892202/24895420-liz-truss-var-den-kortest-siddene-premierminister.jpg",
            "publication_time": "Torsdag d. 20. februar 2025, kl. 18.14",
            "author": "Camille Koeller",
            "related_links": [],
            "attachments": []
        }
    }
}