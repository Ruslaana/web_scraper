{
    "version": "1.0",
    "document": {
        "id": "https://www_berlingske_dk/kunst/90-aar-gammel-kunstnergruppe-er-flyttet-i-nye-lokaler-og-det-er-et-besoeg",
        "title": "90 år gammel kunstnergruppe er flyttet i nye lokaler. Og det er et besøg værd",
        "content": "Keramiske kattedyr, kinesisk surrealisme og kæmpestore blomstrende blyantstegninger er bare tre af de ting, man kan opleve, hvis man vover sig ud til Hjortespring, til udstillingsstedet Gammelgaard, hvor årets Corner-udstilling kan ses frem til 27. maj 2023. Kunstnersammenslutningen Corner har sit navn fra Corner-bygningen, der i begyndelsen af det 20. århundrede lå på hjørnet af Vester Voldgade og Studiestræde. Her udstillede en gruppe billedkunstnere for første gang sammen i 1932, og på grund af bygningens internationale og moderne navn lånte de det til deres udstilling og kaldte den simpelthen »Corner«. Det har gruppen heddet lige siden, og det er der en smule ironi i, for lige fra starten har Corner nærmest været antitesen til det hurtige, det smarte, det overfladiske og det internationalt snedige. Corner var repræsentanter for en stilfærdig generation af naturalistisk orienterede landskabsmalere, og selvom gruppen til tider har været både eksperimenterende og nysgerrig, er det stadig naturalismen, der er i højsædet, når man besøger den i dag »hæderkronede« sammenslutning. Siden begyndelsen har sammenslutningen Corner været dygtig til at finde og invitere udenlandske kunstnere ind som medlemmer. Engelske Cathie Pilkington startede som gæst, men har været medlem i flere år nu og kommer altid med gode værker.Fold sammenLæs mereFoto: Cathie Pilkington. Corner-kunstnerne blev kun i Corner-bygningen et par år, før de besluttede sig for at udstille sammen med »Høstudstillingen« og flyttede til Købmagergade. Her var de i seks år, men i 1942 – ti år efter starten og midt under Anden Verdenskrig – flyttede sammenslutningen til Charlottenborg, hvor den helt frem til 2007 udstillede i ugerne omkring jul og nytår. Corner var en etableret del af hovedstadens kunstliv, og den årlige fernisering var en vaskeægte københavnerbegivenhed – ingen tvivl om det. Tiderne skifter imidlertid, og det er godt med luftforandring, så selvom det føltes som et overgreb, at kunstnersammenslutningerne i 2008 blev smidt ud af Charlottenborg, så har det nok været meget sundt for både Corner og de andre sammenslutninger at have været nødt til at finde nye græsgange i de seneste 15 år. Corner fandt husly på Sophienholm ved Bagsværd Sø, og det var på mange måder et meget velegnet sted for dem at udstille. Den smukke beliggenhed og de mange forskellige rumligheder med drivhus, mezzanin og staldbygning gav kunstnerne mulighed for at udfolde sig på vidt forskellige måder. Det var dog nogle gange et problem, at udstillingsrummene i Sophienholms hovedbygning er så små, at man oplevede udstillingen som en serie præsentationer af individuelle kunstnere i stedet for en gruppeudstilling. Det er der rådet bod på med flytningen til Gammelgaards større og mere konventionelt galleriagtige rum. Christian Lemmerz' bizarre sammensmaskning af forskellige figurer giver mindelser om genetisk manipulation og en natur, der er faret vild. Værket hører til blandt Corner-udstillingens bedste og mest tankevækkendeFold sammenLæs mereFoto: Christian Lemmerz. Gruppen har været god til at finde en platform, der udfordrer, men fastholder den naturalistiske grundholdning, som gennemsyrer dens virke. I nutidens kunstliv, hvor politiske udsagn kæmper med og mod nydadaistiske koncepter og konkretistiske »undersøgelser«, kan et enkelt, godt, gammeldags maleri af en mark virke næsten provokerende moderne. Derfor er det godt, at Corner stadig findes, og som skrevet i indledningen er der faktisk mange gode grunde til at se udstillingen i år. Der er en vitalitet i naturalismen, som bestemt er et besøg værd. Finn Heibergs pragtfulde landskaber med biler er alene grund nok til at køre til Herlev, men derudover viser mange af gruppens yngre medlemmer og gæster meget stærke takter: Anette Ploug har lavet en stor blyantstegning, der med sin blanke sølvagtige grafittone virkelig klæder rummet i den ene af de to sale, der som længer i en trelænget gård rækker ud fra hovedhuset. Gammelgaard har faktisk nogle meget fine udstillingsfaciliteter. Selve hovedhusets rum hører til i den kedelige ende, og det har da også været svært for de erfarne kunstnere at vitalisere dem. De får dog stor hjælp af udstillingens mest slående og tankevækkende værk: En marmorskulptur af en anden af årets gæsteudstillere, Christian Lemmerz. Værket – med titlen »Kind IV« – er en bizar sampling af to eller tre figurer, smasket digitalt sammen og ikke bare printet i plast, men også »hugget« i marmor. Det er et værk, der ligner 100 ting, men som med sine uhyggelige mindelser om sci-fi-mareridt a la David Cronenbergs »The Fly« også viser, at kunst til enhver tid kan ramme os hårdere end nok så mange avisartikler. Tysk/russiske MatWay Slavin er en anden af Corners interessante gæster i år.Fold sammenLæs mereFoto: MatWay Slavin. I de to længer har Corner-kunstnerne meget konceptuelt opstillet nogle »hjørner« (nudge, nudge), som på velgørende vis både skaber rum og giver vægplads til ophængningen. Billederne hænger tæt, men de fleste af dem er gode, og det er faktisk en velkommen og overraskende pointe, at de i år taler med hinanden, fordi Corner i år altså ikke er forvist til Sophienholms meget små lokaler. Udenfor er lokaliteten langt mindre spektakulær end den store skrå græsplæne, skoven og de mange mindre huse ved Bagsværd Sø, men i hvert fald for en tid er det nok også godt for Corner at prøve noget nyt her i Herlevs diffuse blandingsterræn med ringvej, supermarked og sært ligegyldigt boligbyggeri lige ved siden af. »Corner-ordet« får en ny betydning her, hvor vi hverken er »henne om hjørnet« eller på besøg i arkitekturhistorien. Vi er i stedet på kanten mellem tradition og stilfærdig nytænkning under himlen i Herlev, hvor solen skinner – og det er slet ikke noget dårligt sted at befinde sig. Corner GammelgaardGammel Klausdalsbrovej 436, 2730 Herlev Til 27. maj 2023 ",
        "metadata": {
            "source": "https://www.berlingske.dk/kunst/90-aar-gammel-kunstnergruppe-er-flyttet-i-nye-lokaler-og-det-er-et-besoeg",
            "image_url": "https://berlingske.bmcdn.dk/media/cache/resolve/image_x_large_vertical/image/167/1676020/24427384-alba-s-enstrm.jpg",
            "publication_time": "Lørdag d. 13. maj 2023, kl. 18.34",
            "author": "Holger Dahl",
            "related_links": [],
            "attachments": []
        }
    }
}