{
    "version": "1.0",
    "document": {
        "id": "https://www_berlingske_dk/kommentatorer/naar-koen-bliver-jura-saa-flyder-alt-har-det-gjort-nogen-lykkeligere",
        "title": "Når køn bliver jura, så flyder alt. Har det gjort nogen lykkeligere?",
        "content": "Der er tale om en biologisk mand. Vedkommende er tidligere i sit liv blevet idømt forvaring for to voldtægter af kvinder under særligt skærpende omstændigheder. Siden har personen juridisk skiftet køn og defineres nu både af sig selv og myndighederne som kvinde. Kønsskiftet er alene juridisk. Biologisk er intet forandret hos fangen, der engang var en mand, som voldtog kvinder. Men skal hun, fordi hun nu juridisk betegnes som en hun, derfor have adgang til at afsone blandt kvindelige fanger? Højesteret træffer afgørelsei denne principielle sag på tirsdag 10. september kl. 12, og den er værd at holde øje med. For den indrammer på mange måder hele den diskussion af køn og kønsidentitet, som har præget også det danske samfund, siden der i sommeren 2014 på baggrund af et lovforslag fremsat af daværende økonomi- og indenrigsminister Margrethe Vestager, blev givet adgang til juridisk kønsskifte i Danmark. Da loven blev vedtaget, skete det med det udtrykkelige formål at beskytte en talmæssigt lille minoritets rettigheder og muligheden for uden lovmæssige begrænsninger at kunne være dem, de rent faktisk følte, de var.Som Vestager udtrykte det: »Jeg er stolt over, at vi i dag fjerner kravet om kastration, når transkønnede ønsker nyt personnummer som led i et juridisk kønsskifte.« Med andre ord: Et ædelt formål. For det er jo vigtigt at fastslå, når man bevæger sig ind i denne debat. Det er vigtigt, at ingen berøves muligheden for at være og eksistere som dem, de er, og føler de er. Det er afgørende, at vi har et samfund, der giver alle mennesker lige rettigheder og betragter dem som ligeværdige. Det bør der ikke kunne være to meninger om. Alligevel viser den sag, Højesteret skal behandle på tirsdag, at det måske ikke er så simpelt endda at indrette et sådant samfund. For der er jo groft sagt to måder, hvorpå man kan betragte sagen om den juridisk kønsskiftede voldtægtsforbryders krav om at måtte afsone i et kvindefængsel. Det ene perspektiv handler netop om den afsonende juridiske kvindes rettigheder. Hun mener at have ret til at blive behandlet af fængselsvæsenet som andre kvinder, nu hun juridisk har skiftet køn. Herunder altså at afsone blandt andre kvinder og blive visiteret af kvindeligt fængselspersonale. Men der er også et andet perspektiv, som handler om de øvrige afsonende kvinder, hvis ret til at afsone uden at skulle frygte at blive udsat for overgreb af biologisk mandlige medfanger med voldtægt på straffeattesten jo også bør have vægt. Og ifølge både byret og landsret har så megen vægt, at de to retsinstanser sagde nej til at integrere den juridisk kønsskiftede voldtægtsforbryder blandt andre afsonende kvinder. Retten til juridisk kønsskifte kunne altså her i sommer fejre ti års jubilæum. Det kalder på at overveje spørgsmålet, om den lov egentlig har bragt os et lykkeligere sted hen i synet på køn og kønsidentitet? Jeg er med på, at jeg her bevæger mig ind i et usikkert område, hvor der kan være tvivl om årsag og virkning. Men det må ikke desto mindre være holdbart at konstatere, at når man lovgivningsmæssigt kan gøre spørgsmålet om køn til ren jura, så er der blevet en kortere vej til den udbredte opfattelse, at køn ikke er biologisk, men derimod en social konstruktion. For uanset hvordan biologien har skabt én, sikrer lovgivningen jo nu, at man kan leve som noget andet. Det skete ud fra de givetvis bedste hensigter om at sikre minoriteters rettigheder. Men måske ville debatten om juridisk kønsskifte dengang i 2014 have været dybere og mere intens, hvis vi havde vidst, hvordanverden ville stå i 2024? For det første er der de principielle værdiopgør om rettigheder, der åbner sig som i sagen om retten til at afsone i kvindefængsel som biologisk mand – over for retten til som kvinde at være beskyttet mod mænd, der voldtager. Eller opgørene om, hvorvidt mennesker, der er født som biologiske mænd, skal kunne deltage i kvindesport eller bruge kvinders omklædningsrum og toiletter. Men også på en bredere bane har definitionen af køn som noget, der kan ændres juridisk, trukket i retningen af en ideologisk tilgang til køn som noget flydende. Konstrueret. Det har til tider præget, hvordan der er blevet undervist i køn i nogle skoler, herunder afNormstormerne i Københavns Kommune, det har været medvirkende til at udløse diskussioner af og krav om kønsneutralitet i børnehaver og andre steder. I en periode steg antallet af mindreårige, der fik eksempelvis hormonbehandlinger med det sigte at ændre deres køn, også betragteligt. I Danmark ikke så meget som i nogle andre lande, men også her, indtil der blev trukket i bremsen for et par år siden: Måske var man på vejet stærkt problematisk sted henmed irreversible kønsskiftebehandlinger af børn. Og ja, det har bevæget sig helt ind i sproget, hvor kønnede betegnelser udviskes til fordel for neutrale ord. Man er forperson, ikke formand eller forkvinde. I det hele taget har »kønnet« udviklet sig til at være et skældsord. Når noget er »kønnet«, er det pr. definition af det onde, og »nonbinær« har udviklet sig til at være en kønsidentitær kategori helt for sig. Det er alt sammen sket i tolerancens navn. Men med sig har den måske også trukket sin egen intolerance, sit eget snæversyn. Der er således ingen tvivl om, at størstedelen af befolkningen stadig betragter køn som ubetinget biologisk. Som noget man er skabt med – ikke som noget, man »tildeles« ved fødslen. Det er én ting. Noget andet er, om ikke den virkeligt tolerante tilgang til køn og kønsidentitet ville være accepten af, at der selv inden for de to biologiske kønskategorier, mand og kvinde, er og skal være plads til den allerstørste forskellighed. Til at være mand eller kvinde på sin helt egen måde, som man nu er det, men tilføjet accepten af den kendsgerning, at man er født biologisk som det ene eller det andet, hvad langt de fleste er. Vi har nu i ti år levet med, atkøn kan være juridisk. Jeg synes, det i den anledning er en debat værd, om denne tilgang til køn som noget grundlæggende flydende har skabt større lykke og trivsel. Eller snarere det modsatte.",
        "metadata": {
            "source": "https://www.berlingske.dk/kommentatorer/naar-koen-bliver-jura-saa-flyder-alt-har-det-gjort-nogen-lykkeligere",
            "image_url": "https://berlingske.bmcdn.dk/media/cache/resolve/image_x_large/image/183/1833118/24786632-file---university-of-pennsylvania-athlete-lia-thom.jpg",
            "publication_time": "Søndag d. 08. september 2024, kl. 10.48",
            "author": "Tom Jensen",
            "related_links": [],
            "attachments": []
        }
    }
}