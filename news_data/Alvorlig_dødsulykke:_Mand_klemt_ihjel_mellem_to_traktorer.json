{
    "version": "1.0",
    "document": {
        "id": "https://www_berlingske_dk/samfund/alvorlig-doedsulykke-mand-klemt-ihjel-mellem-to-traktorer",
        "title": "Alvorlig dødsulykke: Mand klemt ihjel mellem to traktorer",
        "content": "En 24-årig mand mistede natten til onsdag livet på grund af de kvæstelser, han pådrog sig, da han tidligt tirsdag aften kom i klemme mellem to traktorer. Ulykken skete i forbindelse med høsten ved en landejendom ved Olsker på Bornholm. »Af en eller anden grund bakker en traktor med en anhænger fyldt med korn tilbage mod en anden traktor, der holdt stille. Imellem befandt den unge mand sig, og han kom i klemme,« siger vagtchefen hos Bornholms Politi, der fik anmeldelsen klokken 18.37. Manden blev efter ulykken bragt til Bornholms Hospital i Rønne. Senere blev han fløjet til Rigshospitalet i København. I de første timer efter ulykken, var det uvist, hvor alvorligt, den 24-årige mands tilstand var, men onsdag morgen oplyser vagtchefen til bt.dk, at den han desværre er død i løbet af natten. Politiet vil ikke udtale sig nærmere om ulykken, før en bilinspektør har undersøgt sagen. De pårørende er underrettede.",
        "metadata": {
            "source": "https://www.berlingske.dk/samfund/alvorlig-doedsulykke-mand-klemt-ihjel-mellem-to-traktorer",
            "image_url": "https://berlingske.bmcdn.dk/media/cache/resolve/image_x_large_vertical/image/68/685519/10459777-we.jpeg",
            "publication_time": "Onsdag d. 02. september 2015, kl. 06.22",
            "author": null,
            "related_links": [],
            "attachments": []
        }
    }
}