{
    "version": "1.0",
    "document": {
        "id": "https://www_berlingske_dk/videnskab/kobbertyve-kappede-internettet-for-40_000-husstande-i-london",
        "title": "Kobbertyve kappede internettet for 40.000 husstande i London",
        "content": "Næsten 40.000 husstande i London har fået deres internetforbindelse kappet, efter at pengegriske tyve er kravlet ned i kloakerne og har store mængder kobberkabler af for at sælge metallet dyrt. Dermed breder det problem, som navnlig DSB herhjemme har sloges med, sig, fordi prisen på kobber er steget så meget. Og det er ikke engang rigtigt, for siden den toppede i 2011 er den faktisk faldet med 30 procent. Der er dog stadig gode penge at få for kobberkabler, og derfor udsætter tyvene sig indimellem for livsfare ved f.eks. at stjæle kobberkabler fra DSBs S-togsnet. I november blev ti mennesker, heriblandt en ansat ved det britiske svar på TDC, British Telecom (BT), fængslet for at have stjålet kobberkabler for 279.000 pund eller 2,47 millioner kroner, skriver den britiske finansavis Financial Times. Nye kabler uden kobber Torsdag i denne uge gik det galt igen. Her betød kobbertyvenes hærgen, at lige under 40.000 hjem stod uden internetforbindelse i mere end et døgn. Fredag er der fortsat ikke kommet hul igennem til 10.000. DSB og andre, der bruger kobberkabler, er i færd med at udskifte dem med andre typer af kabler, som ikke rummer nær så værdifulde metaller og derfor forhåbentlig kan ligge urørte. I 2011 satte en 75-årig kvinde spaden i jorden i Georgien i Kaukasus for at tjene penge på skrot. Hun ramte et fiberoptisk kabel, som løber mellem Georgien og Armenien, og trykkede til for at hakke det over og siden tage det med sig og sælge det. Det kostede hele Armenien internetadgangen i fem timer, fordi det var hovedkablet.",
        "metadata": {
            "source": "https://www.berlingske.dk/videnskab/kobbertyve-kappede-internettet-for-40.000-husstande-i-london",
            "image_url": "https://berlingske.bmcdn.dk/media/cache/resolve/image_x_large/image/36/364143/7035673-pix-kobber.jpg",
            "publication_time": "Fredag d. 13. december 2013, kl. 12.20",
            "author": "Thomas Breinstrup",
            "related_links": [],
            "attachments": []
        }
    }
}