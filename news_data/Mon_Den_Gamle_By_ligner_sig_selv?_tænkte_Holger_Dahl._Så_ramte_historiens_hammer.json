{
    "version": "1.0",
    "document": {
        "id": "https://www_berlingske_dk/arkitektur/mon-den-gamle-by-ligner-sig-selv-taenkte-holger-dahl-saa-ramte",
        "title": "Mon Den Gamle By ligner sig selv? tænkte Holger Dahl. Så ramte historiens hammer",
        "content": "Da jeg var barn og var på sommerferie hos min morfar og mormor i Aarhus, var der to uomgængelige ting på listen over det, vi skulle nå. Den ene var et besøg på Naturhistorisk Museum med de ubegribeligt livagtige løvedioramaer i kælderen. Den anden var Den Gamle By. Det sjoveste ved den gamle by var de sukkerkringler, man kunne købe hos bageren – og så alle de gamle huse naturligvis. Jeg havde nogle gange svært ved at se det fantastiske ved byen, for vi boede ikke langt fra Ribe, og for det utrænede øje var forskellen mellem en spadseretur gennem Ribes gamle gader og en tur gennem Den Gamle By ikke særlig stor – bortset fra sukkerkringlerne altså. Det særlige ved besøget i Den Gamle By var dog, at det altid fik min mormor til at fortælle historier fra sin egen barndom. Det var dengang, børn blev sendt til byen for at hente pibetobak eller løb helt ned til vejen, fordi der kom en bil forbi. De gamle butikker er blandt de største attraktioner i Den Gamle ByFold sammenLæs mereFoto: Bo Amstrup/Ritzau Scanpix. Den Gamle By er stadig sådan en tidsmaskine, og da jeg for nylig var i Aarhus, spadserede jeg ud til Viborgvej/Silkeborg-vej-krydset for at se, om noget havde ændret sig i de senere år. Sidste år fik stedet oven i købet ny direktør. Julie Rokkjær Birch, der både har været leder af Kvindemuseet (som hun fik omdøbt til det ikke særlig kønne »KØN«) og af Museum Jorn. Julie Rokkjær Birch har nu haft et år til at udvikle en ny strategi, der skal udpege vejen fremad for Den Gamle By, og også derfor var det interessant at gå en lille tur i fortiden for at se på den med strategiske briller. Den nye strategi forsøger at skabe en paraply med det lidt for ordrige slogan »Et fælles hjem til tiden«. Hvad søren betyder det, tænker man uvilkårligt. Den Gamle By i Aarhus har de senere år fokuseret på den nyere fortid, så Generation X og boomerne også har noget at mindes. Som denne type butiksfacader.Fold sammenLæs mereFoto: Bo Amstrup/Ritzau Scanpix. Der er noget med dobbeltbetydningen af »til tiden«, som både er aktivt og passivt, både handlende og hvilende – »hjem til tiden« – og så fælles! Et vinderord af de helt store, når man laver slogans. Jeg er ikke begejstret, må jeg indrømme. Hvis den knudrede og i bund og grund meningsløse sætning er resultatet af et års arbejde, bliver jeg for alvor bekymret for Den Gamle Bys fremtid. At der sker noget nyt i Den Gamle By lyder i øvrigt som en selvmodsigelse. Pr. definition er der jo kun gamle ting i den gamle by, der derfor burde arbejde med begrebet »gammelhed« i stedet for »nyhed«. Men spøg til side – vi ved jo godt hvad de mener: Er der noget nyt gammelt, vi kan opleve? Den Gamle By fra oven.Fold sammenLæs mereFoto: Nicolas Cosedis. Fortiden bliver jo til hvert eneste sekund, og der er hele tiden noget nyt, der bliver gammelt, om man så må sige – måske et bedre slogan, tænker jeg, mens jeg går langs vejen mod det skarpe hjørne, hvor Ceres-bryggeriet engang lå. Det første, der møder mig, er den nye hovedindgang, hvor både billetsalget og museumsbutikken findes. Den er tegnet af de dygtige arkitekter fra Cubo og blev indviet i 2023. På trods af deres uomtvistelige evner synes jeg ikke, at den nye bygning rammer helt rent. Udefra er den en nondeskript glas- og stålkasse i et neutralt modernistisk formsprog, mens den indvendigt med en stor limtræskonstruktion og nogle flotte teglgulve forsøger at bygge bro til al den taktilitet og materialemæssige lækkerhed, man møder inde i Den Gamle By. Jeg forstår godt de valg, der er truffet, og hele tænkningen bag bygningen, men jeg synes ikke helt, den lander på benene. Den mangler det fortællende element og den detaljering, der kunne få den til at spejle stedet, så den forbliver et fremmedelement i forhold til løjerne inde i tidsmaskinen på den anden side. Dén kan imidlertid noget, den tidsmaskine. Det ved jeg jo fra min barndom, og jeg er klar til at blive revet med, så snart jeg træder ud på Den Gamle Bys brosten for at opleve noget. »Goddaw,« siger en ung mand, så snart jeg træder ind i den imaginære fortid. Han har en flot gammel, rød postuniform på. »Goddawsbjerg,« tænker jeg for mig selv, men nikker bare venligt og går videre ind i fortidens labyrint. For ikke så længe siden blev Den Gamle By udvidet med en handelsgade fra 1974, og det er den, man først kommer til, når man træder ud i den fortidsverden, »byen« præsenterer. Handelsgaden fra 1974.Fold sammenLæs mereFoto: Bo Amstrup/Ritzau Scanpix. Jeg går forbi bageren og kigger på de kunstige produkter i vinduet, men mindes øjeblikkeligt min barndom i en lille by i Sønderjylland, der sagtens kunne have stået model til »hovedgaden« her. Der er automaterne, man smed et par kroner i for at få en rulle »De Beukelaer«: søde vaniljekiks med chokoladecreme. »Prinzenrolle« hed de, og der var 13 kiks i en rulle. Min bror og jeg delte rullen ganske nøjagtigt – seks en halv kiks til hver, og så sad vi ellers hele aftenen med vores kiks og vores tegneseriehæfter, mens vi hørte plader og drak te. Erindringen om kiksene og den magiske automat strømmer gennem mig, så snart jeg ser Den Gamle Bys genfortælling, og det samme sker, da jeg lidt senere kommer forbi »radioforhandleren«. »Pouls Radio«. Jeg kender hvert eneste af de apparater, der er udstillet i vinduet.Fold sammenLæs mereFoto: Bo Amstrup/Ritzau Scanpix. Også her rammer minderne rent. Hvert eneste apparat i udstillingsvinduet vækker genklang. Dér er den Tandberg-spolebåndoptager, de havde ovre hos skoleinspektøren. Dér er den B&O-radio og forstærker med en front som en regnestok, som er magen til den, min gamle gymnasieven købte for nogle penge, han arvede, og som uden konkurrence gjorde hans stereoanlæg til klassens bedste i de år. Nostalgotektet kører for fuld drøn – også i kasserne med LP-plader, som alle sammen er nogle, jeg selv eller en af mine kammerater fra tiden også ejede. Jeg løsriver mig, går forbi slagteren og længere ind i fortiden. Den Gamle By havde 568.275 besøgende i 2024, og i det nye strategidokument står der, at museet vil hæve det tal med 100.000 inden 2030. Det virker meget ambitiøst, men på den anden side ser jeg hurtigt, at en stor del af den halve million besøgende må være skoleklasser, og jeg forestiller mig, at det vil være ret nemt at få 100.000 skolebørn mere til at komme forbi – især hvis man lokker dem med sukkerkringler, så den idé er hermed givet videre. Jeg lader besøgsstrategien passe sig selv og tager en tur tilbage til fortiden, der stadig er sjov at se på. Møntmestergården på torvet er og bliver et mirakel af en bygning, og jeg bliver i dag kun lidt rasende, når jeg tænker på, at den egentlig stod i Borgergade-kvarteret i København, som blev »saneret« og ødelagt af ufølsomme bygherrer og arkitekter i forening. Møntmestergården stod i Borgergade i København indtil 1944, hvor den blev revet ned og pakket i kasser. Først i 2009 blev den genopført i Den Gamle By.Fold sammenLæs mereFoto: Bo Amstrup/Ritzau Scanpix. Godt, at den i det mindste blev reddet og genopført her. Bygningen blev pillet ned under saneringen i 1944 og lå i kasser i over 60 år, før den blev genopført i Den Gamle By i 2009. En stor bedrift og egentlig det bedste argument for, at et sted som Den Gamle By eksisterer. Jeg ville ønske, vi havde flere af sådanne erindringsrum, hvor gamle ting kunne få lov til at være i fred: Gamle skulpturer, ingen bryder sig om, gamle plader, ingen gider høre, gamle holdninger, ingen gider indtage – der burde være et museum til det hele. Jeg kommer forbi den gamle bagerbutik, men fravælger sukkerkringlen i dag. I stedet går jeg videre og læser grundigt på de blå skilte på hvert hus. De forklarer, hvor huset kommer fra, hvad der er specielt ved det, og hvor længe det har stået i Den Gamle By. En bilforhandler og et automobilværksted fra 1927 er blandt de nyere attraktioner i Den Gamle ByFold sammenLæs mereFoto: Bo Amstrup/Ritzau Scanpix. Jeg kommer ned forbi Gæstgivergården, hvor jeg tager mig en kop kaffe, inden jeg går i gang med slutspurten. Der er mange »figuranter« rundt omkring i gadebilledet: Unge og knap så unge mennesker i periodetypisk tøj og i gang med en eller anden historisk syssel. De hilser alle så venligt, at man ender med at tro, at folk var flinkere i gamle dage. Mange af husene har udstillinger og arbejdende værksteder, men jeg springer de aktiviteter over i dag og går i stedet ned til det legendariske Aarhus-jazzværtshus »Bent J«, der efter sin lukning i 2008 genopstod her i Den Gamle Bys nyeste sektion. Der er masser af autentiske, gamle koncertplakater, men heldigvis kun plasticskod i askebægrene på disken. Bent J. Hvem har ikke lyst til at sætte sig med en kølig pilsner og lytte til lidt jazz?Fold sammenLæs mereFoto: Bo Amstrup/Ritzau Scanpix. Lugten af sure ølsjatter og gammel, kold røg må man tænke sig til, men ellers er resten som en tidsrejse, hvilket jo igen og igen er det, Den Gamle By handler om. »At bruge historien som hammer« er en af de ganske få prægnante formuleringer i strategien for Den Gamle By, og det er den, jeg tager med mig videre ud i verden, tilbage til Aarhus anno 2025. Jeg er selv ved at være et fortidslevn, konkluderer jeg. Og derfor er det, at Den Gamle Bys »nye« ting rammer mig så hårdt. Det er sådan, historiens hammer føles, og det er derfor, det giver mening, at Den Gamle By hele tiden fornyer sig. Snart er det mig, der går rundt derinde med mine børnebørn. Jeg vil tage dem med på Bent J. tror jeg. Selvom der stadig går et par år, før jeg kan byde dem på en øl. Men så en sukkerkringle, da.",
        "metadata": {
            "source": "https://www.berlingske.dk/arkitektur/mon-den-gamle-by-ligner-sig-selv-taenkte-holger-dahl-saa-ramte",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912165/24932591-nsten-som-at-vre-hjemme-i-ribe-som-barn-havde-j.jpg",
            "publication_time": "Lørdag d. 19. april 2025, kl. 15.41",
            "author": "Holger Dahl",
            "related_links": [],
            "attachments": []
        }
    }
}