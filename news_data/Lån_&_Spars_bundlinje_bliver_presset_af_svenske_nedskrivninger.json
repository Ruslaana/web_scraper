{
    "version": "1.0",
    "document": {
        "id": "https://www_berlingske_dk/virksomheder/laan-spars-bundlinje-bliver-presset-af-svenske-nedskrivninger",
        "title": "Lån & Spars bundlinje bliver presset af svenske nedskrivninger",
        "content": "Bankens toplinje - nettorente- og gebyrindtægter - steg i første kvartal til 196 mio. kr. fra 185,2 mio. kr., hvilket ifølge regnskabet primært er drevet af nye kunder og særligt højere gebyrer på blandt andet boliglån og kortgebyrer. Alligevel er indtjeningen ikke fulgt op i samme gear, og det skyldes, at banken har ansat nye medarbejdere, hvilket har øget udgifterne med 8,1 pct., og derfor ligger basisresultat tæt på uændret på 47,1 mio. kr. Nedskrivninger på 11,2 mio. kr. i kvartalet presser bundlinjen, da posten i samme periode året før var på 6,6 mio. kr. Langt størstedelen er fra Lån & Spars forretning i Sverige, og hele 3,3 mio. kr. skyldes svindelsager.  Derudover havde banken kursgevinster på 0,2 mio. kr. i kvartalet mod et overskud på 8,9 mio. kr. året før, og derfor er bundlinjen faldet til et overskud på 30,5 mio. kr. fra 39,3 mio. kr. Årets første tre måneder har ikke givet anledning til at justere bankens forventningerne til 2018, og Lån & Spar venter dermed fortsat et basisoverskud før nedskrivninger på 210-230 mio. kr. og et nettooverskud på 120-150 mio. kr. ",
        "metadata": {
            "source": "https://www.berlingske.dk/virksomheder/laan-spars-bundlinje-bliver-presset-af-svenske-nedskrivninger",
            "image_url": "https://berlingske.bmcdn.dk/media/cache/resolve/image_x_large/image/4/40474/20848501-ln-og-spar-bank.jpg",
            "publication_time": "Onsdag d. 02. maj 2018, kl. 13.45",
            "author": null,
            "related_links": [],
            "attachments": []
        }
    }
}