{
    "version": "1.0",
    "document": {
        "id": "https://www_berlingske_dk/privatoekonomi/kvinder-gaar-glip-af-pensionsformue-ved-skilsmisse",
        "title": "Kvinder går glip af pensionsformue ved skilsmisse",
        "content": "Næsten halvdelen af alle ægteskaber ender med skilsmisse. Alene sidste år kastede 16.343 par håndklædet i ringen. Ofte står kvinden tilbage med udsigt til en markant fattigere alderdom end manden, selv om parret har haft fælleseje. En lovændring fra 2007 har nemlig medført, at pensioner som hovedregel følger personen ved skilsmisse i stedet for at blive delt. Det er problematisk, at reglerne især rammer kvinderne, da de typisk har en mindre pensionsformue end deres mænd, mener Anne Broksø, formand for Danske Familieadvokater. »Det er stadig kvinderne, der går mest på deltid, barsel og forældreorlov. Desuden er pensionen for de fleste procentuel i forhold til indtægten, og da de tjener mindre, sparer de også mindre op. Ulempen er, at når de skal skilles, ender regningen for de mange timer væk fra arbejdsmarkedet hos dem selv,« siger formanden, som til daglig er advokat i Ret&Råd.   Samme erfaring har advokat Viggo Bækgaard fra Forum Advokater i Roskilde. »Problemet er, at man som gift har formuefællesskab og i princippet skal dele alt, man har. Men i de nye regler skal »rimelige pensionsopsparinger« ikke deles. Pensionsordninger via sin arbejdsplads er per definition rimelige, så selv hvis en af ægtefællerne har en meget dårligere pensionsordning, så er princippet, at man beholder hver sin ved skilsmisse,« forklarer han. Ifølge en undersøgelse fra Epinion foretaget for Danske Familieadvokater er næsten fire ud af ti gifte danskere slet ikke klar over, at man beholder sin egen pensionsopsparing ved skilsmisse. Selv blandt dem, der kender reglerne, har meget få taget aktivt stilling til, at de gerne vil dele pensionerne, hvis de går hver til sit. Det kræver nemlig, at man opretter en ægtepagt, hvor man aftaler, at pensionerne skal deles. Og det har kun otte procent gjort. »Mange kvinder interesserer sig ikke for pension og bryder sig ikke om at tale om det. Hvis en kvinde går hjem og siger »skat, jeg har hørt, at man skal oprette en ægtepagt, så jeg kan få halvdelen af din pensionsordning, hvis vi bliver skilt«, så vil manden typisk opfatte det som, at hun siger, at hun vil skilles – og så siger hun, »nej skat, jeg vil ikke skilles. Bare glem det. Det er lige meget«. Det er bare usexet at tale om,« siger Anne Broksø.  Viggo Bækgaard vurderer, at de fleste ægtepar bare lader tiden gå, mens kærligheden er intakt, og hellere vil bruge pengene på en ny opvaskemaskine. I undersøgelsen svarer halvdelen, at de ikke har oprettet en ægtepagt, fordi de aldrig har talt om emnet. Men så bør de komme i gang, lyder opfordringen fra både Anne Broksø, Viggo Bækgaard og privatøkonomisk rådgiver Hans Peter Christensen. »Det nytter ikke noget, at man først tager snakken, når man skal skilles. Spil med åbne kort og sæt jer ned og tal om det, mens I stadig er glade for hinanden. Få eventuelt hjælp fra en økonomisk rådgiver, revisor eller advokat, der kan se på det med åbne øjne. Det vil være fint at have hver sin rådgiver med ind over, som ikke har følelser med i det,« siger Hans Peter Christensen, der er direktør i rådgivningsfirmaet Uvildige.dk.  Han ser det dog ikke nødvendigvis som et problem, at pensionen følger personen ved skilsmisse. »Ser man isoleret på pensioner, kan man sagtens finde tilfælde, hvor den ene står tilbage med den største opsparing. Men der er også mange eksempler på, at den, der har tjent mindst, kommer ud af ægteskabet med flere værdier, end man ellers kunne opnå. Det kan være, at man på grund af den enes høje indkomst har været i stand til at købe et hus, som er steget meget i værdi. Det får man jo halvdelen af ved skilsmisse,« siger Hans Peter Christensen. Selv om det snart er ti år siden, at reglerne blev ændret, har det ikke haft den store indflydelse på antallet af ægtepagter, der bliver oprettet. Tal fra Tinglysningsretten viser, at der i 2015 blev indgået 8.806 ægtepagter. Det er nogenlunde samme antal, som man så i årene frem til 2006, hvor udsigten til de nye regler gav et midlertidigt boom med 18.839 ægtepagter i 2006 og 17.219 i 2007. Siden er antallet støt og roligt faldet til det oprindelige niveau med 8.000-9.000 nye om året. Ser man på andelen af par, der har en ægtepagt, er den faktisk faldet. I 2012 fik Danske Familie­advokater foretaget en tilsvarende undersøgelse, og dengang var det 13 procent, der havde en ægtepagt, mod de otte procent i 2015.  En del af forklaringen er ifølge Anne Broksø, at det ikke altid kan svare sig. Ifølge loven er det nemlig ikke muligt at dele pensioner med livsvarig livrente, hvilket betyder, at en ægtepagt i praksis kun vil omfatte ratepensioner, kapitalpensioner og aldersopsparinger. Hvis manden f.eks. har sparet op i livrenter, mens kvinden har en stor ratepension, kan det derfor ende helt galt med en ægtepagt. Det vil nemlig betyde, at hendes pension skal deles, mens han beholder sin, fortæller Anne Broksø. »Da vi i stigende grad sparer op i livrenter, er der også flere tilfælde, hvor vi fraråder folk at lave en ægtepagt. Statistisk set bør der derfor komme færre ægtepagter med rene deleordninger,« siger hun. Årsagen til, at en stadig større del af danskernes pensioner placeres i livrenter, er, at der i 2010 blev indført et loft for, hvor meget pensionskunder kan indbetale med skattefradrag til deres ratepension. Siden er loftet blevet sænket fra 100.000 kr. om året til 52.400 kroner i 2016, forklarer Viggo Bækgaard. Overstiger pensionsindbetalingen loftet, kan man indbetale det overskydende beløb på en livrentepension, hvor der ikke er noget loft over indbetalinger, som alle giver fuldt skattefradrag. »Alene på grund af skattereglerne er ændringen af skilsmissereglerne blevet mere bøvlet. Med livrenter har den rigeste jo ikke incitament til at indgå en aftale. Jeg har så været med til at lave ægtepagter om, at skatteværdien af en livrente skal deles. Men over en længere årrække bliver beløbet skrækkeligt højt. Hvis du så siger, at han skal betale en million, så er likviditeten der jo ikke,« siger han.  Både Viggo Bækgaard og Danske Familie­advokater går ind for en lovændring, så man får fuld aftalefrihed til også at dele livrenter ved skilsmisse. »Man skal selvfølgelig have en ægtepagt. Men jeg ville gerne have, at man kiggede på det politisk, så man fik en beskyttelse via selve lovgivningen. Der er så mange uafklarede ting i denne lovgivning, at den burde revideres. Eksempelvis er mange mennesker selvstændige og dermed slet ikke inde i en arbejdsmarkedspension,« siger Viggo Bækgaard. ",
        "metadata": {
            "source": "https://www.berlingske.dk/privatoekonomi/kvinder-gaar-glip-af-pensionsformue-ved-skilsmisse",
            "image_url": "https://berlingske.bmcdn.dk/media/cache/resolve/image_x_large/image/11/113630/14349920-13busadvokat-anne-broksoe2jpg.jpeg",
            "publication_time": "Lørdag d. 13. august 2016, kl. 07.00",
            "author": "Louise Kastberg",
            "related_links": [],
            "attachments": []
        }
    }
}