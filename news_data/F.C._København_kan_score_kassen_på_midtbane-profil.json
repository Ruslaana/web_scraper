{
    "version": "1.0",
    "document": {
        "id": "https://www_berlingske_dk/virksomheder/f_c_-koebenhavn-kan-score-kassen-paa-midtbane-profil",
        "title": "F.C. København kan score kassen på midtbane-profil",
        "content": "Efter længere tids rygter, bekræfter F.C. København, at fodboldklubben har modtaget et tilbud fra franske Olympique de Marseille på midtbaneprofilen Daniel Amartey. Forhandlingerne mellem F.C. København og Olympique de Marseille om kontrakten for ghaneseren pågår i øjeblikket, oplyser F.C. København i en fondsbørsmeddelelse.  Prisen lyder ifølge diverse sportsmedier på et sted mellem 40-60 mio. kroner. Heraf skal spillerens tidligere klub Djurgården IF have 12,5 procent af salgsprisen, fordi svenskerne inkluderede en videresalgsklausul, da man solgte til F.C. København. Daniel Amartey kom fra Ghana til svenske Djurgården IF som 16-årig i 2011, efter at han var blevet opdaget ved en turnering i Ghana. Han var på daværende tidspunkt for ung til at skrive kontrakt med den svenske klub. Først i januar 2013, kort efter at Amartey var fyldt 18 år, skrev han under på en kontrakt med Djurgården IF.  I juni 2014 blev det offentliggjort, at Daniel Amartey havde skrevet en fem-årig kontrakt med F.C. København. Den 20-årige ghaneser har siden optrådt såvel på midtbanen og i forsvaret for hovedstadsklubben. Daniel Amartey debuterede for Ghanas fodboldlandshold under Africa Cup of Nations i 2015. Finans TV: Parken nedjusterer forventinger til årets resultat ",
        "metadata": {
            "source": "https://www.berlingske.dk/virksomheder/f.c.-koebenhavn-kan-score-kassen-paa-midtbane-profil",
            "image_url": "https://berlingske.bmcdn.dk/media/cache/resolve/image_x_large/image/20/205153/10440619-daniel-amartey.jpg",
            "publication_time": "Mandag d. 31. august 2015, kl. 15.25",
            "author": null,
            "related_links": [],
            "attachments": []
        }
    }
}