{
    "version": "1.0",
    "document": {
        "id": "https://www_berlingske_dk/virksomheder/i-dag-er-dommens-dag-i-den-stoerste-sag-om-bedrageri-nogensinde",
        "title": "I dag er dommens dag i den største sag om bedrageri nogensinde",
        "content": "Det var i august 2015, at Skat første gang kunne fortælle, at statskassen var blevet lænset. Snart efter kom det frem, at der var tale om storstilet svindel med udbytteskat for 12,7 milliarder kroner. Knap ti år senere har specialanklager Marie Tullin med stor autoritet hen over 22 retsmøder forsøgt at bevise, at det er den varetægtsfængslede Sanjay Shah, der står bag størstedelen af svindlen mod den danske stat. Ifølge specialanklageren har han gjort sig skyldig i groft bedrageri ved gennem en periode på tre år at have svindlet den danske stat for over ni milliarder kroner. For det bør retten straffe ham med fængsel i 12 år, mener anklageren. Hovedpersonen selv har erklæret sig uskyldig. Torsdag eftermiddag får danskerne svar på, om retsformand Nanna Bach, hendes dommerkollega og de menige domsmænd erklærer sig enige med anklagemyndigheden i, at Sanjay Shah skal tildeles den højeste straf for økonomisk kriminalitet nogensinde i Danmark. Sagen mod Shah har været længe undervejs. De danske myndigheder kæmpede i flere år for at få udleveret Shah til retsforfølgelse i Danmark, idet han boede i Dubai. Danmark havde ikke en udleveringsaftale med De Forenede Arabiske Emirater, og det var derfor med meget besvær, at det i sidste ende lykkedes at få Sanjay Shah på et fly til Danmark. Sanjay Shah ankom til Københavns Lufthavn onsdag 6. december 2023.Fold sammenLæs mereFoto: Mads Claus Rasmussen/Ritzau Scanpix. Først i december sidste år landede udbyttesagens hovedmistænkte i Københavns Lufthavn, og billederne af ham i joggingtøj med en gul plasticpose i den ene hånd er siden blevet ikoniske. Han var som forvandlet, da han trådte ud af flyet. Han lignende på ingen måde den skjorteklædte, succesrige finansmand, som billederne af ham fra Dubai gav indtryk af. Men ifølge anklagemyndigheden er han hovedmanden bag det komplicerede og professionelle handelssetup, som han konstruerede for at svindle den danske stat. Det står i dyb kontrast til de joggingbukser og den hættetrøje, Shah som oftest har været iklædt under retsmøderne. Ifølge specialanklager Marie Tullin er det lykkedes Sanjay Shah at snyde Skat til at tro, at der var realiteter bag de knap 3.400 ansøgninger, som han og hans medsammensvorne indsendte til Skat for at få refunderet udbytteskat. Den mulighed har man som udenlandsk aktieejer, hvis man betaler skat i Danmark. Det forudsætter dog, at man rent faktisk ejer de danske aktier, man søger udbytteskatterefusion for, og at man rent faktisk har betalt udbytteskat. Det var ikke tilfældet for Sanjay Shahs og hans håndlangeres vedkommende, mener anklagemyndigheden. »Det afgørende er, at der skal være tale om et reelt udbytte efter ligningslovens regler. Man kan ikke bare tage et tilfældigt beløb og vælge at kalde det udbytte,« lød det fra Marie Tullin under hendes procedure på sagens næstsidste retsmøde. Specialanklager Marie Tullin har gennem en lang række retsmøder fremlagt det ene skriftlige bevis efter det andet på, at Sanjay Shah ifølge anklagemyndigheden er skyldig i groft bedrageri.Fold sammenLæs mereFoto: Liselotte Sabroe/Ritzau Scanpix. »Lovteksten er helt klar, og der er ikke noget smuthul,« sagde hun med henvisning til Sanjay Shahs ofte fremførte påstand om, at han blot udnyttede et smuthul i de danske skatteregler. Man kan ikke eje noget, der ikke findes, har Tulin flere gange slået fast under retssagen. Sanjay Shah skulle nemlig på baggrund af de mange ansøgninger om udbytterefusion have ejet aktier for svimlende 1.400 milliarder kroner, hvilket svarer til omkring halvdelen af Danmarks bruttonationalprodukt, konstaterede Tulin under sin procedure. Sanjay Shah har dog en noget anden opfattelse. Han mener, at han lovligt har udnyttet et hul i de danske skatteregler. Ifølge Shah var det helt lovligt, når hans kunder fik refunderet udbytteskat fra Danmark for ni milliarder kroner – selv om der ikke var udbetalt noget udbytte fra de udloddende danske selskaber til kunderne, og selvom der ingen aktier var i hverken hans komplicerede handelssystem eller på kundernes depoter i systemet. Sanjay Shah har flere gange i retten tålmodigt forklaret, at han i sin forretning blot gjorde som alle andre. Han fulgte standarden for såkaldte udbytteskattearbitragehandler. Sanjay Shah indtog i begyndelsen af straffesagen vidneskranken for at svare på anklagemyndighedens og forsvarets spørgsmål til sagen.Fold sammenLæs mereFoto: Lars Andersen. På den måde er Marie Tullin og Sanjay Shah ikke uenige – men hvad Shah mener er lovligt, mener Tullin derimod er groft bedrageri af den danske stat. Og netop bedrageri valgte den britiske statsborger og Sanjay Shahs tidligere håndlanger Anthony Mark Patterson at erklære sig skyldig i, kort før straffesagen mod ham selv og Shah skulle begynde. I det tidlige forår fik Marie Tullin nemlig en uventet trumf på hånden, da Anthony Mark Patterson 29. februar valgte at tilstå, at han havde medvirket til det store svindelnummer. Med hans tilståelse blev det ifølge Tullin bevist, at Sanjay Shah var hjernen bag det hele, lød det i hendes procedure. »Patterson forklarede i retten, at han fik instruktioner direkte fra Shah, som var hans direkte overordnede,« sagde hun. Både Shah selv og hans forsvarere, Kåre Pihlmann og Mikael Skjødt, har flere gange inden straffesagen skulle køre forsøgt at standse sagen med det argument, at Shah ikke ville få en retfærdig rettergang. Ifølge forsvaret er Sanjay Shah dømt på forhånd, da blandt andre tidligere skatteministre offentligt har erklæret ham for at være skurken i udbyttesagen, allerede inden sagen begyndte at rulle ved Retten i Glostrup. Forsvarsadvokaterne Kåre Pihlmann og Mikael Skjødt procederede i september for Sanjay Shahs frifindelse på det allersidste retsmøde inden dommen.Fold sammenLæs mereFoto: Liselotte Sabroe/Ritzau Scanpix. Forsvaret har tidligere udtalt, at man ønsker at tage sagen til Menneskerettighedsdomstolen, men netop argumentet om, at Sanjay Shah er dømt på forhånd, var ikke en del af forsvarets procedure. Derimod gentog forsvaret Sanjay Shahs forklaringer om, at alt i hans handelssetup skete inden for gældende lov, regulering og markedspraksis. »Det er vores opfattelse, at Sanjay Shah var i god tro, og det har han også sagt lige fra starten,« lød det fra Mikael Skjødt. Hvorvidt dommerne mener, at Sanjay Shah er skyldig eller ej, får vi svar på torsdag eftermiddag kl. 16.",
        "metadata": {
            "source": "https://www.berlingske.dk/virksomheder/i-dag-er-dommens-dag-i-den-stoerste-sag-om-bedrageri-nogensinde",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867709/24851059-torsdag-klokken-16-falder-der-dom-i-straffesagen-m.jpg",
            "publication_time": "Torsdag d. 12. december 2024, kl. 06.30",
            "author": "Julie Søltoft",
            "related_links": [],
            "attachments": []
        }
    }
}