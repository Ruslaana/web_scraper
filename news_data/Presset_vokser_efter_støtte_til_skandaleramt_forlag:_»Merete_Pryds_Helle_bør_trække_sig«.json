{
    "version": "1.0",
    "document": {
        "id": "https://www_berlingske_dk/kultur/presset-vokser-efter-stoette-til-skandaleramt-forlag-merete-pryds-helle",
        "title": "Presset vokser efter støtte til skandaleramt forlag: »Merete Pryds Helle bør trække sig«",
        "content": "At sidde for bordenden i Statens Kunstfond er ikke alene en vigtig tillidspost. Det er også en enormt magtfuld post. Men Merete Pryds Helle har brudt tilliden, efter at hun gjorde sin stemme gældende i sagen om Lindhardt og Ringhof. Og derfor bør hun trække sig – både som bestyrelsesleder og leder af legatudvalget for litteratur i Statens Kunstfond – mener forfatteren Janne Teller. »Merete Pryds Helle bør trække sig fra begge poster efter en så ladet offentlig udmelding,« siger hun med henvisning tildet indlæg i Berlingske, som Merete Pryds Helle sammen med 16 andre forfattere skrev under på for få uger siden. I indlægget tog forfatterne deres forlag, Lindhardt og Ringhof, i forsvar og undsagde beretninger om en gennemgribende seksualiseret kultur fremsat af en tidligere ansat og forfatter på forlaget. Det har også affødt kritik fra forfatteren Leonora Christina Skov, der kaldte det et»lavpunkt«, mens hun opfordrede Merete Pryds Helle til at trække sin underskrift tilbage. Samtidig kunne Berlingske afsløre, hvordan en anonym klage også var landet på kunstfondens bord, omhandlende »Merete Pryds Helles fuldstændige mangel på indsigt i sin egen magtposition«, fordi hun med sin underskrift har gjort det umuligt for forfattere, der er uenige med hende, at melde det ud i fuld offentlighed »af angst« for ikke at kunne modtage arbejdslegater. Merete Pryds Helle har selv erkendt problematikken med ordene: »Jeg burde derfor have været min rolle og mit ansvar mere bevidst og undladt at udtale mig i sagen,« mens hun forsikrede nervøse ansøgere om, at de ikke skulle være nervøse for forskelsbehandling. Men det er ifølge Janne Teller ikke nok. Janne Teller debuterede som forfatter i slutningen af 1990erne og modtog i 2002 Statens Kunstfonds treårige arbejdslegat.Fold sammenLæs mereFoto: Asger Ladefoged. Merete Pryds Helle har gennem sine poster som bestyrelsesleder og leder af legatudvalget for litteratur i Statens Kunstfond stor indflydelse på fordelingen af fondens kunststøtte, der lyder på godt en halv milliard kroner om året. En støtte som mange forfattere og kunstnere er afhængige af. Inden for litteratur lød puljen sidste år på i alt35,1 millioner kroner. Janne Teller er en prominent dansk forfatter, der også haft særdeles stor succes i udlandet med sit forfatterskab. Hun debuterede i slutningen af 1990erne og modtog i 2002 Statens Kunstfonds treårige arbejdslegat. Ifølge Janne Teller er det først og fremmest vigtigt, at Merete Pryds Helle trækker sig fra legatudvalget for litteratur. Det skyldes, at det netop er her, at beslutninger om, hvilke forfattere der skal have støtte, og hvem der ikke skal, træffes. »Dermed kan hendes rolle i udvalget få ansøgende forfattere til at være tilbageholdende omkring #metoo og andre magtkritiske udtalelser. Og uanset Merete Pryds Helles efterfølgende udtalelser vil det være umuligt udefra at gennemskue, om det vil have en negativ indflydelse på beslutninger om støtte til dem, der har udtalt sig,« siger Janne Teller. Selv hvis det viser sig, at det ingen reel effekt skulle have på Pryds Helles legatindstillinger, er det ikke til at vide for nogen, mener Teller, og »dermed vil den uvildighed, som udvalget nødvendigvis skal stå for, ikke længere være troværdig«. Når det kommer til Merete Pryds Helles rolle som bestyrelsesleder i Statens Kunstfond, understreger Janne Teller, at der her er tale om en overordnet politik- og programlæggende rolle. »Den rolle har ikke med støttebeslutninger til den enkelte forfatter at gøre. Så her mener jeg, at der er mindre grundlag for bekymring om en umiddelbar interessekonflikt. Selvom det selvfølgelig er lidt uldent,« siger hun og tilføjer: »For spørgsmålet er jo, om ikke armslængdeprincippet netop betyder, at Kunstfonden frit skal kunne give de økonomiske rammer for, at litteraturens udøvere kan kritisere magthaverne – også når det er inden for vores eget gebet? Det må der selvfølgelig ikke herske nogen tvivl om.« Er det ikke at være for mistroisk at tro, at Merete Pryds Helle ikke både kan være kritisk over for dækningen af Lindhardt og Ringhof-sagen og samtidig forvalte sin magt i Statens Kunstfond ordentligt? »Det vil sikkert være Merete Pryds Helles intention – nu efter de forskellige indsigelser – at forvalte sin magt i Statens Kunstfond neutralt og ordentligt. Men problemet med forfatterbrevet er jo, at hun og de øvrige 16 forfattere uden at kende sagen fra andet end pressen og uden så meget som at bede forlaget om en ekstern og uvildig undersøgelse gik ud med en utvetydig støtte til Lindhardt og Ringhof – som er både den magthavende og anklagede part her,« siger Janne Teller og tilføjer: »I denne situation svarer det til, at Merete Pryds Helle skal sidde som dommer i situationer, hvor folk kan komme i klemme, fordi hun allerede har ageret som advokat for #metoo-forsvaret ved at lægge sin sympati offentligt og ganske uforbeholdent hos forlaget.« Janne Teller fortæller videre, ud fra sin mange års erfaring i branchen, at det kan være meget svært at være objektiv i et lille miljø som dansk litteratur, hvor de fleste kender hinanden, har oparbejdet sympatier og antipatier og ikke mindst har diverse afhængighedsforhold til forskellige formidlere og forlag. »At sidde i Kunstfonden er en meget magtfuld tillidspost. Jeg synes, at skaden allerede er sket, og objektiviteten er kastet ud af vinduet,« siger hun. I 2023 blev Merete Pryds Helle valgt til Statens Kunstfonds legatudvalg for litteratur – senere blev hun udpeget som bestyrelsesleder af kulturminister Jakob Engel-Schmidt (M).Fold sammenLæs mereFoto: Søren Bidstrup. Nu drejer det sig om at genoprette Kunstfondens neutralitet, mener Teller: »Og ikke om, hvorvidt Merete Pryds Helle som person kan, eller ikke kan ændre sin holdning til »objektiv«, mens hun sidder i et legatudvalg, der jo altså bestemmer, om andre forfattere – der måske kæmper for en #metoo-positiv indstilling – kan modtage de nødvendige midler til at skrive på deres bøger.« Berlingske har forelagt kritikken for Merete Pryds Helle, der svarer skriftligt: »Jeg vil gerne understrege endnu engang, at alle ansøgninger til Legatudvalget for Litteratur behandles på samme grundlag, og at ansøgeres offentlige ytringer ikke har indflydelse på, hvorvidt man kan modtage støtte eller ej. Det er desuden vigtigt at gentage, at samtlige udvalg i Statens Kunstfond er omfattet af forvaltningslovens regler om inhabilitet.« Hun fortsætter: »Jeg er naturligvis ked af den mistillid, der er blevet udtrykt, og jeg anerkender, at jeg med min position i det kunstneriske miljø ikke burde have udtalt mig i sagen. Det var en fejl fra min side.« Merete Pryds Helle har ikke yderligere kommentarer. Berlingske har ligeledes forelagt kritikken for kulturminister Jakob Engel-Schmidt (M), der har udpeget Merete Pryds Helle som bestyrelsesleder i Statens Kunstfond. Han ønsker ikke at kommentere sagen.",
        "metadata": {
            "source": "https://www.berlingske.dk/kultur/presset-vokser-efter-stoette-til-skandaleramt-forlag-merete-pryds-helle",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893916/24898898-bningstale-af-merete-pryds-helle-ved-bogforum-i-b.jpg",
            "publication_time": "Torsdag d. 27. februar 2025, kl. 21.22",
            "author": "Signe Westermann Kühn",
            "related_links": [],
            "attachments": []
        }
    }
}