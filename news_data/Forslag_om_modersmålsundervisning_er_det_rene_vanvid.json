{
    "version": "1.0",
    "document": {
        "id": "https://www_berlingske_dk/kommentatorer/forslag-om-modersmaalsundervisning-er-det-rene-vanvid",
        "title": "Forslag om modersmålsundervisning er det rene vanvid",
        "content": "Reformkommissionen foreslår at indføre »intensiv modersmålsundervisning«. Tilbuddetskal gælde på alle folkeskolermed mindst 30 procent tosprogede elever og foregå i småhold fra 1. klasse – ved siden af den normale undervisning. Men det er det rene vås og hører kun hjemme i La La Land at tro, at et intensivt fokus på modersmål vil kunne gøre noget som helst godt for unge minoritetsetniske børn, der allerede kæmper med at mestre det danske sprog. Undskyld mig, har de tabt sutten? Vi har forsøgt dette før. Under daværende uddannelsesminister Merete Riisager forsøgte man ikke kun med modersmålsundervisning, men også med ekstra dansktimer. I enperiode på tre årblev cirka 6.300 elever i 1. til 4. klasse udsat for dette mærkværdige forsøg i håb om at »løfte« trivsel og integration. Men resultatet var, at det ikke havde en særlig effekt på indvandrerelevernes kundskaber i dansk. Undersøgelsen konkluderede, at »der er ikke blevet observeret positive effekter af modersmålsundervisningen på nogen af elevernes sproglige kompetencer på dansk«. Derfor kunne man heller ikke anbefale modersmålsundervisning, hvis formålet er at forbedre elevernes potentielle danskkundskaber. Af samme grund er det decideret hovedrystende at læse reformkommissionens forslag om, at det skal indføres. Især fordi de burde kende til dette omfattende »eksperiment«. Men ak nej – forskning og fakta er åbenbart ikke relevant i dette tilfælde. Nu tænker du nok, at jeg er hård og måske for kantet. Men jeg er træt af, at man eksperimenterer igen og igen, når det kommer til de minoritetsetniske unge i dette land. At man altid skal have så lave forventninger til os »udefra«. Jeg har selv været igennem modersmålsmaskineriet, og jeg glemmer aldrig, hvordan jeg skulle balancere mellem dansk og persisk. Til sidst måtte mine forældre give op og trække mig fra persisk, fordi jeg kom bagud med mine danske lektier. Og det er præcis det, som gør mig mest forarget. Hvad tror du, at et minoritetsetnisk barn, der vokser op med forældre, som ikke er gode til dansk og bor i et område, hvor arabisk, somalisk, persisk eller andet tales, har brug for? Mere arabisk? Hvad tror du, at et barn, som kæmper med at lave sine lektier, hjælpe til derhjemme, oversætte for sine forældre og huske at være barn, mest har brug for? Flere lektier end sine danske kammerater? Og hvem tror du oprigtigt dukker op og underviser de unge? Uddannede undervisere eller såkaldt »lærde« fra moskeerne? Tja, gæt selv. Det havde dog en effekt. Ja, eleverne blev bedre til arabisk, somalisk, persisk osv. Og det øgede trivslen. Det giver også familien mulighed for at fastholde barnet i det at være araber, tyrker osv. Spørgsmålet er, om det er den effekt, vi vil opnå, eller om vi vil give unge minoritetsetniske borgere det, de oprigtigt har brug for – en vej ind i fællesskabet og ikke modersmålsundervisning, der fastholder dem i det andet. Derfor er mit klare svar til politikerne: Drop modersmålsdrømmene og brug pengene på mere danskundervisning nu. Ali Aminali er radiovært, forfatter og politisk kommentator ",
        "metadata": {
            "source": "https://www.berlingske.dk/kommentatorer/forslag-om-modersmaalsundervisning-er-det-rene-vanvid",
            "image_url": "https://berlingske.bmcdn.dk/media/cache/resolve/image_x_large/image/167/1677883/24432335-tre-elever-lser-bog-sammen-folkeskole-i-kalundborg-den-16-juni-2021.jpg",
            "publication_time": "Torsdag d. 18. maj 2023, kl. 12.22",
            "author": "Ali Aminali",
            "related_links": [],
            "attachments": []
        }
    }
}