{
    "version": "1.0",
    "document": {
        "id": "https://www_berlingske_dk/kommentatorer/rikke-johansen-i-aabent-brev-til-skolelederforeningen-vi-skal-kalde",
        "title": "Rikke Johansen i åbent brev til Skolelederforeningen: »Vi skal kalde volden ved dens rigtige navn«",
        "content": "Kære Dorte Andreas og Kristian Dissing Olesen, Tak forjeres indlæg, som Berlingske bragte den 14. april. Det er dejligt, at skolelederforeningen melder sig ind i den vigtige debat om vold i folkeskolen. I jeres indlæg argumenterer I for, at håndteringen af vold kalder på en anden debat. En debat, hvor vi - frem for at tale sanktioner - skal stille os selv spørgsmålet: »Hvad er det for en skole, vi vil have?« Efter at have læst jeres indlæg og jeres refleksioner, har jeg gjort mig følgende overvejelser. Hvorfor vælger I så kategorisk at kalde voldelige overfald for »voldsomme episoder« og »hændelser«? For den voldsramte og det omgivende fællesskab, er dette ikke en særlig dækkende betegnelse. Det føles som en negligering af den vold, som offeret har været udsat for. Det føles som en negligering af et undervisningsmiljø, som skulle være kendetegnet af tryghed og tillid. »Vi skal kalde volden ved dens rigtige navn, og vi skal ikke acceptere at den viser sit ødelæggende og traumatiserende ansigt.«Fold sammenLæs mereFoto: Mathias Svold. At få trukket enplastikpose ned over ansigtet, at blive spyttet og sparket på og at blive slået i hovedet kan ikke kategoriseres som en »hændelse« eller en »episode«. Med det ord indikerer man, at noget utilsigtet har fundet sted, som kunne være undgået hvis bare offeret, de fagprofessionelle eller fællesskabet havde ageret anderledes. Det har sit udspring i et børnesyn, der siger, at barnet altid gør det bedste, det kan. Men jeg finder det forkert. Vold er i min optik vold. Det skal ikke gradbøjes eller undskyldes. Det er udøveren, der bærer ansvaret for volden. Selvfølgelig skal vi arbejde med problematikkerne pædagogisk og didaktisk, heri er vi helt enige. Men det skal vi gøre uden at negligere og undskylde voldshandlingen. Vi skal kalde volden ved dens rigtige navn, og vi skal ikke acceptere, at den viser sit ødelæggende og traumatiserende ansigt. Det fører til forråelse, ligegyldighed og magtesløshed. Det bevirker, at vi som fagprofessionelle træder et skridt tilbage og ikke agerer med autoritet og handling. Vi overlader i visse tilfælde klasserummet til de elever, der råber højest eller bruger volden som sprog. Det er ikke den demokratiske, inkluderende og rummelige folkeskole, jeg gerne vil have. Rikke Johansen er skolelærer Rikke Johansen har deltaget i en række artikler i Berlingske om vold i folkeskolen ",
        "metadata": {
            "source": "https://www.berlingske.dk/kommentatorer/rikke-johansen-i-aabent-brev-til-skolelederforeningen-vi-skal-kalde",
            "image_url": null,
            "publication_time": "Mandag d. 21. april 2025, kl. 16.38",
            "author": null,
            "related_links": [],
            "attachments": []
        }
    }
}