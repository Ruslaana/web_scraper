{
    "version": "1.0",
    "document": {
        "id": "https://www_berlingske_dk/virksomheder/stenrig-norsk-skibsreder-koeber-teletopchefs-privatfly",
        "title": "Stenrig norsk skibsreder køber teletopchefs privatfly",
        "content": "Samtidig med den store flymesse i Paris har en spektakulær flyhandel fundet sted i Norge. Her har den 67-årige skibsreder Pål Smith-Kielland, som er en af de rigeste mænd i Oslo-området, købt det privatfly, som den afgående topchef for telegiganten Telenor, Jon Fredrik Baksaas, ellers har haft til sin rådighed, skriver det norske dagbladDagens Næringsliv. Der er tale om en Cessna Citation Bravo fra 2002 med plads til syv personer, som Telenor - der hører til blandt verdens ti største teleselskaber - har ejet halvparten af gennem tre år. Det er den anden ejer, fondsbestyreren Altor, der har ønsket at sælge, fordi man ikke længere har brug for at have et fly.  Altor-partner Hugo Maurstad siger til Dagens Næringsliv, at flyet blev solgt for næsten samme beløb, som det i sin tid blev købt for, nemlig omkring to millioner euro. Telenor har endnu ikke taget stilling til, om der er brug for et særligt privatfly til ledelsen fremover. Indtil videre vil de rejse med almindelig rutetrafik og om fornødent leje fly, hvis særlige behov opstår.  Nu skal Cessna-flyet indgå i Pål Smith-Kiellands flyselskab Hesnes Air, hvor det skal lejes ud. Jon Fredrik Baksaas går efter 13 år på topposten på pension 17. august. Sigve Brekke, der har været i Telenor siden 1999 og siden 2008 har været chef for Telenor i Asien, bliver ny topchef.",
        "metadata": {
            "source": "https://www.berlingske.dk/virksomheder/stenrig-norsk-skibsreder-koeber-teletopchefs-privatfly",
            "image_url": "https://berlingske.bmcdn.dk/media/cache/resolve/image_x_large/image/13/138682/9352940-pix-jon-fredrik-baksaas.jpg",
            "publication_time": "Fredag d. 19. juni 2015, kl. 09.30",
            "author": "Thomas Breinstrup",
            "related_links": [],
            "attachments": []
        }
    }
}