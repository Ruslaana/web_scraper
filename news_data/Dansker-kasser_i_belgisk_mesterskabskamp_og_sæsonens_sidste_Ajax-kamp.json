{
    "version": "1.0",
    "document": {
        "id": "https://www_berlingske_dk/sport/dansker-kasser-i-belgisk-mesterskabskamp-og-saesonens-sidste-ajax-kamp",
        "title": "Dansker-kasser i belgisk mesterskabskamp og sæsonens sidste Ajax-kamp",
        "content": "Viktor Fischer scorede sit tredje Ajax-mål på to kampe, mens Lasse Nielsen med sin scoring var med til at sikre tre vigtige point i den belgiske mesterskabskamp. For danskerklubben Ajax Amsterdam var der i søndagens kamp mod Dordrecht ikke andet at spille for end ære. Klubben havde allerede sikret sig sølvet i den hollandske liga, hvor guldet i år går til PSV Eindhoven. Alligevel var danske Viktor Fischer opsat på at slutte sæsonen godt af efter at have siddet ude i næsten 15 måneder med en skade. Efter 57 minutter havnede en tilfældig bold hos danskeren, som iskoldt drejede bolden over i det lange hjørne med sin højrefod. Hans tredje mål i de seneste to kampe. Tre minutter efter scoringen blev han udskiftet. Uheldigt for ham og Ajax gik dampen af holdet, og med to Dordrecht-scoringer i den sidste halv time af kampen endte det hele med et Ajax-nederlag på 1-2. Viktor Fischer var ikke den eneste dansker, der var på banen for Ajax. Lasse Schöne fik fuld spilletid, mens Lucas Andersen blev skiftet ind til det sidste kvarter. I Hollands naboland Belgien er der stadig hidsig kamp om guldet. Her er de i gang med playoff, hvor Gent fører foran Club Brugge. Netop disse hold mødtes søndag eftermiddag, hvor danske Lasse Nielsen åbnede for målscoringen efter fem minutter. Den tidligere AaB-spiller fik lov til at lave en af de nemmere scoringer i hans karriere ved at prikke bolden ind tæt foran mål. Begge hold scorede efterfølgende to gange hver, og derfor endte det med en Gent-sejr på 3-2. Holdet har nu 46 point - fem foran Club Brugge og Anderlecht. Sidstnævnte har dog spillet en kamp færre. Den bliver spillet søndag aften klokken 18 mod Standard Liege.",
        "metadata": {
            "source": "https://www.berlingske.dk/sport/dansker-kasser-i-belgisk-mesterskabskamp-og-saesonens-sidste-ajax-kamp",
            "image_url": "https://berlingske.bmcdn.dk/media/cache/resolve/image_x_large/image/70/709234/8941963-fischer.jpeg",
            "publication_time": "Søndag d. 17. maj 2015, kl. 17.03",
            "author": null,
            "related_links": [],
            "attachments": []
        }
    }
}