{
    "version": "1.0",
    "document": {
        "id": "https://www_berlingske_dk/virksomheder/der-er-knas-i-kohbergs-nye-regnskab",
        "title": "Der er knas i Kohbergs nye regnskab",
        "content": "»Kohberg klar til fremtiden« står der som overskrift på Kohbergs nyligt udsendte pressemeddelelse. En udmelding der nærmest tigger om opfordringen »spis nu lige brød til«. Kohberg har netop fremlagt regnskab, og det er alt andet end kernesundt. Et minus på bundlinjen på 28,7 mio., en større fyringsrunde, og en daggammel møgsag er nogle af problemerne, der gærer for virksomheden. Resultatet for 2016 opnås på baggrund af en omsætning på 942 mio. kr.  »Resultatet er selvfølgelig ikke tilfredsstillende, og det skyldes en række faktorer. En meget hård priskonkurrence på brødmarkedet og i dagligvarehandlen i Danmark samt prisstigninger på forskellige råvarer er en del af forklaringen,« siger Peder Christensen, der er administrerende direktør i Kohberg. 2016 var også et år, hvor firmaet fyrede 90 medarbejdere. En beslutning Peder Christensen fortæller ikke har været med koncernens gode vilje, men bunder i en erkendelse af, at firmaet må tilpasse sig markedet. Peder Christensen tiltrådte posten som administrerende direktør i 2016, og Kohberg har i det hele taget været igennem en række ledelsesmæssige udskiftninger, som firmaet selv skriver i en pressemeddelelse.  Kohberg meddeler, at firmaet har investeret kraftigt i at opnå en række internationale fødevarecertificeringer. »Alt i alt betyder det, at vi står godt rustet til fremtiden,« siger Peder Christensen i pressemeddelelsen. Den fortolkning kan dog være svær at nikke genkendende til for virksomheden, der en kun daggammel møgsag om, at der er fundet plastik i deres burgerboller, hvorfor de har valgt at tilbagekalde produktet. ",
        "metadata": {
            "source": "https://www.berlingske.dk/virksomheder/der-er-knas-i-kohbergs-nye-regnskab",
            "image_url": "https://berlingske.bmcdn.dk/media/cache/resolve/image_x_large/image/10/102122/17286381-kohberg-fremlgger-uappetitligt-regnskab-men-mener-selv-at-de-er-klar-til-fremtiden.jpg",
            "publication_time": "Torsdag d. 18. maj 2017, kl. 10.50",
            "author": "David Rue Honoré",
            "related_links": [],
            "attachments": []
        }
    }
}