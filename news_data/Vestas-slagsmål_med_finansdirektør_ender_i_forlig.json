{
    "version": "1.0",
    "document": {
        "id": "https://www_berlingske_dk/virksomheder/vestas-slagsmaal-med-finansdirektoer-ender-i-forlig",
        "title": "Vestas-slagsmål med finansdirektør ender i forlig",
        "content": "Et årelangt slagsmål mellem Vestas og selskabets tidligere finansdirektør Henrik Nørremark om et indisk vindmølleprojekt og en millionstor fratrædelse endte torsdag i et forlig – under et døgn inden sagen skulle begynde i retten i Aarhus. FAKTASagen kortFebruar 2012Henrik Nørremark fyres i Vestas. En måned senere stopper bestyrelsesformand Bent Erik Carlsen.September 2012Vestas fratager Henrik Nørremark hans fratrædelsesbonus. Nørremark stævner Vestas en måned senere.December 2012Vestas med den nye bestyrelsesformand, Bert Nordberg, i spidsen politianmelder Henrik Nørremark. Senere offentliggør Vestas, at Nørremark­s handler i Indien har kostet selskabet over 140 mio. kr. Nørremark benægter.Juni 2015Bagmandspolitiet dropper sagen mod Henrik Nørremark, da man ikke kan finde beviser nok.Februar 2016Der indgås forlig mellem de to parter.FOLD UD Februar 2012 September 2012 December 2012 Juni 2015 Februar 2016 Henrik Nørremark havde stævnet Vestas for 8,5 mio. kroner, som han mener at have til gode af sin fratrædelsesgodtgørelse, mens vindmølleproducenten omvendt havde lagt sag an mod en række parter i Indien vedrørende det såkaldte »Project Dragon«, som Vestas indtil nu har brugt som årsag til at tilbageholde Henrik Nørremarks fratrædelsesgodtgørelse. Alle retstvisterne mellem partnere bliver afsluttet med forliget, som holdes fortroligt mellem parterne. »Et forlig er nu fundet mellem parterne på de nævnte tvister, som er acceptabel for alle parter,« udtaler bestyrelsesformand i Vestas, Bert Nordberg, i fondsbørsmeddelelsen.  Sagens omdrejningspunkt er det såkaldte »Project Dragon« i Indien. Ifølge Vestas rejste Henrik Nørremark i 2011 til det asiatiske land med det formål at opkøbe kinesiske vindmøller, som Vestas så skulle aflure. Dette projekt var ifølge Vestas’ udlægning af sagen ikke noget, som man kendte til i resten af vindmøllekoncernen, og det var ydermere så langt ud over den tidligere finansdirektørs beføjelser, at man valgte at fratage Henrik Nørremark hans fratrædelsesgodtgørelse blot måneder efter, at han blev afskediget. Henrik Nørremark har dog hele tiden fastholdt, at flere i Vestas herunder tidligere topchef Ditlev Engel kendte til projektet. Berlingske forsøgte torsdag at få en kommentar fra Ditlev Engel, men han henviste til Vestas, der ikke selv ønskede at uddybe forliget. Tidligere bestyrelsesformand Bent Erik Carlsen, der var formand, da Project Dragon blev indledt, men før Vestas påbegyndte opgøret mod sin tidligere finansdirektør, afviser at have kendt til det indiske projekt. »Jeg har intet kendskab til det,« siger Bent Erik Carlsen.  Men ville du ikke gerne have haft rettens ord på, at den tidligere ledelse og dig selv inklusive ikke kendte til projektet? »Jeg har slet ikke været involveret i, hvorfor man overhovedet har anlagt den sag. Det er efter min tid. Når jeg ikke sidder med kortene, så har jeg ingen mening om, hvad der er op og ned i den sag,« siger han. Rettens ord er dog noget, som Vestas i den grad har brug for, mener vindmølleproducentens tidligere direktør Johannes Poulsen. »Jeg synes ikke, det klæder Vestas at have ført sådan en sag og så slutte den med et hemmeligt forlig, for det giver anledning til fortsatte spekulationer og rygtedannelser, når der ikke kommer en juridisk afklaring,« siger Johannes Poulsen, der tidligere har været ude med riven over for Vestas, fordi han mener, at selskabet har begået karaktermod på Henrik Nørremark. »Alene det, at man indgår forlig, giver udtryk for, at Vestas har opnået, hvad de gerne ville, og det var at tryne hr. Nørremark godt og grundigt. Og jeg har aldrig kunnet gennemskue, hvad det var for en moral hos Vestas, der gjorde, at man trak sagen i langdrag,« siger Johannes Poulsen.  Hvor meget Henrik Nørremark får med sig fra det netop indgåede forlig er som nævnt fortroligt, men beløbet vil nærmest uanset størrelse falde på et tørt sted. Mens Nørremark ventede på retssagen, gik han nemlig personligt konkurs i starten af 2015.",
        "metadata": {
            "source": "https://www.berlingske.dk/virksomheder/vestas-slagsmaal-med-finansdirektoer-ender-i-forlig",
            "image_url": "https://berlingske.bmcdn.dk/media/cache/resolve/image_x_large/image/24/241901/12449013-26buspix-henrik-noerremark-jpg.jpeg",
            "publication_time": "Torsdag d. 25. februar 2016, kl. 21.15",
            "author": "Michael Korsgaard Nielsen",
            "related_links": [],
            "attachments": []
        }
    }
}