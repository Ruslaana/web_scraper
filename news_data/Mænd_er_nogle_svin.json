{
    "version": "1.0",
    "document": {
        "id": "https://www_berlingske_dk/boganmeldelser/maend-er-nogle-svin",
        "title": "Mænd er nogle svin",
        "content": "Maria Sveland, der debuterede med »Bitterfissen«, er nu klar med romanen »At Løbe«, og hvor »Bitterfissen« handlede om en kvinde på barsel, handler denne om incest og pigers venskaber. Julia og Emma er veninder. Emma bor med sin direktørfar og kosmetikekspedientmor i det perfekte smukke hjem. Julia alene med sin boheme-mor, der fik barn tidligt og derfor aldrig en uddannelse. Efter en voldtægt viser det sig, at Emma er blevet udsat for incest - ih altså, så var det pæne hjem ikke så pænt alligevel. Herfra ruller lavinen, og der er ikke grænser for, hvilke dårligdomme der rammer mor og datter i begge forhold, for patriarkatet træder virkeligt i karakter og sørger for, at intet bliver bedre. Emmas mor bliver fængslet, Julias drikker for meget, de to kommer på institution, tager stoffer, prostituerer sig . Alt sammen fordi mænd er nogle svin, mænd med magt værre svin, og kvinder er små svage ofre. Det er så karikeret og unuanceret, fuldstændigt ureflekteret rasende og utroværdigt og dermed også ret uinteressant. Oveni hatten er bogen dårligt skrevet og alt for lang, så man hverken tror på historien eller gider læse den.",
        "metadata": {
            "source": "https://www.berlingske.dk/boganmeldelser/maend-er-nogle-svin",
            "image_url": "https://berlingske.bmcdn.dk/media/cache/resolve/image_x_large/image/46/462794/4458684-maria-sveland-at-lbe.jpg",
            "publication_time": "Torsdag d. 25. august 2011, kl. 22.30",
            "author": "Sarah Skarum",
            "related_links": [],
            "attachments": []
        }
    }
}