{
    "version": "1.0",
    "document": {
        "id": "https://www_berlingske_dk/virksomheder/atea-faar-ny-direktoer-i-danmark",
        "title": "Atea får ny direktør i Danmark",
        "content": "Skandinaviens største IT-leverandør, Atea, får ny chef i Danmark. Den 54-årige Jan Skelbæk er hentet fra IT-sikkerhedsfirmaet Symantec, hvor han er nordisk chef. Han bliver Ateas direktør for softwaresalg og licensrådgivning, der bliver et selvstændigt forretningsområde. Målet er at sikre en større markedsandel. En sjettedel af omsætningen i Danmark - svarende til en milliard kroner - kommer i dag fra software. Jan Skelbæk har været hos Symantec i otte år og var tidligere 14 år hos Oracle samt hos IBM og Ementor (sidstnævnte i dag en del af Atea). Ateas administrerende direktør i Danmark, Lars Johansson, forlod 5. august sin post efter blot halvandet år. Han skal 1. september være administrerende direktør for Hedeselskabet. Atea Danmark omsatte i 2012 for 5,7 milliarder kroner - 3,5 procent mere end året før - og fik et driftsresultat på 280,9 millioner kroner. Topchef for hele Atea-koncernen er siden 2007 danske Claus Hougesen.",
        "metadata": {
            "source": "https://www.berlingske.dk/virksomheder/atea-faar-ny-direktoer-i-danmark",
            "image_url": "https://berlingske.bmcdn.dk/media/cache/resolve/image_x_large/image/22/224201/6722331-pix-jan-skelbk.jpg",
            "publication_time": "Fredag d. 16. august 2013, kl. 10.12",
            "author": "Thomas Breinstrup",
            "related_links": [],
            "attachments": []
        }
    }
}