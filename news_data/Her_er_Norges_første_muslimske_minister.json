{
    "version": "1.0",
    "document": {
        "id": "https://www_berlingske_dk/internationalt/her-er-norges-foerste-muslimske-minister",
        "title": "Her er Norges første muslimske minister",
        "content": "Norges Statsminister Jens Stoltenberg foretog fredag en større ministerrokade, hvor fem nye ansigter fra Arbeiderpartiet blev præsenteret. Heriblandt blev den unge, fremadstormende andengenerationsindvandrer Hadia Tajik præsenteret som ny kulturminister. »På trods af sin unge alder har hun lang politisk erfaring. Hun er flittig, vidende og nytænkende med en klar og stærk stemme i den offentlige debat. Jeg ser frem til at arbejde sammen med hende,« siger Jens Stoltenberg. Hadia Tajik er kandidat i retsvidenskab fra Universitetet i Oslo, hun har taget en bachelor i journalistik fra Højskolen i Stavanger og læst menneskerettighedsstudier på Kingston University i England. Derudover har hun arbejdet som journalist på Aftonposten, VG og Dagbladet og som politisk rådgiver blandt andet statsministeriet. Hun er 29 år, født i det naturskønne Rogaland i det sydligste Norge og datter af pakistansk-fødte forældre, som indvandrede til Norge i de tidligere 1970'ere. I 2009 blev hun valgt ind i Stortinget for Arbeiderpartiet. Ifølge eget udsagn bruger hun blandt andet sin fritid på at træne med vægte og skyde med pistol. Som kulturminister vil hun arbejde for en konstruktiv, religionskritisk debat og har advaret mod ekstremisme og polariseringen mellem muslimer og deres kritikere. – Vi skal have en mere intelligent debat. I dag minder det om en skyttegravskrig. Det er meget lettere at skyde på andre end at konfrontere problemerne. Vi bliver så let nedladende over for hinanden, siger hun til den norske nyhedsside vl.dk. Udover den nye kulturminister blev Jonas Gahr Støre udnævnt som sundhedsminister, mens forsvarsminister Espen Barth Eide får ansvaret for Udenrigsministeriet. Den tidligere sundhedsminister Anne-Grete Strøm bliver ny arbejdsminister, mens Anniken Huitfeldt forlader kulturministerposten og bliver arbejdsminister i stedet.",
        "metadata": {
            "source": "https://www.berlingske.dk/internationalt/her-er-norges-foerste-muslimske-minister",
            "image_url": "https://berlingske.bmcdn.dk/media/cache/resolve/image_x_large/image/60/603305/5641817-norway-government.jpg",
            "publication_time": "Torsdag d. 27. september 2012, kl. 17.44",
            "author": "Anders Højberg Kamp",
            "related_links": [],
            "attachments": []
        }
    }
}