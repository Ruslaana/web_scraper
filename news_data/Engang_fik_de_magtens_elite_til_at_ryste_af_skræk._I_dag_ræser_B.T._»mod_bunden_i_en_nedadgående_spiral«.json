{
    "version": "1.0",
    "document": {
        "id": "https://www_berlingske_dk/kultur/engang-fik-de-magtens-elite-til-at-ryste-af-skraek-i-dag-raeser-bt-mod",
        "title": "Engang fik de magtens elite til at ryste af skræk. I dag ræser B.T. »mod bunden i en nedadgående spiral«",
        "content": "Det var en nyhedsbasker af rang, Danmark stod op til 6. februar for 22 år siden. En historie af den slags, der solgte aviser i stakkevis. »Drak for 150.000 på et døgn,« stod det skrevet med versaler på B.T.s spiseseddel, og overskriften var ledsaget af et billede af daværende borgmester i Farum Kommune Peter Brixtofte. »Brixtofte sviner med skatteydernes penge,« kunne man videre læse, og det blev startskuddet til det, vi siden lærte at kende og fordømme som»Farumsagen«. En sag, der belønnede B.T. med journalistbranchens fornemmeste pris, Cavlingprisen, indskrev sig i folks erindring og trak et spor af konsekvenser efter sig. Jakob Priess var den ene af journalisterne bag historierne, og han elskede det B.T., som han dengang mødte ind på hver morgen. Her var højt til loftet, plads til leg med ord, journalistisk relevans og en ambition om at være ledende på afsløringer. I dag kan han ikke længere genkende den avis, han engang kaldte sin. Han oplever, at det afslørende og modige er blevet nedprioriteret til fordel for sundheds-, sports- og kendisstof, og det virker næsten, som om B.T. er blevet »bange for at rokke med båden«, som han konstaterer: »Jeg føler mig lidt som sådan en, der sidder og siger, at verden var bedre i går,« siger Jakob Priess, der for længst har forladt dagbladsbranchen: »Men B.T.varfandeme bedre.« Det ligner et billede fra en helt anden tid, og det var det på mange måder også. »Farumsagen« tog sin begyndelse i 2002, og det var de daværende journalister på B.T. Morten Pihl (tv.) og Jakob Priess (th.), der stod bag historierne. Makkerparret vandt flere priser for deres journalistik.Fold sammenLæs mereFoto: Bax Lindhardt/Ritzau Scanpix. Historien om det 108 år gamle B.T. er historien om et medie, der i løbet af forholdsvis få årtier er blevet en skygge af sig selv og det, det var tidligere. Engang var det toneangivende. Havde vi ikke haft B.T., havde vi ikke haft »Farumsagen« eller »minksagen« for den sags skyld, vi havde ikke kendt til prins Henriks oplevelse af atvære »kasseret«i sin rolle som prinsgemal, og måske havde Anna Mee Allerslev stadigværet borgmesteri København. B.T. stod for noget, og dets journalistik rykkede jævnligt ved samfundets indretning. Man var fræk, indimellem lige til kanten, og ikke bange for at kalde, at kejseren intet tøj havde på. Siden har man fyret og fyret lidt mere, og i dag er mediet slanket i en sådan grad, at det, der er tilbage, ikke rigtig tåler sammenligning med det, der var engang. »Reorganisering« varsler koncernen nu igen, men medarbejderne hører kun »fyringer«, og det er, som om ordet ikke vil slippe det redaktionslokale, der engang emmede af liv. Nu gjalder det for tredje gang på halvandet år, og lige straks vil der være færre end30 fastansattejournalister på B.T., oplyser mediets tillidsrepræsentant, mens den samlede redaktionelle stab vil tælle omkring 60 personer. Alligevel fastholder B.T.s chefredaktør, Simon Richard Nielsen, at B.T. fortsat vil kunne det, B.T. er bedst til, nemlig at være et tabloidt nyhedsmedie. En, der har fulgt mediets udvikling tæt de seneste år, er journalist og selvstændig medierådgiver Michael Dyrby. Han var ansvarshavende chefredaktør for B.T. fra 2018 og frem til december 2021, hvor han måtteforlade sin stilling. Siden har B.T. haft ikke færre end tre forskellige chefredaktører, og nu skal mediet igen finde besparelser for 12,3 millioner kroner, forlød det torsdag i sidste uge. For Michael Dyrby at se er problemet strukturelt, og det rammer alle medier, der har baseret forretningen på annonceindtægter, og det har B.T. om nogen gjort. »Hvis du tager et stykke A4-papir og tegner en skrå streg fra det øverste venstre hjørne og ned i det nederste højre hjørne, så har du stort set kurven over, hvordan annonceomsætningen er gået i Danmark de sidste 20 år. Lige ned i ingenting. Dét er B.T.s altoverskyggende problem,« siger han og peger på, at blandt andre Ekstra Bladet, Jysk Fynske Medier og Jyllands-Posten bakser med det samme, da også de medier i høj grad er annoncefinansierede. Alene sidste år skrumpede annoncemarkedet herhjemme med 16 procent, og såvel Ekstra Bladet som JFM har også netop gennemført indgribende »sparerunder« som konsekvens heraf. Det er svært at være vidne til det, der er i gang på B.T., siger mediets tidligere chefredaktør Michael Dyrby. I dag er han i tvivl om, om det var den rigtige beslutning at lukke B.T. på print.Fold sammenLæs mereFoto: Asger Ladefoged. For Michael Dyrby gør det ondt at notere sig, hvad der er i gang på B.T. Han har fortsat en stor veneration for mediet og dets medarbejdere, fortæller han, ligesom han i sin tid noterede sig, hvad det betød for journalisterne, at alting ikke hele tiden var oppe i luften. »Hvis man hvert år har fyringsrunder, bliver folk ikke trygge, rolige og gode til deres job. Jeg så og hørte selv, at den slags bliver siddende i væggene og knoglerne på folk, og når fyringer konstant lurer, kan man ikke nødvendigvis lave god journalistik,« siger Michael Dyrby, der selv havde held med at friholde redaktionen for fyringer i tre år. I den periode blev B.T. det største digitale medie herhjemme. De konstante nedskæringer, der har præget B.T. de senere år, fik da også medarbejdergruppen til at udtrykke mistillid til koncernchef i Berlingske Media Anders Krab-Johansen ved mediets seneste fyringsrunde i januar i år. Her kritiserede medarbejderne blandt andet forsøget på at »spare sig til overskud«: »Vi ræser mod bunden i en nedadgående spiral, og det er en falliterklæring for Anders Krab-Johansens evner til at sætte og udføre en bæredygtig strategi for B.T.,« lød det blandt andet i brevet. Når den igangværende »reorganisering« på B.T. er overstået, vil der være færre end 30 fastansatte journalister tilbage på mediet, oplyser dets tillidsrepræsentant.Fold sammenLæs mereFoto: Oscar Scott Carl. Michael Dyrby, du igangsatte processen med at lukke B.T. på print, og avisen udkom for sidste gang for knap to år siden. Var det den rigtige beslutning? »Det har jeg tænkt over i et stykke tid, og jeg er i tvivl,« siger Michael Dyrby: »Det var trods alt et håndtag til en abonnementsordning, og der var abonnenter til det sidste – også på trods af at vi jo faktisk havde gjort alt, hvad vi kunne, for at jage dem væk ved at forringe produktet,« siger han, som i dag er kommet til den erkendelse, at der er meget brandforståelse i at eksistere på print. At have et fysisk produkt i verden, som folk støder på og skal forholde sig til, når de handler, er på café, hos frisøren eller blot skal have fyret op i brændeovnen. Hvorfor holdt I så ikke fast? »Fordi vi troede på, at hvis vi satsede fuldstændig konsekvent og fokuserede alle vores kræfter på en 'mobil digital strategi', så ville alt også blive lykkeligt. Men det er jo altid nemmest at være rigtig klog bagudrettet.« Poul Madsen var chefredaktør på Ekstra Bladet i næsten 19 år, heraf 14 som ansvarshavende chefredaktør, og i den periode nærmeste konkurrent til B.T. Han genkender i høj grad problemet med faldende annonceindtægter, der ikke kan opvejes af det faktum, at der fortsat er masser af læsere til både Ekstra Bladet og B.T. på nettet. »Det hårde er i virkeligheden, at der ikke er nogen krise i forhold til antallet af brugere. Desværre blev de bare ikke vænnet til at betale for det, de læser,« siger han, der forlod Ekstra Bladet i 2021 og i dag er kommunikationsrådgiver og kommentator. Trods rigtig mange læsere skal tabloidmedierne B.T. og Ekstra Bladet konstant spare, fordi de ikke tjener tilstrækkeligt på de mange læsere. Alligevel tror tidligere og mangeårig chefredaktør på Ekstra Bladet Poul Madsen ikke, at de to medier er ved at forsvinde.Fold sammenLæs mereFoto: Rune Øe. Netop fordi der fortsat er stor interesse for produktet, mener Poul Madsen ikke, at vi står over for et tabloidt kollaps herhjemme, ligesom han heller ikke tilhører den gruppe, der er parat til at lægge B.T. i graven. Til gengæld spår han, at det vil blive et andet B.T. – og Ekstra Bladet for den sags skyld – end det, der historisk har kendetegnet de to medier: »Jeg tror, at vi må indstille os på, at det bliver moderne udgaver af Se og Hør, hvor underholdning og sport fylder mest. Og det kommer selvfølgelig til at gå ud over den traditionelle tabloide del, hvor man er stærkt afslørende og den lille mands avis,« siger Poul Madsen. Hvad får det af betydning herhjemme? »Jamen det gamle ordsprog om, at tabloiderne holder demokratiet rent, risikerer simpelthen at forsvinde, for den slags afsløringer er der ikke andre, der laver,« siger Poul Madsen. Han vurderer imidlertid, at et eventuelt salg af Berlingske Media kan vise sig at blive en håndsrækning til B.T. »Man har et stort publikum, det næststørste i Danmark, og jeg kan sagtens se for mig, at en nordisk mediekoncern kan se muligheder i at bygge videre på det. Men det vil kræve en investor, som tør at gå ind med nogle penge og genskabe noget af det, som er forsvundet.« Jakob Priess er mindre positiv i sin tolkning af situationen, og han er selv stoppet med at læse sin gamle avis. »Det B.T., jeg elskede, døde for lang tid siden,« siger han, men understreger, at han har stor sympati for de medarbejdere, der er uden skyld og nu igen skal sige farvel til deres job: »Jeg kunne godt håbe, at B.T. vendte tilbage til at skrive for at få noget til at ske. For at få reaktioner og for at se forandringer i samfundet. Det skal være en gadedreng igen, der ikke løber efter det samme som alle andre, men som tør og siger, og som ikke er den mindste smule bange,« siger Jakob Priess. B.T. udkom på print for sidste gang 31. december 2022. Med den beslutning sluttede 106 års avishistorie.Fold sammenLæs mereFoto: Oscar Scott Carl. Til Berlingske oplyser chefredaktør på B.T. Simon Richard Nielsen, at planen herfra er at organisere sig på ny og samle alle tilbageværende medarbejdere i en central og mere effektiv nyhedsredaktion. Kan I stadig lave afsløringer? »Ja.« Har I også journalistiske kræfter til at lave større projekter som eksempelvis »Farumsagen« og »minksagen«? »Afsløringer behøver ikke at være meget langvarige eller tage meget lang tid at lave. Afsløringer kan komme på alle mulige måder, blandt andet igennem et solidt kildenetværk, og vi kommer stadig til at sætte dagsordener med vores journalistik fremover. Det er jeg slet ikke i tvivl om,« siger Simon Richard Nielsen. Hvor længe kan I holde fyringer fra døren denne gang? »Vi har gjort det, vi skulle gøre nu, og det har vi gjort med en meget gennemarbejdet plan, så det er vores nye virkelighed og det, som jeg arbejder ud fra. Jeg håber aldrig nogensinde, jeg skal lave besparelser igen, det er rædselsfuldt, og jeg arbejder hver eneste dag for, at B.T. skal vokse.«",
        "metadata": {
            "source": "https://www.berlingske.dk/kultur/engang-fik-de-magtens-elite-til-at-ryste-af-skraek-i-dag-raeser-bt-mod",
            "image_url": null,
            "publication_time": "Lørdag d. 16. november 2024, kl. 09.01",
            "author": "Pernille Dreyer",
            "related_links": [],
            "attachments": []
        }
    }
}