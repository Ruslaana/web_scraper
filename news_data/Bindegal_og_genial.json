{
    "version": "1.0",
    "document": {
        "id": "https://www_berlingske_dk/filmanmeldelser/bindegal-og-genial",
        "title": "Bindegal og genial",
        "content": "De to svenske instruktører Johannes Stjärne Nilsson og Ola Simonsen lavede i 2001 kortfilmen »Music for One Apartment and Six Drummers«, hvor seks trommeslagere bryder ind i en lejlighed og spiller på stort set alt inden for deres rækkevidde. Denne gang vover de sig ud i en spillefilm - og en koncert, spillet på en hel by i fire vovede satser. Men mon de seks musikere når det, før den tonedøve politimand Amadeus fanger dem? »Sound of Noise« er en gennemmusikalsk, bindegal og dybt original hyldest til musik og kreativitet. Samtidig med at den gør op med den mere konforme forestilling om, hvad (god) musik er. Musik er lyde, beats og kreativitet. Musik er liv. Og musik er stilhed - pauserne. Som er vigtige at værne om i en verden, hvor vi konstant er omgivet af lyde, vi ikke engang altid lægger mærke til.",
        "metadata": {
            "source": "https://www.berlingske.dk/filmanmeldelser/bindegal-og-genial",
            "image_url": "https://berlingske.bmcdn.dk/media/cache/resolve/image_x_large/image/68/682650/4843762-sound-of-noise.jpg",
            "publication_time": "Torsdag d. 26. januar 2012, kl. 07.44",
            "author": null,
            "related_links": [],
            "attachments": []
        }
    }
}