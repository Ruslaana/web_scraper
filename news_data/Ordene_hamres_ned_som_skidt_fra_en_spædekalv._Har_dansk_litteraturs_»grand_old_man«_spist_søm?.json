{
    "version": "1.0",
    "document": {
        "id": "https://www_berlingske_dk/litteratur/ordene-hamres-ned-som-skidt-fra-en-spaedekalv-har-dansk-litteraturs",
        "title": "Ordene hamres ned som skidt fra en spædekalv. Har dansk litteraturs »grand old man« spist søm?",
        "content": "Jens Smærup Sørensener ikke hr. hvem som helst. Tværtom. Han er en af dansk litteraturs »grand old men«. En prisbelønnet og anmelderost forfatter, der i 2007 fik sit folkelige gennembrud med romanen »Mærkedage«. Et samlet oplag på 100.000 eksemplarer.Og ja, De Gyldne Laurbær.Sådan! Forventningerne til »Evigt i tiden«, der netop er udkommet, var da derfor også store. Ja, måske ligefrem enorme. Ikke mindst, fordi der også var tale om en debut. Jeg har nemlig hverken læst »Mærkedage« eller en af de mange, mange andre bøger, som 77-årige Jens Smærup Sørensen har skrevet de sidste seks årtier. Men det kommer jeg desværre nok heller ikke til. I hvert fald ikke lige straks. For »Evigt i tiden« er en af den slags bøger, hvor både form og indhold giver læseren skulderskub i den forkerte retning, nemlig væk fra selve bogen. Kort fortalt handler »Evigt i tiden« om ægteparret Jakob og Lone og deres fælles liv og hverdag, der primært foregår i marken med jord mellem fingrene. Når tiden altså ikke lige tiden går med små og store strabadserende strøtanker om det ene, det andet, det tredje og det fjerde. Ja, om næsten alt mellem himmel og jord. For selvom »Evigt i tiden« rigtignok er en bog, der leverer et solidt og relevant indspark i den højaktuelle diskussion om dansk landbrug og dets alvorlige belastning af vores natur, for slet ikke at tale om landbrugets bidrag til den globale klimakrise, så er »Evigt i tiden« lige så meget et værk, der italesætter en tematik som identitet. Eller som der står på bagsiden af bogen: »Om hvordan vi er blevet – og stadig bliver – dem vi er.« »Og selvfølgelig indeholder »Evigt i tiden« også stribevis af fremragende passager, hvor hovedpersonernes, især Jakobs, kringlede, mumlende, arrige, konspiratoriske, vrøvlende, rablende, brokkende, belærende, eftertænksomme og tankevækkende ordstrøm rammer plet. Eller hovedet på sømmet.«Fold sammenLæs mereFoto: Grif Forlag. Desværre formuleres både indsparket og italesættelsen på en måde, der i højere grad vender ryggen til læseren end omfavner vedkommende. At Jens Smærup Sørensen kan skrive, hersker der ingen tvivl om. Og i »Evigt i tiden« hamres ordene ned på bogens 268 sider, som var der tale om skidt fra en spædekalv. Problemet er bare, at bogen for ofte befinder sig på en scene, hvor der for det meste kun synes at være plads til en lille flok, man som læser ikke er en del af. Lidt ligesom når man læser Maria Lazars »Mirakel Spektakel« ellerBjørn Esben Almaas’ »Den gode ven«. Det er helt sikkert ikke det, der er tanken bag. Og allerede indviede og trofaste læsere af Jens Smærup Sørensen vil givetvis ryste på hovedet og spørge »seriøst, har du spist søm, mand?« Svaret er nej. Og selvfølgelig indeholder »Evigt i tiden« også stribevis af fremragende passager, hvor hovedpersonernes, især Jakobs, kringlede, mumlende, arrige, konspiratoriske, vrøvlende, rablende, brokkende, belærende, eftertænksomme og tankevækkende ordstrøm rammer plet. Eller hovedet på sømmet. Men Jens Smærup Sørensens måde at skrive på er mest af alt hard-to-get-kompliceret på en måde, der gør, at bogen aldrig rigtig fanger én, og at man selv derfor heller aldrig rigtig fanger bogen. Desværre. Læg dertil, at bogens indhold strækker sig over en periode på flere hundrede år, lige fra 1700-tallet og frem til i dag, men hele tiden med Jakob og Lone i centrum. Og ja, det lange stræk er med til at realisere Jens Smærup Sørensens tydelige og sympatiske ønske om at belyse landbrugstematikken. Fra dengang ruder konge var knægt og hele vejen frem til i dag. Ja, ligefrem et stykke ud i fremtiden. Altså, efter katastrofen er indtruffet. Men det lange stræk med Jakob og Lone i fokus gør også, at »Evigt i tiden« fremstår for tænkt og konstrueret. Som om det hele bare er noget, man leger, til trods for emnets virkelige alvor. Som et kunstnerisk greb, der tager overhånd. Og ja, den slags er som altid smag og behag. Det samme kan siges om sproget. Derfor er tre stjerner også et passende mødested mellem et skulderklap og et skulderskub. Evigt i tidenForfatter:Jens Smærup Sørensen.Sider:268.Pris:279,95 kronerForlag:Grif.",
        "metadata": {
            "source": "https://www.berlingske.dk/litteratur/ordene-hamres-ned-som-skidt-fra-en-spaedekalv-har-dansk-litteraturs",
            "image_url": null,
            "publication_time": "Fredag d. 08. september 2023, kl. 10.10",
            "author": null,
            "related_links": [],
            "attachments": []
        }
    }
}