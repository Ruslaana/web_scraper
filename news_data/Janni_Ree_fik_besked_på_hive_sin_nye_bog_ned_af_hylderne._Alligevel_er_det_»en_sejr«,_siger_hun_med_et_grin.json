{
    "version": "1.0",
    "document": {
        "id": "https://www_berlingske_dk/litteratur/janni-ree-fik-besked-paa-hive-sin-nye-bog-ned-af-hylderne-alligevel-er",
        "title": "Janni Ree fik besked på hive sin nye bog ned af hylderne. Alligevel er det »en sejr«, siger hun med et grin",
        "content": "Det sker ikke ofte, at en dommer forlanger en bog, der allerede er udkommet, fjernet fra boghandlernes hylder. Men det skete tirsdag. Retten i Hillerød har på anmodning fra erhvervsmanden Karsten Ree påbudt, at bogen »Evig diva« skal tilbagekaldes fra detailhandlen. Jannie Ree – Karsten Rees ekshustru – og forlaget bag bogen, Buster Nordic, har irettenogså fået nedlagt fogedforbud mod »yderligere udgivelse eller på anden måde offentliggørelse af visse nærmere angivne dele af bogen«. Selvom det udadtil kunne ligne en sejr for Karsten Ree, siger Janni Ree til Berlingske, at hun er »mere end glad«. »Jeg betragter det her som en sejr. Min bog er tæt på udsolgt, og det er ikke et fuldt fogedforbud, så jeg skal jo bare tage et par passager ud i næste oplag –that's it,« siger hun til Berlingske med et grin. 55-årige Janni Ree fortæller, at en af de passager, der skal tages ud af bogen, omhandler hendes og Karsten Rees første møde. »Det er lidt pudsigt, for det står også i min selvbiografi, som jeg fik udgivet i 2018. Og det er en historie, som Karsten selv har fortalt om vidt og bredt. Hvis man vil læse om det, så kan man bare købe min selvbiografi. Der står præcis det samme, og den passage skal jeg jo ikke tage ud,« siger Janni Ree, der kalder det »langt ude«. Hvad tænker du om, at du skal tage de her passager ud af bogen? »Vi har tænkt os at kære det til landsretten. Men når det så er sagt, så fjerner vi bare de passager. Bogen vil stadig køre videre, for det er ikke de dele af bogen, folk er interesseret i. Det er jo en bog om at være kvinde.« Da Berlingske var forbi Arnold Busck i Købmagergade onsdag klokken 14, en time efter at dommen var faldet, var bogen stadig til salg. »Evig diva« er skrevet af Janni Ree og handler om hendes liv fra barndom og frem. Bogen var oprindelig sat til udgivelse i denne uge, men udgivelsen blev fremrykket, og bogen udkom onsdag 5. marts. Samme dag mødtes parterne ved Retten i Hillerød, hvor Karsten Ree ønskede, at der blev nedlagt et fogedforbud mod »Evig Diva«. Karsten Ree mener, at Janni Rees bog er i strid med en fortrolighedserklæring, som ekskonen underskrev i august 2023.Fold sammenLæs mereFoto: Søren Bidstrup. Karsten Rees modstand mod bogen skyldes, at han mener, at den er i strid med en fortrolighedserklæring, som ekskonen underskrev i august 2023. Her skrev begge parter under på, at de ikke måtte udtale sig om detaljer fra deres liv sammen. Janni Ree fortæller selv til Berlingske, at hun ikke selv mener, at hun bryder fortrolighedserklæringen. Overvejede du på noget tidspunkt, at passagerne kunne være i strid med erklæringen? »Nej, for jeg nævner ikke noget, som ikke allerede har været beskrevet i min første bog eller været ude i pressen,« siger Janni Ree. 55-årige Janni Ree har indgået en aftale med forlaget om en serie på seks bøger, der skal fokusere på emner som kvindeliv, kærlighed, moderskab og selvværd. »Evig diva« er den første i serien. Janni Ree fortæller til Berlingske, at hvis landsretten skulle komme frem til samme konklusion som Retten i Hillerød, vil hun undlade at skrive Karsten Rees navn. »Men jeg beholder min ytringsfrihed i de bøger, jeg skal skrive fremadrettet. Jeg vil ikke nævne ham, men alle vil vide, hvem jeg taler om.« Er du sikker på, at du ikke skal overveje fremtidige beskrivelser, når du netop har underskrevet en fortrolighedserklæring? »Hvis jeg ikke nævner hans navn, må jeg skrive herfra og til Månen. Det her er langtfra et nederlag, og alle de bøger, der allerede er blevet solgt, kan man jo ikke redigere i. De er nu guld værd.« Hvor Janni Ree mener, at dommen er en sejr for hende, så mener Karsten Ree omvendt, at det var ham, der onsdag fik sin vilje ved Retten i Hillerød. »Det er meget positivt, at retten er nået frem til denne konklusion. Det er glædeligt, at fortrolighedsaftalen nu er retligt anerkendt, så der forhåbentlig kan komme ro om mit privatliv,« skriver Karsten Ree i en udtalelse sendt til Berlingske. Karsten Ree kommer ikke til at kommentere sagen yderligere, lyder det. I august 2024 annoncerede Janni og Karsten Ree, at de skulle skilles efter ni års ægteskab. Nyheden om bruddet fik straks massiv opmærksomhed. Politianmeldelser fra bådeden ene og den anden lejr,nye romancerog beskyldninger har fyldt i de danske tabloidmedier. Parret blev særlig kendt i den brede befolkning, da danskerne kunne følge tæt med i den 79-årige milliardærs og han hustrus liv i realityprogrammet »Forsidefruer«.",
        "metadata": {
            "source": "https://www.berlingske.dk/litteratur/janni-ree-fik-besked-paa-hive-sin-nye-bog-ned-af-hylderne-alligevel-er",
            "image_url": "https://berlingske.bmcdn.dk/media/cache/resolve/image_x_large_vertical/image/189/1899487/24909126-janni-rees-bog-evig-diva-skal-trkkes-fra-alle-b.jpg",
            "publication_time": "Onsdag d. 12. marts 2025, kl. 14.37",
            "author": "Anders Jørgensen",
            "related_links": [],
            "attachments": []
        }
    }
}