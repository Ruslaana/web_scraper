{
    "version": "1.0",
    "document": {
        "id": "https://www_berlingske_dk/virksomheder/stort-dyk-for-tesla-aktien-koster-elon-musk-gigantisk-formue",
        "title": "Stort dyk for Tesla-aktien koster Elon Musk gigantisk formue",
        "content": "Det store fald i aktiekursen på elbilgiganten Tesla trækker topchef Elon Musks personlige formue med ned. For første gang i 2025 er verdens rigeste mand nu god for mindre end 400 milliarder dollar, viser nyhedsbureauet Bloombergs milliardærindeks. Hvor Elon Musks formue 17. december toppede og var 486,4 milliarder dollar værd, lå den 10. februar nede på 394,6 milliarder dollar – et værditab på 91,8 milliarder dollar eller 663,5 milliarder kroner på 55 dage. Elon Musk er verdens rigeste mand, og de 486,4 milliarder dollar er den største formue, som noget menneske i historien har været god for. Tesla-aktien er siden toppunktet midt i december faldet med 27 procent på grund af den øgede konkurrence, som blandt andet har kostet elbilproducenten positionen som verdens største.Den sidder kinesiske BYD nu på. Sidste uge var Teslas værste siden begyndelsen af oktober 2024. Aktierne blev 11 procent mindre værd som følge af et skuffende salg. I Tyskland faldt Teslas januarsalg med 59 procenttil det laveste siden 2021, i Frankrig med 63 procent. Også i Norge og Danmark blev der i januar solgt markant færre Tesla-biler. Og mandag blev Tesla-aktien endnu tre procent mindre værd på børsen i New York. Den 53-årige Elon Musks formue bygger altovervejende pånetop Tesla, som han står i spidsen for. Mere end 60 procent af hans rigdom udgøres af aktier og optioner i Tesla. Så længe han ikke skiller sig af med aktierne, kan han håbe på, at de genvinder noget af det tabte, så han reelt ikke taber penge. Ud over Tesla ejer Elon Musk 42 procent af sit rumselskab, SpaceX. Denne aktiepost er lige nu 136 milliarder dollar værd. Tesla-aktionærer havde håbet på, at Elon Musks tætte parløb med Donald Trump ville skabe bedre vilkår for elbiler i USA. Det har indtil nu ikke kunnet aflæses. Til gengæld har Elon Musks kontroversielle synspunkter og senestflirten med den tyske højrefløj i Alternative für Deutschlandifølge analytikere været medvirkende til, at der sælges betydeligt færre Tesla-biler i Tyskland nu. Elon Musk er af Donald Trump sat i spidsen for en oprydning i det statslige bureaukrati i USA, hvilket allerede har udløst slagsmål. Samtidig har han netop stillet sig i spidsen for en gruppe investorer, somønsker at overtage selskabet bag ChatGPT, OpenAI.Det var Elon Musk selv med til at stifte sammen med OpenAIs topchef, Sam Altman. Luften mellem de to har været kølig gennem længere tid, og Musks forsøg på at overtage OpenAI for omkring 95 milliarder dollar har bragt det helt på frysepunktet. ",
        "metadata": {
            "source": "https://www.berlingske.dk/virksomheder/stort-dyk-for-tesla-aktien-koster-elon-musk-gigantisk-formue",
            "image_url": "https://berlingske.bmcdn.dk/media/cache/resolve/image_x_large_vertical/image/188/1888682/24888657-tesla-salget-er-get-markant-tilbage-p-mange-af-d.jpg",
            "publication_time": "Tirsdag d. 11. februar 2025, kl. 11.08",
            "author": "Thomas Breinstrup",
            "related_links": [],
            "attachments": []
        }
    }
}