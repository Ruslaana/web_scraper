{
    "version": "1.0",
    "document": {
        "id": "https://www_berlingske_dk/litteratur/en-demagog-bliver-til-amdi-petersen-spiste-med-fingrene-naar-han-var",
        "title": "En demagog bliver til: Amdi Petersen spiste med fingrene, når han var til fest med den velstående gren af familien",
        "content": "Bogen handler om Mogens Amdi Petersens liv og læreår. Hvad formede ham, før han blev hovedmanden bag Tvind-projektet med fangearme kloden rundt? Det er også historien om familien, som Amdi voksede op i med referencer tilbage til personer i begyndelsen af 1800-tallet. Amdis far og mor stammede fra en henholdsvis fattig og ret velstående familie. Men faren kæmpede sig frem til en position som skoleinspektør i Ringe og blev en mand, som lokalt havde stor indflydelse. Frygtet og til dels respekteret. Både i familien og i byen. Faren havde tidligt, hvad han kaldte »amditioner« på såvel egne som på Amdis vegne. Faren har Amdi altid haft et anspændt forhold til. Underdanig som dreng. Opsætsig som teenager. Ligeglad som voksen. Moren var Amdi omvendt meget glad for, selv om han af og til skejede ud ved familiefesterne i den borgerlige gren af familien, som når han for eksempel insisterede på at spise retterne med fingrene. Ud over familien er Amdi også et produkt af spejderbevægelsen. Han brugte megen tid heri. Elskede turene med patruljen, hvor man skulle lære at klare sig selv. Forfatterne lægger op til, at der er en linje fra spejderbevægelsens læggen vægt på praktisk arbejde uden for megen teori og så til Amdis egen pædagogiske linje senere i livet i skolen og på Tvind. En linje, som Amdi i øvrigt fik bekræftet ved at læse Mao Zedongs essay »Om praksis«. Rune Skyum-Nielsen har i samarbejde med Thure Lindhardt begået en meget velskrevet bog. Sproget flyder varieret, nuanceret og velmoduleret ned over siderne. Tiden flyver i selskab med bogen.Fold sammenLæs mereFoto: Politikens forlag. Forfatterne beretter grundigt og levende om Amdis mange aktiviteter som voksen. Som vikar i skolen på Ærø, hvor han første gang fandt ud af, at han havde godt tag i dem, som han underviste. Som seminarist på Haderslev Statsseminarium. Som en Rasmus-Modsat soldat. Som deltager i de fleste store demonstrationer mod atomvåben og oprustning i 1960erne. Som initiativtager til et af landets første kollektiver i Odense. Som en (ifølge den lokale skolekommission) for langhåret lærer i folkeskolen. Som en (mildt sagt ikke succesfuld) fragtskibsejer og »-reder«. Som rejsende i en gammel rutebil gennem Europa og Asien. Som aktivist i Australien og på Tahiti. Som en mand, der forstår at få mandlige og kvindelige tilhængere, som følger ham i tykt og tyndt. Med en karisma, som får visse personer til at betragte ham som en Jesus-figur. Rune Skyum-Nielsen har i samarbejde med Thure Lindhardt begået en meget velskrevet bog. Sproget flyder varieret, nuanceret og velmoduleret ned over siderne. Tiden flyver i selskab med bogen. De mange billeder fra alle faser af Amdis liv frem til cirka 1970 må have krævet møje at opsnuse. Alle endnu ikke afdøde kilder er kontaktet, og de fleste har bidraget. Dog ikke hovedpersonen selv, som har afvist enhver tilnærmelse. Tidligere i år udkom Peter Tygesen med en bog med titlen »Amdi & Tvind. Iværksætteren«, somBerlingske tidligere har anmeldt. Denne bog handlede også om Amdis liv frem til Tvinds etablering, men tog også de første år af Tvind med. Forskellen mellem de to bøger er, at Tygesen har mere med om Amdi som et produkt af en venstreorienteret og antiautoritær samtid. Skyum-Nielsen og Lindhardt har mere fokus på Amdis familiebaggrund og nære kammeratskabskreds. Men der er også betydelige overlapninger mellem de to bøger. Det skyldes, at de i betydelig grad beror på samme kildenet. Ikke på at de har læst hinandens udkast til manuskripter. Skyum-Nielsen og Lindhardts bog er god, men jeg synes, at Tygesens er en tand bedre, fordi den elegant får trukket samtidsånden og samtidshistorien med ind i portrættet af Amdi. Samtidig forstår jeg ikke helt formålet med, at der med en særlig gul farve er indsat breve fra forfatterne til Amdi i bogen. Breve, som Amdi ikke har villet modtage, og som ikke indeholder meget nyt perspektiv. »Amdi bliver til«Forfatter: Rune Skyum-Nielsen i samarbejde med Thure Lindhardt.Sider: 400 sider.Vejledende pris:300 kroner.Forlag: Politikens forlag.",
        "metadata": {
            "source": "https://www.berlingske.dk/litteratur/en-demagog-bliver-til-amdi-petersen-spiste-med-fingrene-naar-han-var",
            "image_url": null,
            "publication_time": "Søndag d. 28. august 2022, kl. 21.07",
            "author": null,
            "related_links": [],
            "attachments": []
        }
    }
}