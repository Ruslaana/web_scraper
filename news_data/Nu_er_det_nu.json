{
    "version": "1.0",
    "document": {
        "id": "https://www_berlingske_dk/groft-sagt/nu-er-det-nu",
        "title": "Nu er det nu",
        "content": "Så, for syv sytten. NU er det sidste udkald, hvis vi skal »stoppe klimaforandringerne.« Vamle (og grimme) klimaskeptikere vil anføre, at det har været »nu« en del gange efterhånden, men de er jo også bare kapitalist-fascister (ned med Monsanto!) hele dynen. Nej, den er altså god nok, Obama siger det selv, og så behøver vi ikke undersøge sagen nærmere. Det er uhyggeligt, men modigt af præsidenten sådan at slå verbal alarm, der tilmed skæpper skønt i feel good-kassen hos de politisk letlevende. Vi for vores del er dog mest bekymrede over udsigten til det vederstyggelige slid, der venter os stakkels mennesker, hvis vi skal stoppe disse forandringer. Sådan helt. For hvordan får man effektueret en konstant temperatur på 24 grader med let brise og ikke en sky i sigte? Hvem ringer man til i det hinsides for at installere det ideelle vejrlig? Kanske Obamas netværk er så vidtrækkende, at han også har kontakter deroppe? Vi krydser fingre.",
        "metadata": {
            "source": "https://www.berlingske.dk/groft-sagt/nu-er-det-nu",
            "image_url": "https://berlingske.bmcdn.dk/media/cache/resolve/image_x_large/image/11/114882/7053453-eva-selsing.jpg",
            "publication_time": "Lørdag d. 08. august 2015, kl. 20.00",
            "author": null,
            "related_links": [],
            "attachments": []
        }
    }
}