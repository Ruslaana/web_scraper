{
    "version": "1.0",
    "document": {
        "id": "https://www_berlingske_dk/musik/jamaicansk-duo-sagsoeger-hitmagere-for-brug-af-34-aar-gammel-rytme-kan-faa",
        "title": "Jamaicansk duo sagsøger hitmagere for brug af 34 år gammel rytme: Kan få store konsekvenser for popmusikken",
        "content": "Nummeret »Fish Market« fra 1989 er det første kendte eksempel på den såkaldtedembow-rytme, der senere skulle danne grundlag for genrernereggaetonog for meget af den latinamerikanske pop, der lige nu fylder hitlisterne verden over. Bag nummeret stod den jamaicanske duo Cleveland Brown og Wycliffe Johnson, kendt som Clevie & Steely. Nu står duoen bag et søgsmål rettet mod tre af tidens store hitmagere, Chombo, Luis Fonsi og Daddy Yankee, for at have brugt rytmen fra »Fish Market« uden at kreditere eller betale royalties. Det skriverThe Guardian. Blandt de tre hitmageres mest kendte numre er Daddy Yankees »Gasolina« og Luis Fonsi og Daddy Yankees sang »Despacito«, hvis remix, hvor Justin Bieber medvirkede, blev et verdenshit. Bieber er også nævnt i søgsmålet, skriver avisen.  I Jamaica og Latinamerika er (gratis) genbrug af instrumentalnumre som »Fish Market« normal praksis blandt ikkeetablerede reggaeton-kunstnere, udtaler Wayne Marshall, en musikekspert fra Berklee College of Music i Boston, til avisen. Men forskellen er nu, at reggaeton er blevet en milliardindustri. »Da reggaeton blev en af de mest populære genrer i verden og producerer noget af det mest lukrative musik i det 21. århundrede, sætter det spørgsmålstegn ved, om den samme kreative licens skal gælde for ingredienser til en værdi af millioner af dollar,« siger Marshall. Hvis Steely & Clevie vinder sagen, kan det få store konsekvenser for popmusik i det hele taget, fordi tusindvis af popsange dermed kan anklages for brud på ophavsrettigheder. Men det kan blive meget svært for dem at vinde, fordi sagsøgerne skal bevise, at de sagsøgte har hørt Steely & Clevies oprindelige nummer. Sagsøgerne har krævet en retssag med en jury, og den skal føres i Californien, viser retsdokumenter, der er publiceret iDancehallMag.",
        "metadata": {
            "source": "https://www.berlingske.dk/musik/jamaicansk-duo-sagsoeger-hitmagere-for-brug-af-34-aar-gammel-rytme-kan-faa",
            "image_url": "https://berlingske.bmcdn.dk/media/cache/resolve/image_x_large/image/165/1659399/24381584-.jpg",
            "publication_time": "Torsdag d. 23. marts 2023, kl. 13.48",
            "author": "Joachim Talbro Paulsen",
            "related_links": [],
            "attachments": []
        }
    }
}