{
    "version": "1.0",
    "document": {
        "id": "https://www_berlingske_dk/oekonomi/julekrimi-kapitel-17-kolonitidens-rigdomme",
        "title": "Julekrimi - Kapitel 17: Kolonitidens rigdomme",
        "content": "Hovedstadsbankens bestyrelsesformand Jens Abildgaards hænder dirrede, da han fik åbnet Berlingske ved morgenbordet næste dag. De brutale mord havde rystet ham ud af hans kølige og kyniske selv. Havde Hoffman virkelig gjort det af med konen? Og den brutale nedskydning på havnen ... der havde være politi overalt, da han drejede om hjørnet, heldigvis havde ingen set ham ... var det virkelig logen ... Hovedstadsbanken var kastet ud i kaos. Bankdirektøren var myrdet, og Stine Lykkeby, som stod i spidsen for corporate finance-afdelingen, var ikke mødt på arbejde. Heldigvis var bankens viceadministrerende en nogenlunde kapabel mand. Jens Abildgaard rømmede sig et par gange, mens han slugte reportagen om den dramatiske biljagt ved havnen. »Er du ved at blive forkølet, min ven?« Han mødte sin kones bekymrede blik, da han sænkede avisen. »Nænæ, bare en tudse i halsen,« mumlede han fraværende. »Hvor er det forfærdeligt med Hector og Agnete! Hvad er det dog for nogle mennesker, der kan finde på sådan noget! Det er da ikke mere end tre uger siden, vi havde dem til middag ... tænk, og Agnete så så smuk ud i den blå silkekjole fra Gitte Green...« Majken var slået over i hollandsk. Det gjorde hun altid, når hun var følelses­mæssigt påvirket.  Jens Abildgaard brummede til svar. Berlingske havde godt fat i historien, selv om der selvfølgelig var huller. Han rømmede sig igen. Rakte ud efter kaffen bag en af de enorme juledekorationer, som Majken fyldte huset med. Hun havde i den grad taget de danske juletraditioner til sig, selv om hun var vokset op under varmere himmelstrøg. De færreste vidste, at Jens Abildgaards kone Majken var af hollandsk afstamning og grandkusine til Helga, erhvervsministeren. De to kvinder var opvokset på Molukkerne, hvor Steenbooken-familien gennem generationer havde tjent formuer på handel med krydderier med Det Hollandske Ostindiske Kompagni, dengang ø-gruppen var en hollandsk koloni. Jens Abildgaard tømte sin kaffekop for de sidste dråber. Han trængte til noget stærkere, men det gik ikke at lugte af spiritus nu ... Helga var gået for vidt. Det, der skulle have tjent som en advarsel for at beskytte familiens interesser, havde udviklet sig til et uacceptabelt og blodigt drama. Chokeret studerede han Berlingskes foto af detektivens Saab med skudhuller i døren og smadret rude bag politiets afspærring.  Han løftede fraværende den tomme kaffekop til munden og satte den ned igen, mens han læste detektivens fortælling om biljagten på ham og Berlingske-journalisten gennem København, og om mordet på detektivbureauets klient, Agnete Hoffman. Med ét brød sveden frem på han overlæbe. Berlingske havde åbenbart haft adgang til lydoptagelser, der kastede mistanke om kursmanipulation på Hector Hoffman. Det måtte være Agnete Hoffmans optagelser af Hectors samtaler med Paddy, Hectors irske medsammensvorne! Resolut lagde Abildgaard avisen fra sig. I aftes og her til morgen lå der en stribe opkald på hans mobil fra et ukendt nummer. Formentlig fra en journalist fra Berlingske. Han var nødt til at agere. Han tjekkede Hovedstadsbankens aktiekurs … den styrtdykkede, straks fondsbørsen åbnede. Han rejste sig fra morgenbordet. »Jeg tager ind i banken, kan du have en god dag!« »Men er der noget i vejen, Jens?« »Nej, eller jeg mener jo, men det må vi tale om senere, min ven!« På formandskontoret i banken forfattede han sammen med kommunikationschefen en pressemeddelelse: »Det er kommet til mit kendskab, at Hovedstadsbankens nu afdøde administrerende direktør, Hector Hoffman, sammen med en irsk forretningsforbindelse har misbrugt fortrolige informationer om banken. Informationerne har muligvis været brug til at … osv. osv. … Jeg erkender mit medansvar for de ulykkelige hændelser og har netop meddelt bestyrelsen, at jeg træder tilbage som formand med øjeblikkelig virkning.«  Sådan slut! Han vendte sig mod kommunikationschefen. »Og der er indkaldt til ekstraordinært bestyrelsesmøde kl. 12?« Kommunikationschefen nikkede. »Og Københavns Politi er varskoet om, at jeg er på vej efter mødet for at afgive forklaring?« »Det hele er på plads, og vi sender pressemeddelelsen ud straks efter bestyrelsesmødet...« sagde kommunikationschefen. Konkurrence: Ved du, hvem morderen er? Deltag i vores konkurrence på Facebook og vind et lækkert knivsæt.",
        "metadata": {
            "source": "https://www.berlingske.dk/oekonomi/julekrimi-kapitel-17-kolonitidens-rigdomme",
            "image_url": "https://berlingske.bmcdn.dk/media/cache/resolve/image_x_large/image/62/626773/7049471-jul17.jpg",
            "publication_time": "Torsdag d. 19. december 2013, kl. 22.30",
            "author": "Birgitte Erhardtsen",
            "related_links": [],
            "attachments": []
        }
    }
}