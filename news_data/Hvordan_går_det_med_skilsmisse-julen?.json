{
    "version": "1.0",
    "document": {
        "id": "https://www_berlingske_dk/kommentatorer/hvordan-gaar-det-med-skilsmisse-julen",
        "title": "Hvordan går det med skilsmisse-julen?",
        "content": " Sisse Fallinge, formand for netværket Barnetstarv.dk Er det bare herligt med dobbelt så meget juleaften, flæskesteg, gaver og famliefester? Eller er det endnu et tegn på den tendens, hvor skilsmisseforældre sikrer deres rettigheder og behov for at dele ungerne over på midten – i ligestillingens tegn? For mange skilsmissebørn betyder julen 48 pakker, der pakkes op i »samværsklumper«, to parallelle ulandskalendere, hvor lågerne skal lukkes op syv ad gangen, et hav af familiearrangementer, der planlægges efter årets samværsaftale – og julegaver, der ikke må følge barnet, fordi de hører til på giverens adresse. Hvad er det for eksempel for et signal at sende til barnet, at de gaver du får af mig, skal du pakke op i dag, selvom der er 14 dage til jul, og de skal blive her hos mig, når du rejser hjem? Er det så mig, gaverne eller dig, der er vigtigst? I de konfliktfyldte skilsmisser bliver skilsmisseproblemerne sat på spidsen og testet i den travle juletid. De dobbelte julearrangementer er i virkeligheden et mere eller mindre bevidst forsøg på – fra forældre eller myndighedernes side – at dele sol og vind lige mellem to lige egnede forældre. Siden forældreansvarsloven trådte i kraft i 2007, har myndighederne fået mulighed for at pålægge børn et liv i deleordninger, med en uge hos mor og en uge hos far, med den begrundelse, at barnet har ret til begge forældre. Det har åbnet for en tendens til langt mere samvær med den forælder, som barnet ikke har bopæl hos. »Barnets ret til begge forældre« bliver brugt som løftestang til, at når nu mor og far er lige egnede – og barnet i øvrigt ikke ønsker at pege på den ene forælder frem for den anden – ja, så må det jo betyde, at lige meget tid hos begge forældre er det mest rimelige. Men er det nu også bedst for barnet? Loven gør det meget vanskeligt for de ansvarlige voksne, at fokusere på, hvad der i realiteten er barnets interesse, fordi den fokuserer på forældrenes lige egnethed og krav på ligestilling. Julen er således det tydeligste bevis på, at det er skilsmissebørnene, der betaler prisen, når mor og far ikke tager konskvensen, og lader børnene være hele individer med kun én juleaften, én fødselsdag, én pakkekalender osv. Børn har – ligesom andre mennesker – behov for at blive respekteret og anerkendt som én hel person, med kun ét navn, én juleaften, én bopæl, ét hjem. Men mange voksne vender det blinde øje til, fordi det simpelthen er for urimeligt, at man som forælder ikke skal dele alle højtider med sine børn.'  Claes Ludvigsen, landsformand for Foreningen Far til Støtte for Børn og Forældre En rundspørge til de ni rådgivningscentre i Foreningen Far til Støtte for Børn og Forældre viser, at der er udsigt til mindre uro om delebørnenes juleferie i år. Det skyldes, at statsforvaltningerne, ved at tilskynde til aftaler eller ved at træffe afgørelser, er blevet bedre til at skabe faste rammer om delebørnenes juleferie både med mors og med fars familie. Det normale er, at statsforvaltningerne foreslår deling eller bytning hvert andet år i forbindelse med jul og nytår. Alt i alt giver det flere børn mulighed for at dele glæden ved andesteg, juletræ, lys, gaver og nytårsløjer med hele deres familie. Det var også meningen med Forældreansvarsloven, der blev vedtaget for godt tre år siden. Den skulle sikre »barnets ret til begge forældre«. Desværre vil vores rådgivere op til jul også møde nogle få, der må savne et barn hele julen, men som af statsforvaltningerne og Familiestyrelsen har fået forbud mod at se barnet. Typisk kan det være en veluddannet far, som bor sammen med et barn fra sit andet parforhold, og som sidder i børnehavens bestyrelse. Og typisk har moderen social-psykiatriske problemer, som hun mener skyldes faderen. Vi synes, det skal være langt, langt sværere helt at afskære et barn fra en velfungerende forælder. Men vi kan ikke hjælpe meget, som Forældreansvarsloven er nu. Vi vil også møde en del fattige forældre med en deleordning, som myndighederne har flikket sammen sådan, at børnene ser forældrene lige meget, men den ene får alle de sociale tilskud og børnebidrag fra den anden. Vi kan kun henvise dem til andre organisationers julehjælp. Og vi kan ikke udelukke, at den hyggelige jul i vores rådgivninger, kan blive brudt af enkelte børnebortførelser, hvor den tidligere partner hænges ud i pressen. For børnenes skyld, er der brug for regler med langt kraftigere og hurtigere straf til forældre, der efter grundig vejledning og børnesagkyndig rådgivning overtræder aftaler eller myndighedernes afgørelser. Fængsling kan synes drastisk og forkert, men den virker. Den betød, i en omtalt sag i år, at barnet så sin anden forælder efter 17 dage. Det er langt bedre end at lade et barn vente i et halvt år. Forældreansvarsloven har ikke ændret ved, at næsten ni ud af ti skilsmissebørn bor hos deres mor. Måske skulle myndighederne, hjulpet af mere præcise lovregler, erkende, at barnets bopæl ikke bør være hos en forælder, der modarbejder lovens ord om, at »begge forældre har ansvaret for, at barnet har samvær«. Hvordan bliver en skilsmisse-jul en god jul? deltag i debatten nedenfor:",
        "metadata": {
            "source": "https://www.berlingske.dk/kommentatorer/hvordan-gaar-det-med-skilsmisse-julen",
            "image_url": "https://berlingske.bmcdn.dk/media/cache/resolve/image_x_large/image/80/809782/3368425-juleskilsmisse.jpg",
            "publication_time": "Fredag d. 03. december 2010, kl. 22.30",
            "author": null,
            "related_links": [],
            "attachments": []
        }
    }
}