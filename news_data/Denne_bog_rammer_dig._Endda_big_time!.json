{
    "version": "1.0",
    "document": {
        "id": "https://www_berlingske_dk/litteratur/denne-bog-rammer-dig-endda-big-time",
        "title": "Denne bog rammer dig. Endda big time!",
        "content": "Ian McEwanhar skrevet en bog, der netop er udkommet på dansk, og hvis man tilhører den kategori af læsere, der sværger til tonstung infotainment for fulde gardiner, så er »Lektioner«, som den engelske forfatters murstensroman hedder, et must read. Historien om Roland Baines, hvis liv man følger frem og tilbage og på kryds og tværs af seks-syv årtier, er nemlig ikke bare et fængslende indblik i et ualmindeligt almindeligt menneskes ekstraordinære liv. Der er også tale om en samfundsorienteret omgang verdenshistorie set med anglo-europæiske briller. Således bliver man som læser af »Lektioner« på intet tidspunkt præsenteret for et tilbageblik på Baines’ levede liv uden også konstant og uafbrudt at blive præsenteret for en omfattende lægeundersøgelse af den tid, den tidsånd, det samfund, den politik og de tendenser, der danner ramme om scenerne fra Baines’ liv. For som der står et sted i bogen: »Vi er alle ét med historien, underlagt dens luner.« Nuvel. For er man (også) en læser, der lider af angsten forinformation overload, så kan »Lektioner« være en test. For bogen er en tsunami af info. McEwan har således og mildest talt, ud over at være en gudsbenådet fortæller, der kan sit kram, hvad end der er tale om de afgørende detaljer eller de helt store linjer i et menneskes vandring gennem livet, ufatteligt meget på hjerte. Altså virkelig meget. Om alt og alle. Hele tiden, uden pauser. »McEwans litterære magtdemonstration hælder derfor mere til at være et benspænd på modtageren, end det føles som en håndværkers tour de force, man er helt vildt glad for at blive ramt af.«Fold sammenLæs mereFoto: Gyldendal. Og læg da lige dertil, at McEwan har en nærmest magisk evne til at skrue en linje sammen, så den siger mere end ti, hvilket i sagens natur gør bogens i alt 512 tætskrevne sider til lidt af et måltid. Eller rettere: Et maraton: Vel at mærke uden vanddepoter. Men er der egentlig noget i vejen med det hele? Er der ikke bare tale om en forfatter, der udbasunerer generøs fortællertrang galore? Jo, bestemt, helt sikkert, ingen tvivl om det. Men man kan altså også godt hugge en hæl og klippe en tå og stadig komme i mål. Nå, men hvad handler »Lektioner« så om? Hvad er det, der fylder og føles lidt for meget? Og hvad er det egentlig, McEwan – via Baines og de tonsvis af bærende biroller, som romanens hovedperson omgiver sig med – gerne vil give læseren én eller flere lektioner i? Det er faktisk svært at sige. Det kan i hvert fald hverken siges med 100 procents sikkerhed eller fattes i korthed. For der er en hulens masse på plakaten; et stærkt kompliceret og dybt problematisk forhold til en klaverlærerinde, Baines’ kones forsvinden og gensynet med selvsamme, et langt og mangfoldigt arbejdsliv, ægteskab og forældreskab, en halvbror, der kommer ind fra højre, konstant krig og storpolitik, Tjernobyl og terror, Murens fald, Mozart og Monk, covid og goodbyes. Plus det løse. Og fordi der er så mange tematikker på færde, kan ens hjerne til tider godt forveksle føromtalte tematik-plakat med et lidt for overvældende weekendkursus i haute couture-batik for viderekomne. McEwans litterære magtdemonstration hælder derfor mere til at være et benspænd på modtageren, end det føles som en håndværkers tour de force, man er helt vildt glad for at blive ramt af. Når det er sagt, bliver man bestemt ramt. Endda big time! Og mange steder. Både i hovedet, i maven og i hjertet. Og den tematik, der for alvor rammer plet, er Baines’ forhold til klaverlærerinden. En relation, der starter, da Baines er alt for lille, og som slutter, lige inden han bliver halvvoksen, men som sidder dybt i Baines hele livet. På godt og ondt, og alt midt imellem, og McEwan formår at formidle hele molevitten på en måde, der gør, at selv det forkerte føles rigtigt og det rigtige føles forkert. Som en emotionel tarantelladans, der synes dømt til at ende i en fuldvoksen konfrontation fuld af tidsaktuel krænkelse og fordømmende krav om hævn ved hængning, men som overraskende og særdeles modigt ender i en form for tilgivelse. »For hun er ikke længere den samme kvinde og jeg er ikke længere en dreng.« Og måske er det dét, »Lektioner« i bund og grund og til syvende og sidst handler om, nemlig tilgivelse. Ikke bare af klaverlærerinden og andre, herunder konen, der skred, men også en tilgivelse af sig selv og det liv, man har levet. På godt og ondt, og ja, alt midtimellem. Og nu vi er ved tilgivelse, så skidt pyt med overload og haute couture-batik. Klaverlektionerne var fremragende. Intet mindre. LektionerForfatter:Ian McEwan.Oversat af:Rasmus Hastrup.Sider:512.Pris: 299,95.Forlag:Gyldendal",
        "metadata": {
            "source": "https://www.berlingske.dk/litteratur/denne-bog-rammer-dig-endda-big-time",
            "image_url": null,
            "publication_time": "Onsdag d. 24. maj 2023, kl. 18.50",
            "author": null,
            "related_links": [],
            "attachments": []
        }
    }
}