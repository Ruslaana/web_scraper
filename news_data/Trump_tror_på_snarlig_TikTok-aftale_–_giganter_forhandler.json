{
    "version": "1.0",
    "document": {
        "id": "https://www_berlingske_dk/virksomheder/trump-tror-paa-snarlig-tiktok-aftale-giganter-forhandler",
        "title": "Trump tror på snarlig TikTok-aftale – giganter forhandler",
        "content": "En aftale om det fremtidige ejerskab af den populære kinesiske videoapp TikTok i USA vil være klar inden for den næste måned. Det er forventningen hos USAs præsident, Donald Trump, som selv siger, at han taler med mange forskellige om at blive de nye ejere. TikTok står til at blive forbudt i USA, medmindre der kommer nye ejere, således at kontrollen med den amerikanske del vristes ud af hænderne på TikToks kinesiske ejer, ByteDance. Forbuddet skulle være trådt i kraft 19. januar, menDonald Trump anvendte en mulighed i lovgivningen, som udsætter ikrafttrædelsen med op til 90 dage. Han forventer at have en løsning klar forinden. »Jeg har talt med mange mennesker om TikTok, og der er stor interesse for TikTok,« fastslog præsidenten lørdag og forventede, at »jeg vil træffe beslutningen inden for sandsynligvis de næste 30 dage«. TikTok valgte 19. januar at gå i sort i USAfor at gøre de 170 millioner amerikanske brugere det klart, hvor vigtig en app TikTok er for dem. Det udløste Donald Trumps underskrift på et præsidentdekret, som udsatte loven. Angiveligt er de to amerikanske it-giganter Oracle og Microsoft i forhandlinger om at overtage TikTok i USA, skriver det amerikanske medie National Public Radio (NPR). Forhandlingerne forestås af Det Hvide Hus og vil betyde, at ByteDance beholder en mindretalsejerandel i TikTok. ByteDance har siden 2022 haft it-giganten Oracle til at lægge servere til, således at amerikanske brugeres data forbliver i USA. Oracle gennemser også appens kildekode, altså programmeringen, samt leverer appen til appbutikkerne hos blandt andet Apple og Google. Ifølge nyhedsbureauet Reuters har den amerikanske søgemaskine Perplexity AI også fremsat forslag om en overtagelse. Her skal Perplexity og TikTok USA gå sammen, mens den amerikanske regering så skal eje op til 50 procent af det nye selskab, indtil dette kan børsnoteres til en værdi af anslået 300 milliarder dollar. Med forslaget vil ByteDance beholde sin algoritme. Donald Trump har ikke sat navne på, hvem han har talt med. Direkte adspurgt svarede han dog, at »nej, det er ikke med Oracle«. Oracles stifter, multimilliardæren Larry Ellison, var forleden med i Det Hvide Hus, da Donald Trump præsenteredeen række virksomheder, som vil skyde et trecifret milliardbeløb i dollar i at udbygge netværket af datacentrei USA for at sikre tilstrækkeligt med kapacitet til at holde USA førende inden for kunstig intelligens. Og ifølge NPR holdt Det Hvide Hus og Oracle fredag i sidste uge et møde om den mulige aftale. Et nyt møde er planlagt til denne uge. Donald Trump har sagt, at han »vil gerne have, at USA har et 50 procents ejerskab i et joint venture« i TikTok. TikTok og ByteDance har ikke selv kommenteret de seneste forlydender. Forbuddet mod TikTok, som Donald Trump selv tog initiativ til i sin tidligere præsidentperiode, ogsom Joe Biden siden underskrev, skyldes amerikansk bekymring for den nationale sikkerhed. TikToks kinesiske ejer er ifølge Kinas love forpligtet til at bistå det kinesiske regime. Dermed risikerer de 170 millioner amerikanske TikTok-brugere, at de betydelige mængder af data om dem, som TikTok samler ind, ender i hænderne på Kinas regering, er frygten hos amerikanske myndigheder. Donald Trumps tallerkenvending har skabt en del murreninden for egne republikanske rækker. Flere er utilfredse med, at forbuddet mod TikTok ikke fastholdes. En del af forhandlingerne går derfor ifølge nyhedsmedierne ud på også at skabe fred på de indre linjer. Andre mener, at forbuddet mod TikTok strider mod retten til ytringsfrihed. ",
        "metadata": {
            "source": "https://www.berlingske.dk/virksomheder/trump-tror-paa-snarlig-tiktok-aftale-giganter-forhandler",
            "image_url": "https://berlingske.bmcdn.dk/media/cache/resolve/image_x_large_vertical/image/188/1882778/24878227-epaselect-epa11840858-us-president-donald-trump-si.jpg",
            "publication_time": "Mandag d. 27. januar 2025, kl. 13.46",
            "author": "Thomas Breinstrup",
            "related_links": [],
            "attachments": []
        }
    }
}