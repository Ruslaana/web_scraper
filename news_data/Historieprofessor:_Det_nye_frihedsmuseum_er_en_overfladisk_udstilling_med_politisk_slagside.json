{
    "version": "1.0",
    "document": {
        "id": "https://www_berlingske_dk/kronikker/historieprofessor-det-nye-frihedsmuseum-er-en-overfladisk-udstilling-med",
        "title": "Historieprofessor: Det nye frihedsmuseum er en overfladisk udstilling med politisk slagside",
        "content": "Det er en stor arkitektonisk oplevelse at komme til det nye frihedsmuseums Colosseum-formede fine bygning tegnet af arkitektfirmaet Lundgaard & Tranberg. Det er også godt tænkt, at museet er bygget under jorden nærmest som et underjordisk bunkeranlæg, så man oplever den knugende stemning fra mørklægningen og de fem forbandede år, hvor modstandsfolkene måtte leve i skyggen. Den digitale formgivning af udstillingen er også i top med mulighed for interaktivt at fremstille illegale blade, knække koder, aflytte telefonsamtaler og som frihedskæmperne sende lyssignaler til britiske nedkastningsfly. Indledningsvis ses et illustrativt Danmarkskort, hvor de tyske militære stridskræfters bevægelser mod Danmark og Norge fra 8. april 1940 demonstreres med skiftende filmklip. Flyveblade fra besættelsesmagten med »Oprop« om at forholde sig i ro daler fra loftet mod museumsgæsterne. Det virker dog, som om hele denne overflod af teknologi er udtryk for, at Nationalmuseets formidlingsafdeling er rykket ind, og faghistorikerne rykket ud. Indholdsmæssigt kan udstillingen nemlig slet ikke stå mål med museets flotte formgivning og formidling. Blev historieeksperterne sat i skammekrogen, da popularisatorerne rykkede ind? På den nye udstilling er der sket en voldsom reduktion i antallet af udstillede genstande. Man kommer let til at føle sig en anelse distanceret via en redigeret historie, der snyder en for det umiddelbare møde med datidens autentiske objekter med al deres historiske aura. En stærk vægt på at fremstille hverdagslivet under besættelsen medvirker yderligere til en mindsket plads til modstandskampens klenodier. Udstillingens minimale ledsagende tekster medfører en omfattende reduktion af historisk kompleksitet. En banalisering af det, der kunne være en spændende historie fyldt med dilemmaer, gråzoner og modsigelser. Udstillingen begynder med alsangen, hvor danskerne rykkede sammen i parker og på stadioner for at synge fædrelandssange. Over for denne såkaldte »patriotiske bølge« sættes så de danske nazister med Frits Clausen i spidsen, der står uden for det nationale fællesskab. I virkeligheden var alsangsstemningen dog langt mere bred og diffus, og dyrkningen af »det nationale« foregik i høj grad blandt højreekstreme gemytter.  Populært sagt kunne man fortsat et stykke tid efter 9. april på én gang anses for være stærkt national og stærkt antidemokratisk. Således bidrog den internationalt kendte og tyskvenlige danske gymnastikleder Niels Bukh til alsangsstemningen med store stævner i K.B. Hallen helt frem til marts 1943, hvor han ogsåfor sidste gang betalte sit kontingenttil den tyske nazistiske propagandaorganisation Nordische Gesellschaft. Godt nok erkendes det på udstillingen om de første besættelsesår, at: »de fleste danskere tror, at tyskerne vil vinde krigen«, men konsekvensen af denne indsigt foldes ikke ud, hvorved danskerne en bloc fremstår som givende tyskerne en kold skulder bortset fra det nødvendige økonomiske samarbejde. Faktisk bredte der sig i den periode holdningen blandt mange danskere, at man lige så godt kunne gå aktivt ind i et samarbejde med tyskerne, for ind i den tyske fold kom vi – om vi ville det eller ej. Som et eksempel herpå kan nævnes danske politikeres villighed til at integrere Danmark i en ny tyskdomineret storrumsøkonomi konkretiseret i 1941 i en mønt- og toldunion. Som et andet eksempel kan nævnes de første besættelsesårs udstrakte idrætssamarbejde med tyskerne med et hav af landskampe ude og hjemme. Kort sagt: Udstillingens postulat om et stort demokratisk-patriotisk dansk »vi« vendt kritisk mod tyskerne holder ikke ved nærmere øjesyn. Men hvad så med udstillingens kerneydelse – modstandsbevægelsen? Heller ikke her rammer man plet. Hvad angår den ikke-kommunistiske del af modstandsbevægelsen udtrykkes det: »Modstanden kommer fra flere kanter. De nationale og de borgerlige er drevet af skam og nationalfølelse.« Inden for forskning i besættelsestiden er det imidlertid velkendt, at den tidlige modstand i høj gradblev drevet fra de to yderfløje inden for dansk politik, inkarneret i kommunister tilhørende partiet DKP og det højrenationale og demokrati-skeptiske Dansk Samling. Udstillingen gør rigtig meget ud af, at kommunisterne udgjorde en vital del af modstandsbevægelsen, hvilket er sandt og vigtigt, men den forklarer ikke, hvad kommunisterne stod for politisk, og hvorfor de øvrige partier og store dele af befolkningen i udgangspunktet frygtede dem næsten lige så meget, som de frygtede nazisterne.  Det nærmeste, man kommer, er ordene: »For kommunisterne er kampen mod nazisterne et skridt på vejen. De ønsker en kommunistisk verdensorden, og at Danmark på sigt bliver kommunistisk«. Intet om den totalitære stalinismes forbrydelser. Det forekommer derfor uforståeligt, hvorfor den danske regering kunne gå med til interneringen af de danske kommunister fra sommeren 1941. Det var en utilgivelig juridisk svinestreg, men med til historien hører situationens psykologi. Kommunisterne (DKP) og nazisterne (NSDAP) udgjorde de to ikke-demokratiske partier, og i Tyskland havde deres »kamp om gaderne« flået det skrøbelige demokrati fra hinanden og i 1933 banet vejen for Hitlers magtovertagelse.DKP sværgede en absolut partiloyalitettil det store sovjetiske moderparti. Det gjaldt også, da landet 23. august 1939 underskrev Hitler og Stalins »ikke-angrebspagten«, hvorved Tyskland fik frie hænder til at okkupere Polen, mens Finland, Estland, Letland, Bessarabien, og det østlige Polen blev sovjetisk interesseområde. Det betød, at de danske kommunister rent faktisk var allierede med besættelsesmagten indtil Tysklands angreb på Sovjetunionen 22. juni 1941. Udstillingen gør fornuftigvis meget ud af den væbnede modstand, men desværre klemmes den kulturelle modstand herved næsten helt ud. Mon ikke det kunne have løftet fortællingen med et par eksempler herpå, somfodboldkampen grundlovsdag 1941i Parken mellem det østrigske hold Admira og de bedste spillere fra de københavnske klubber samlet i »Stævnet«.  De danske tilskuere reagerede mod den nazistiske iscenesættelse ved – som det første eksempel på kollektiv modstand – at begynde at banke de tilstedeværende tyske soldater, hvilket sendte en del en tur på hospitalet og betød, at en afdeling af det ellers så mægtige tyske Luftwaffe måtte ekskorteres ud under dansk politibeskyttelse. I raseri tvang den tyske rigsbefuldmægtigede Cécil von Renthe-Fink herefter den danske regeringsledelse til at fyre den danske justitsminister og reorganisere det danske politivæsen. Eller hvad med den åndelige modstands faderskikkelse, Kaj Munk, der mere end nogen anden kunne spidde gennemsnitsdanskeren, som vendte det blinde øje til en verden i brand, for eksempel som her i digtet »Vi hygged os i festens gyldne ramme« fra »Hør Vingers Susen« fra 1944: «Hurra for smør og flæsk og fodboldmaalFor Danmark som vi alle elsker! Skaal!Vi hørte ingen vilde hunde glamme.« Mange andre væsentlige aspekter af frihedskampen foldes heller ikke ud, såsom gråzonen mellem modstandsarbejde, kriminalitet og personopgør, der så mesterligt er blevet fremstillet i filmen »Flammen og Citronen« af Ole Christian Madsen, eller tendensen til »de sidste dages hellige«, hvor personer, der oprindeligt havde samarbejdet med tyskerne, omkring befrielsen pludselig befandt sig i modstandsfolkenes rækker, samt den store og familieødelæggende hyppighed blandt modstandsfolk af hvad vi i dag ville kalde posttraumatisk stress. Vi fortjener et museum, der tør lade genstandene tale, som undgår politisk slagside, og som tør lade historiens virkelige og måske uløselige dilemmaer komme til syne frem for en feel good-stemning, hvor det hele ender lykkeligt med, at regeringen gav os fredelige vilkår under besættelsen, mens modstandsbevægelsen gav os legitimitet og anerkendelse hos de allierede ved befrielsen. Hans Bonde er professor og dr.phil. i historie",
        "metadata": {
            "source": "https://www.berlingske.dk/kronikker/historieprofessor-det-nye-frihedsmuseum-er-en-overfladisk-udstilling-med",
            "image_url": "https://berlingske.bmcdn.dk/media/cache/resolve/image_x_large/image/132/1320612/23487932-.jpg",
            "publication_time": "Søndag d. 09. august 2020, kl. 17.00",
            "author": null,
            "related_links": [],
            "attachments": []
        }
    }
}