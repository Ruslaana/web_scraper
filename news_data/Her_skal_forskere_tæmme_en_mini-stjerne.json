{
    "version": "1.0",
    "document": {
        "id": "https://www_berlingske_dk/internationalt/her-skal-forskere-taemme-en-mini-stjerne",
        "title": "Her skal forskere tæmme en mini-stjerne",
        "content": "CADARACHE: Praktisk taget alt, hvad vi har, og alt, hvad vi værdsætter, skyldes fusion. Maden, du spiser, træerne i skoven, jorden, du betræder, din kærestes krop, bjergene, luften, vandet og den livgivende varme fra Solen. Intet af det ville være her, hvis der ikke var fusion. Fusion er processen, der driver stjernerne og dermed også Solen. I disse naturlige gigantkraftværkers indre er heden så intens, at lette atomkerner kan smelte sammen til tungere kerner, og i den forbindelse udløses enorme energimængder i form af varme og stråling.Det er fusion, der har skabt alle de interessante grundstoffer i universet – ilt, kulstof, jern, sølv, guld osv. Tilmed findes omtrent 99 procent af alt egentligt stof i universet i den for os ekstreme og besynderlige gaslignende plasmaform, hvor fusionsprocessen finder sted. Det vil sige, at det overvejende findes i stjernerne. Fusion er med andre ord den ultimative kilde til stof og energi. Så hvad vil være mere naturligt end at gøre os til herrer over processen, tæmme dens kræfter og drage fordel af de kolossale energimængder, som kernefusion udløser? Forsøget har været gjort siden 1950erne. Men trods temmelig store anstrengelser har fysikere endnu ikke kunnet få processen til at forløbe i mere end få sekunder ad gangen. Og frem for alt er det hidtil ikke rigtig lykkedes at skabe mere energi ved kontrolleret fusion, end et fusionsanlæg forbruger i sig selv. Det skal verdens største energieksperiment nu forsøge at lave om på. Foreløbig er det ikke ret meget andet end en lang række voluminøse og tomme fabrikshaller samt et stort hul i jorden – fordelt ud over et halvt kvadratkilometer stort, solsvedent landskab. Til gengæld kan hullet i en vis forstand betegnes som klodens vigtigste. For lykkes megaeksperimentet her på det internationale forsøgsfusionskraftværk ITER i Cadarache i Sydfrankrig, vil vejen være banet mod en næsten vedvarende energikilde, der kan blive hovedhjørnestenen i verdens el- og varmeforsyning engang i sidste halvdel af århundredet.  Da Berlingske besøgte den enorme byggeplads under bagende provencalsk sol for få uger siden, pilede snesevis af bygningsarbejdere rundt på det netop færdigstøbte og halvanden meter tykke fundament af den reaktorhal, der i princippet skal huse en kontrolleret stjerne. Fundamentet befinder sig 13 meter under jordoverfladen, og her skal den i alt 73 meter høje fusionsreaktor rejse sig med et 800 kubikmeter stort og om få år urørligt kammer i hjertet. Det er et puslespil og en udfordring uden lige at opføre. For arbejdet skal udføres i skalaer, i detaljer og i vid udstrækning med splinterny teknologi, der aldrig har været afprøvet før. Reaktoren kommer til at bestå af omkring ti millioner enkeltdele, som på fabrikker over den halve klode bliver samlet til ca. en million komponenter, der skal svejses, skrues eller trykkes på plads med mikrometers præcision på nøje forudbestemte placeringer, forklarer ITERs chef for bygningslogistik, Ken Blackler og tilføjer, at »det er en ingeniørmæssig udfordring uden sidestykke«. Langt fra alle komponenter er beskedne. Tag bare reaktorkernen, der bliver 18 meter høj og kommer til at veje 1.000 ton. Eller tag de gigantiske superledende magnetspoler – verdens største – der skal få det ubegribeligt hede plasma til at svæve midt i luften og dermed sikre, at det aldrig rører kammerets beryllium-belagte og dermed ganske varmebestandige vægge. Disse spoler kommer hver især til at veje 300-400 ton – som en fuldt tanket og lastet Boeing 747. Spolerne er så store, 24 meter høje, at de umuligt lader sig transportere over land til byggepladsen godt 30 km øst for middelalderbyen Aix-en-Provence. Derfor skal de samles i en enorm fabrikshal, der står færdigopført klos op ad den kommende reaktorhal. Det er dybt fascinerende at stå på kanten af dette hul velvidende, at fra 2023 ventes man her at kunne tænde for reaktoren og dermed generere temperaturer i det skabte plasma, som end ikke Solens indre vil kunne hamle op med: Mellem 150 mio. og 300 mio. grader. Og på lidt længere sigt – om alt går vel – hente ti gange mere energi ud af processen, end reaktoren forbruger i sig selv. »Hvis det lykkes for os at kontrollere fusionsprocessen – og jeg har ikke grund til at tro andet – vil det i mine øjne være en bedrift fuldt på højde med menneskets landing på Månen. Eller på Mars engang. Men af endnu større betydning for Jordens befolkning,« siger ITER-fysikeren Mark Henderson.  Den entusiastiske amerikaner opsummerer de mange potentielle fordele, som fusionskraft rummer for vores fossilafhængige verden: Fusionskraft udleder (stort set) ingen drivhusgasser. Råstofferne til fusionskraft – først og fremmest tritium og deuterium (særlige former for brint) – findes i næsten ubegrænsede mængder på Jorden, hvorfor fusionskraft vil kunne forsyne kloden med energi i titusinder af år. I modsætning til traditionel kernekraft, der benytter sig af fission, altså spaltning af atomkerner, er de radioaktive affaldsmængder fra fusionskraft yderst begrænsede og under alle omstændigheder stort set ufarlige efter deponering i ca. 100 år. En Fukushima- eller Tjernobyl-katastrofe vil aldrig kunne ske i en fusionsreaktor og selv i etworst case scenario– en omfattende brand – vil det radioaktive udslip til omgivelserne aldrig kunne blive højere end almindelig baggrundsstråling. »Fusion er simpelthen langtidssvaret på Jordens energiudfordring og i virkeligheden så oplagt en energiløsning, at man udmærket kan forestille sig, at fremmede intelligensvæsner har lært at kontrollere fusion,« fastslår Henderson. Alligevel mere end fornemmer man på gangene i ITERs langstrakte administrationsbygning en udtalt frustration over udsatte deadlines og over den næsten naturgivne langsommelighed i et så udpræget internationalt projekt som dette. Topchefen er japansk, omgivelserne franske, og leverandører og underleverandører befinder sig i snesevis af lande. ITER er et vidtforgrenet samarbejde mellem EU, Japan, Kina, Sydkorea, Indien, Rusland og USA og mellem utallige faggrupper – plasma- og materialefysikere, flydesignere og atomubådsingeniører, kernekraftteknikere og matematikere. Og alle lande har krav på at få en bid af kagen i form af industrielle ordrer på komponenter, der skal passe fuldstændig perfekt ind i puslespillet.  Kompleksiteten i opgaven og en angiveligt svag ledelse, der nu er udskiftet, har foreløbig forsinket projektet med minimum tre år. Først i 2023 ventes man at få det første plasma i reaktoren, og tidligst i 2027 vil fusionsmaskinen gå op på fuld styrke. Til den tid vil ITER-medlemslandene have ofret langt over 100 mia. kr. på projektet.Men nu er kranerne endelig begyndt at løfte, ligesom tusindvis af bygningsarbejdere dagligt strømmer ind på det topbeskyttede område under den franske atomenergikommission CEA, hvilket er et opløftende syn for de talrige involverede. ITER er imidlertid kun et skridt, men et vigtigt sådant, på fusionsvejen. Næste tiltag vil være et eller flere demonstrationskraftværker, der skal kunne levere strøm til det almindelige elnet. Først derefter ventes man at have så megen erfaring med storskala-fusionskraft, at man vil være i stand til at tage det endelig skridt til kommerciel fusionskraft – efter de aktuelle planer fra omkring 2055. Spørgsmålet er bare, om det i sidste ende bliver så dyrt, at andre grønne energiteknologier – f.eks. solkraft – vil overhale fusion og blive mere rentabel og dermed attraktive for både forbrugere og investorer. »Det er en risiko,« erkender Henrik Bindslev, der er den klart højst placerede dansker i ITER-systemet. Han er professor i plasmafysik, tidligere chef for DTU-Risø og i dag direktør for EUs ITER-finansieringsorganisation Fusion for Energy. Dermed er han ansvarlig for hele 45 procent af ITERS samlede årlige budget. »Men for det første,« fortsætter han, »gør vi en stor indsats for helt fra starten at etablere industrinormer, der er til at betale. Og lige så afgørende er det, at fusion vil spille perfekt ind i et intelligent energisystem med megen sol- og vindkraft. Det skyldes, at fusion er utrolig fleksibel. Man vil kunne gå fra 0 til fuld kraft på noget i retning af et par sekunder.« ITER har endnu til gode at dokumentere, at fusion er et realistisk og økonomisk forsvarligt svar på klodens energihunger. Men verden har næppe råd til at opgive forsøget på at få svaret. Berlingskes rejse til ITER i Sydfrankrig blev betalt af EUs ITER-finansieringsorganisation Fusion for Energy (F4E).",
        "metadata": {
            "source": "https://www.berlingske.dk/internationalt/her-skal-forskere-taemme-en-mini-stjerne",
            "image_url": "https://berlingske.bmcdn.dk/media/cache/resolve/image_x_large/image/13/136225/7429353-fusion.jpg",
            "publication_time": "Søndag d. 08. juni 2014, kl. 20.00",
            "author": "Lars Henrik Aagaard",
            "related_links": [],
            "attachments": []
        }
    }
}