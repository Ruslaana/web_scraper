{
    "version": "1.0",
    "document": {
        "id": "https://www_berlingske_dk/virksomheder/henrik-drusebjerg-skal-pleje-formuen-for-rigmaend",
        "title": "Henrik Drusebjerg skal pleje formuen for rigmænd",
        "content": "En af landets mest kendte finansfolk Henrik Drusebjerg løfter sløret for, hvad han skalefter at have forladt posten som chefstrateg i Danske Bank. Den Luxembourg-baserede velhaverbank Quintet Private Bank har nemlig hyret ham ind som chef for nordisk investeringsstrategi for en nyoprettet afdeling i Danmark, Quintet Danmark fra 1. maj. Quintet har hovedkontor i Luxembourg og opererer på tværs af 50 byer i Europa med godt 2.000 ansatte. Banken forvalter formuen for meget velhavende privatkunder. I 2020 åbnede banken kontor ved Sankt Annæ Plads i København. Til Børsen oplyser Chef for Quintet Danmark Henrik Wyrwik, at for at blive kunde i banken skal man have en investerbar formue på mindst 10 mio. euro svarende til 75 mio. kroner. Ifølge Børsen ejes banken af en af verdens rigeste familier, Al Thani-familien fra Qatar. Udover Quintet er familien også ejermand af stormagasinet Harrods i London og den franske fodboldklub Paris Saint-Germain. Udover sin rolle som nordisk investeringsstrateg skal Henrik Drusebjerg rådgive kunder. Før skiftet til Quintet var Henrik Drusebjerg ansat i Danske Bank som chefstrateg og kan også skrive chefstrateg i Carnegie og investeringsstrateg i Nordea i 11 år på sit cv. »Quintet står for mig som en bank og formueforvalter der arbejder agilt, udviser lederskab gennem dygtig rådgivning og altid sætter kunden først. Derfor glæder jeg mig meget til at møde mine mange nye kolleger både i Danmark og på tværs af Europa. Og så glæder jeg mig selvfølgelig også til at sikre, at vi også fremover gør os fortjent til den tillid, vi nyder hos de mange privatpersoner og familier, vi servicerer hver eneste dag,« lyder det fra Henrik Drusebjerg i en pressemeddelelse.",
        "metadata": {
            "source": "https://www.berlingske.dk/virksomheder/henrik-drusebjerg-skal-pleje-formuen-for-rigmaend",
            "image_url": "https://berlingske.bmcdn.dk/media/cache/resolve/image_x_large/image/138/1384997/23653656-jeve.jpg",
            "publication_time": "Onsdag d. 03. februar 2021, kl. 12.58",
            "author": "Katrine Juel Friis",
            "related_links": [],
            "attachments": []
        }
    }
}