{
    "version": "1.0",
    "document": {
        "id": "https://www_berlingske_dk/kommentarer/genindfoer-individuel-uddannelsesvejledning-i-landets-folkeskoler",
        "title": "Genindfør individuel uddannelsesvejledning i landets folkeskoler",
        "content": "Når regeringen ifølge sit regeringsgrundlag ønsker at skabe et uddannelsessystem, der »fra folkeskolen til de videregående uddannelser giver alle børn og unge de bedste forudsætninger for at begå sig videre i livet, herunder med et bredt kendskab til deres egne evner, deres ønsker og til de muligheder, arbejdslivet byder på«, må vi på vegne af ti politiske ungdomsorganisationer, hele ungdomsfagbevægelsen og elev- og studenterbevægelsen kvittere for ambitionen. Vi er fuldstændigt enige i regeringens ønske om, at flere unge skal i uddannelse og beskæftigelse. Vi er enige i, at søgningen er for lav til erhvervsuddannelser, velfærdsuddannelser og nogle af de fag, der er mest efterspurgt i erhvervslivet, og vi er enige i, at det er en vigtig politisk opgave at skabe bedre trivsel og sundhed blandt børn og unge. Vi tror dog ikke på, at man kommer i mål, hvis regeringen fortsat bevæger sig udenom en af de grundlæggende udfordringer i folkeskolen: Såkaldt »uddannelsesparate« elever har ikke ret til en individuel skole- og vejledningsindsats. Med Erhvervsuddannelsesreformen fra 2014 tilfalder den rettighed kun de elever, der er vurderet »ikkeuddannelsesparate«. Vi oplever, at eleverne helt fundamentalt mangler viden om deres uddannelsesmuligheder. Der mangler viden om alt fra professionshøjskoler til EUX. Det sender unge på en motorvej, hvor den eneste destination er universitetet. I dag er to ud af tre unge ifølge enanalyse fra Dansk Ungdoms Fællesrådbange for at vælge forkert i livet, og halvdelen af de danske unge har ifølge etnyt forskningsprojektsvært ved at leve op til deres egne forventninger til fremtiden. Det presser dem. I Danske Skoleelever oplever vi, at rigtig mange elever har ondt i maven op til uddannelsesvalget. De føler sig ikke klædt på til at træffe uddannelsesvalget og er utrygge ved deres fremtid. Det leder både til mistrivsel og forvirring i en periode, der i forvejen er presset for eleverne. Alt for ofte resulterer det også i, at man som elev vælger en uddannelse, der ikke passer til en. Det er en misforståelse, at man ve, hvilken ungdomsuddannelse, man vil på, bare fordi man er uddannelsesparat. Tvivlen går på tværs af karaktergennemsnit. Derfor ender mange elever tit med at læne sig op ad klassekammeraterne eller mor og fars erfaringer, når de vælger uddannelse. Det er ærgerligt, for så ender man som elev tit med at vælge det samme som ens forældre eller venner uden at spørge sig selv, hvad man er god til og drømmer om. Samtidig oplever vi i ungdomsfagbevægelsen, at alle unge har gavn af at blive udfordret på deres uddannelsesvalg, uanset om man er erklæret såkaldt »uddannelsesparat« eller ej. Årtiers talen ned og underprioritering af de erhvervs- og professionsrettede uddannelser i uddannelsessystemet har ført til, at mange unge (og deres forældre!) opfatter gymnasiet som et tryggere valg, og for mange bliver gymnasiet derfor i dag en slags automatvalg. Både for de unges og for samfundets skyld har vi i den grad brug for, at flere får øjnene op for de mange muligheder, der er ved at tage en erhvervsuddannelse eller professionsbachelor. En fremskrivning foretaget af Arbejderbevægelsens Erhvervsråd fortæller os nemlig, atder kommer til at mangle op mod 100.000 faglærte i 2030. Samtidig skriger samfundet efter flere lærere, sygeplejersker, pædagoger og socialrådgivere. Mette Frederiksen fremhævede i en tale de 45.000 unge uden for både uddannelse og beskæftigelse. Vi mangler arbejdskraft, og hvad vigtigere er, så har vi som samfund også en moralsk forpligtelse til at skabe de bedste forudsætninger for, at alle børn og unge kan skabe et godt liv for sig selv. At løsningen vil have en positiv effekt, illustreres ved, at flere kommuner allerede på eget initiativ og for egen regning har genindført den individuelle vejledning. Det gælder for eksempel Mariagerfjord, Hjørring og Aalborg. I sidstnævnte kommune har man oplevet en stigning i søgningen på erhvervsuddannelserne på 1,5 procentpoint til 20,8 procent. Et resultat, der bringer dem tættere den landspolitiske målsætning om, at 25 procent af en ungdomsårgang skal starte på en erhvervsuddannelse efter folkeskolen. Derfor mener vi, at midlerne til uddannelsesvejledningen skal tilbageføres til 2014-niveauet, så alle børn i grundskolen igen kan tilbydes individuel uddannelsesvejledning. For at afhjælpe børn og unges mistrivsel, for at miste færre unge, der efter endt folkeskole hverken starter job eller uddannelse, og for at udfordre elevernes idé om fremtiden. Måske skal gymnasiet ikke lede direkte til universitetet, og hvis gymnasiet ikke passer eleven bedst, skulle man måske være en af fremtidens faglærte klimahelte – fremfor at starte på gymnasiet. Indlægget er underskrevet af alle politiske ungdomspartier, hele ungdomsfagbevægelsen og hele elev- og studenterbevægelsen: Marie Holt Hermansen er formand for Danske Skoleelever (DSE), Julie Madsen er formand for Erhvervsskolernes Elevorganisation (EEO), Oliver Gabrielsen er formand for Landssammenslutningen af Handelsskoleelever (LH), Esben Bjørn Salmonsen er formand for Danske Studerendes Fællesråd (DSF), Madeleine Steenberg Williams er forkvinde for Danske Gymnasieelevers sammenslutning (DGS), Christian Vigilius er formand for Konservativ Ungdom (KU), Christian Bülow er formand for Dansk Folkepartis Ungdom (DFU), Tenna Røberg er formand for Nye Borgerliges Ungdom (NBU), Maria Georgi Sloth er formand for Radikal Ungdom (RU), Alexander Blavnsfeldt er formand for SF Ungdom (SFU), Anna Astrid Hansen Calero er medlem af landsrådet for Alternativets Unge (ÅU), Katrine Evelyn Jensen er forbundsformand for Danmarks Socialdemokratiske Ungdom (DSU), Sebastian Hyberts er ledelsesmedlem for Socialistisk UngdomsFront (SUF), Sarah Abildskov er ledelsesmedlem for Rød-Grøn Ungdom (RGU), Ellen Emilie er leder for Unge Moderater (UM), Simon Fendinge er formand for Liberal Alliances Ungdom (LAU), Maria Ladegaard er landsformand for Venstres Ungdom (VU) og FHs Ungdomsnetværk ",
        "metadata": {
            "source": "https://www.berlingske.dk/kommentarer/genindfoer-individuel-uddannelsesvejledning-i-landets-folkeskoler",
            "image_url": null,
            "publication_time": "Fredag d. 24. marts 2023, kl. 09.00",
            "author": null,
            "related_links": [],
            "attachments": []
        }
    }
}