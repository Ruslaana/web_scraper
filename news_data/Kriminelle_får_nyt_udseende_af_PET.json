{
    "version": "1.0",
    "document": {
        "id": "https://www_berlingske_dk/www-berlingske-dk/kriminelle-faar-nyt-udseende-af-pet",
        "title": "Kriminelle får nyt udseende af PET",
        "content": "Kampen mod organiseret kriminalitet får nu myndighederne til at tage hidtil usete skridt: Som den første i Danmark opnår en tidligere højrehånd for en HAer PETs fulde vidnebeskyttelse. Manden blev født som Kasper Vetter, men har fået ny identitet, nyt udseende, en ny historie og har gennemgået en kosmetisk operation. Han har fået trukket sine tænder ud. Altsammen for at Hells Angels ikke skal finde ham. Ikke engang hans egen familie ved, hvor han befinder sig og er afskåret enhver kontakt. Læs mere:Få hele Kasper Vetters historie herWeb-dokumentar:VidnetNetværket:Kasper Vetter mod Hells AngelsBlog:Kan vi stole på en stikker? Kasper Vetter har afleveret oplysninger til Østjyllands Politi om ca. 50 personer i toppen af den organiserede kriminelle verden, herunder oplysninger om en stribe personer med tilknytning til Hells Angels. De første domme er faldet på baggrund af hans vidneudsagn, og i en stor narkosag står syv personer til op mod 50 års fængsel. Hverken PET eller justitsminister Lars Barfoed (K) ønsker at kommentere sagen, men politiadvokat Poul Gade – chef for anklagemyndigheden ved Østjyllands Politi – siger: »Hvis en person afleverer oplysninger til os om organiseret kriminalitet, så er vores første prioritet hans sikkerhed. Vores anden prioritet er, at vi holder alt, hvad vi lover til ham og hans familie, f.eks. omkring hans sikkerhed. Derfor er vi meget tilbageholdende med at kommentere denne sag«. Formanden for Folketingets retsudvalg, Peter Skaarup (DF), kræver, at justitsministeren giver sikkerhedsgarantier til vidner. Ikke mindst på baggrund af, at den tidligere HAer, Bo Steffensen, i denne uge blev forsøgt dræbt under sin afsoning med en bilbombe i Århus. Hells Angels har smidt ham ud af klubben, fordi han gav oplysninger til politiet i en stor narkosag. »Vi skal beskytte disse vidner, og vi skal gøre det i større omfang end i dag. Det organiseret kriminelle miljø skal mødes med endnu større aggressivitet fra myndighedernes side for at få folk til at fortælle. Derfor er der brug for, at justitsministeren går ud offentligt og giver folk, der samarbejder en forsikring. De skal vide, at de kan stole på at få vores fulde hjælp, hvis de hjælpe os,« siger Peter Skaarup. Kasper Vetter var så bange for at blive overladt til sine bødler efter endt afsoning, at han sendte et manuskript til forlaget Peoples Press, for at offentligheden skulle vide, at han fandtes. Det var endnu før, han trådte ind i vidnebeskyttelsesprogrammet. Berlingske Søndag har fået adgang til dette manuskript og fortæller hele hans historie i dag. Et unikt blik ind i Hells Angels. Berlingske sætter i de kommende uger fokus på klubben.",
        "metadata": {
            "source": "https://www.berlingske.dk/www-berlingske-dk/kriminelle-faar-nyt-udseende-af-pet",
            "image_url": "https://berlingske.bmcdn.dk/media/cache/resolve/image_x_large/image/85/856652/2733864-brdre.jpg",
            "publication_time": "Søndag d. 20. juni 2010, kl. 01.52",
            "author": "Morten Frich",
            "related_links": [],
            "attachments": []
        }
    }
}