{
    "version": "1.0",
    "document": {
        "id": "https://www_berlingske_dk/privatoekonomi/boligoekonom-flere-laanetilbud-kan-saette-gang-i-konkurrencen",
        "title": "Boligøkonom: Flere lånetilbud kan sætte gang i konkurrencen",
        "content": "Mindske barrieren for nye aktører, øge gennemsigtigheden for forbrugerne og gøre det nemmere for forbrugerne at overskue markedet. Det var hovedoverskrifterne for de i alt 16 anbefalinger til at øge konkurrencen, som Konkurrencerådet i sidste uge præsenterede i sin analyse af realkreditmarkedet.  En øget konkurrence vil potentielt kunne føre til lavere bidragssatser. Men ifølge Morten Skak, boligøkonom og lektor på Syddansk Universitet, vil det næppe rykke frygteligt meget ved markedet, hvis anbefalingerne bliver ført ud i livet. »Disse anbefalinger vil give en meget marginalt forøget konkurrence. Vi har nu disse finansielle supermarkeder, og kunderne er meget knyttet til den bank, de nu engang har valgt. Konkurrencen skal næsten tvinges ind, så kunden ikke selv skal bede om den, men have stukket flere tilbud i hånden,« siger Morten Skak.  Han peger således på at gå skridtet videre fra de af anbefalingerne, som sigter mod at gøre det lettere at få flere lånetilbud ved køb af bolig. »Det ville kræve nye forhandlinger med den finansielle sektor, men man kunne komme med den anbefaling, at hvis man som kunde gik ind og skulle have et boliglån, skulle den pågældende bankrådgiver fremlægge tre alternativer, hvoraf den ene var fra rådgiverens egen bank. Det ville give mere konkurrence,« siger han.  Der er dog én af anbefalingerne, som har potentiale: Morten Skak mener, at der overordnet er et dilemma ved den danske realkreditmodel, som Konkurrencerådet ikke helt har berørt i sin analyse. Han pointerer, at finansieringen af den danske ­realkredit i international sammenhæng rent faktisk er billig: »Det skyldes udstedelsen af obligationer, og de obligationer er efterfølgende en del af problemet i forhold til, at man ikke kan skifte uden større omkostninger. Skal man skifte institut, kræver det, at man indfrier og efterfølgende køber nye obligationer, og det er der trods alt et vist arbejde forbundet med.«  Så den fordel, systemet giver i form af forholdsvis lave renter, har det problem, at det er svært at skifte, fordi der er relativt store omkostninger forbundet med det. Netop det aspekt berører rådet i dets 16. anbefaling: »Det skal fremgå af lånebetingelserne, at låntageren har råderetten over de udstedte realkreditobligationer.« Anbefalingen vedrører den største del af omkostningen ved at optage, omlægge og indfri realkreditlån. Som realkreditten i dag er skruet sammen, er det kun det enkelte realkreditinstitut, der kan handle obligationerne. Låntagerne har ikke råderetten over obligationerne og bliver derved tvunget til at betale de gebyrer, kurtage og kursskæring, som realkreditinstitutterne opkræver for at handle obligationerne.  En typisk konvertering af et lån på tre mio. kr. koster i omegnen af 38.000 kr., og de 18.000 kr. af dem vedrører den kursskæring – en procentdel af lånet – som instituttet beregner sig foruden de øvrige gebyrer ved både indfrielsen af det gamle og optagelsen af det nye lån. Hvis låntageren får råderet over sit låns obligationer, kan flere aktører konkurrere om at få lov til at optage og indfri boligejerens lån, og det vinder umiddelbart genklang hos erhvervsordfører Torsten Schack (V): »Min rygmarvsreaktion er, at hvis det fremmer konkurrencen, så har jeg en positiv tilgang til anbefalingen. Hvis et selskab har monopol på at foretage en handel, så er det ikke fremmende for prissættelsen,« sagde Torsten Schack forleden.  Forslaget vil også give adgang til nye konkurrenter som eksempelvis realkreditrådgivere ligesom Realråd i Roskilde, hvis speciale er at pleje realkreditlån med konverteringer, når det er fordelagtigt. Virksomheden har allerede nu i nogle tilfælde adgang til at handle med kundernes obligationer til en lavere kursskæring, end realkreditselskaberne typisk opkræver. »Kunden ville kunne handle sine egne obligationer til langt bedre priser, end han kan nu. Han kan vælge, hvor han vil gøre det, men han vil formentlig stadig benytte en bank eller en rådgiver. Men han kan vælge frit,« siger Søren Ejlertsen, stifter og direktør i Realråd.  »Jeg vil skyde på, at det sammen med dataoverførsel kan halvere omkostningerne ved en konvertering, og en bedre pris gør det lettere at få folk til at skifte,« siger han.",
        "metadata": {
            "source": "https://www.berlingske.dk/privatoekonomi/boligoekonom-flere-laanetilbud-kan-saette-gang-i-konkurrencen",
            "image_url": "https://berlingske.bmcdn.dk/media/cache/resolve/image_x_large/image/6/68723/18293791-26buspix-bolig2-190147jpg.jpeg",
            "publication_time": "Lørdag d. 26. august 2017, kl. 09.00",
            "author": "Stefan Singh Kailay",
            "related_links": [],
            "attachments": []
        }
    }
}