{
    "version": "1.0",
    "document": {
        "id": "https://www_berlingske_dk/virksomheder/dansk-it-selskab-scorer-gigantkunde-i-usa",
        "title": "Dansk IT-selskab scorer gigantkunde i USA",
        "content": "De seneste to år har softwareselskabet Xstream haft fart på. Virksomheden, der leverer den software, som gør det muligt at streame TV og film på nettet, er gået fra 18 til 75 medarbejdere. Årets resultat er øget fra lige under en million kroner til over 12 million kroner. Og vigtigst af alt har Xstream fået plantet en fod solidt på det amerikanske marked i form af en stor og markant international kunde. Danske Xstream har indgået aftale med teknologivirksomheden Fuhu, der producerer en af de mest solgte og populære mini-computere til børn i USA: The Nabi. Her er det dansk software, der gør det muligt for amerikanske børn at se tegnefilm og børne- TV på den såkaldte tablet. »Det er et kæmpe gennembrud for os, og i vores branche må man sige, at der er tale om en ønskekunde. Nabi tablet er et enormt stort produkt og et af de mest hypede i USA netop nu. De sælges i flere af de store supermarkeder som Wallmart til overkommelige priser, og man forventer, at der bare i år sælges syv millioner Nabi tablets,« forklarer ejer og adm. direktør i Xstream, Frank Thorup. Størstedelen af Xstreams forretning hentes i dag i Norden, og det er også her, at væksten i årets regnskab stammer fra. Flere lande i Europa er på kundelisten, og markedet i USA er nu ved at vokse markant for det danske software selskab. Ambitionerne er store i Xstream og perspektiverne i aftalen med Fuhu er lige så. Særligt peger han på ejerkredsen af Fuhu, som et springbræt til udvikling og mere vækst. Fuhu ejes blandt andet af det taiwanesiske selskab Foxconn, der er den største producent af teknologi i verden, og som blandt andet producerer iPhones, iPads og Playstation. Derudover er Acer og Kingston Technology blandt ejerne. »De ejerselskaber giver os nogle spændende perspektiver,« siger Frank Thorup, som har en plan om at være i top fem inden for det marked, som Xstream leverer til, inden 2015. Xstream har allerede et kontor i Toronto, men er ved at åbne kontorer i både New York og Los Angeles i løbet af 2013 og begyndelsen af 2014. Vejen til det amerikanske marked, har reelt taget næsten 14 år for Frank Thorup. Han begyndte at udvikle streamingtjenester til nettet ved årtusindskiftet til forskellige danske medier, og i dag leverer virksomheden software til langt de fleste medier i Norden. Norge er det største marked i dag, hvilket især skyldes den meget store norske mediekoncern Schibsted og Telenor. Især aftalen med Telenor har bragt Xstream frem til en position, hvor et mindre danske softwareselskab er en interessant samarbejdspartner for en amerikansk teknologigigant. »Vi har nydt godt af, at Telenor har været frontløbere på streamingprodukter, og har været en kunde, der har udfordret os teknologisk de seneste i fem år. Det har skabt et produkt, der ligger godt i markedet,« siger Frank Thorup. ",
        "metadata": {
            "source": "https://www.berlingske.dk/virksomheder/dansk-it-selskab-scorer-gigantkunde-i-usa",
            "image_url": "https://berlingske.bmcdn.dk/media/cache/resolve/image_x_large/image/25/256359/6577057-xstream.jpeg",
            "publication_time": "Mandag d. 01. juli 2013, kl. 22.30",
            "author": "Morten Jasper",
            "related_links": [],
            "attachments": []
        }
    }
}