{
    "version": "1.0",
    "document": {
        "id": "https://www_berlingske_dk/virksomheder/lars-fruergaard-affejer-kritik-af-mangel-paa-diabetesmiddel-det",
        "title": "Lars Fruergaard affejer kritik af mangel på diabetesmiddel: »Det hænger ikke sammen«",
        "content": "Diabetikere kæmper i stigende grad med at få adgang til Novo Nordisks diabetesmiddel Ozempic, der er i restordre flere steder i verden. Salget af Ozempic er da også steget med 58 procent på blot ét år, og medicinalgigantens fabrikker har svært ved at følge med. Flere fagfolk og patienter har i den forbindelse kritiseret, at Novo Nordisk skubber massivt på i udrulningen af det nye slankemiddel Wegovy, da det består af samme stof som Ozempic. »Man kan undre sig over, hvorfor der er mangel på Ozempic, når indholdsstoffet er det samme som i Wegovy,« har det blandt andet lydt fraBolette Friderichsen, formand i Dansk Selskab for Almen Medicin, da Novo Nordisk lancerede midlet i Tyskland. Men Novo Nordisks administrerende direktør, Lars Fruergaard Jørgensen, afviser nu kritikken. Han kalder i stedet den enormt høje efterspørgsel for en »glædelig udfordring«. I et interview med Berlingske understreger Lars Fruergaard Jørgensen, at der ikke er en sammenhæng mellem manglen på Ozempic og udrulningen af Wegovy, der salgsmæssigt ervokset med 367 procent siden sidste år. Hvad vil du sige til de diabetikere, der pludselig har problemer med at få deres medicin, mens de samtidig ser Novo Nordisk udvide andre steder? »Jeg vil gerne præcisere, at det faktisk er to forskellige produkter. Størstedelen af Wegovy-mængden sælges i USA, og det sker i en anden type enhed. Så det er faktisk ikke på grund af Wegovy, at der er forsyningsproblemer med Ozempic, det hænger ikke sammen,« siger Novo-topchefen. Sådan ser Novo Nordisks Wegovy-pen ud i Europa, hvor vægttabsmidlet sælges i Danmark, Norge og Tyskland. Foto: Mathias SvoldFold sammenLæs mere Udfordringen er, forklarer han, at der er opstået en enorm efterspørgsel på Ozempic blandt folk med type 2-diabetes, og at der »samtidig er lanceret et lægemiddel til behandling af svær overvægt (Wegovy,red.), som der også er stor efterspørgsel efter«. Så man kan ikke mindske Wegovy-produktionen for at øge Ozempic-produktionen – det regnestykke giver ikke mening? »Det ville ikke løse problemet,« understreger Lars Fruergaard Jørgensen og fortsætter: »Hvis du sælger Wegovy i USA, sker det ikke i en europæisk pen, men i en sprøjte, der går ind i et enkeltindsprøjtningsapparat. Så det er faktisk en anden forsyningskæde. I Europa er det samme pen, men de mængder er relativt små, så det løser ikke udfordringen.« Sådan ser Wegovy-pennen ud i USA. Foto: Jim Vondruska/Reuters/Ritzau ScanpixFold sammenLæs mere Lars Fruergaard Jørgensen forklarer, at Novo Nordisk aldrig før har produceret mere Ozempic og Wegovy, end de gør netop nu. Alligevel er der altså mangel. Det er dog ikke noget, der tilsyneladende ødelægger topchefens humør, selvom Novo Nordisk tager manglen »ganske alvorligt«. I forbindelse med en telekonference for pressen torsdag morgen sagde han, at forsyningsproblemet er »en rigtig, rigtig glædelig udfordring at have i den forstand, at patienterne ønsker at bruge vores produkter«. Og forsyningsproblemerne ser ud til at fortsætte, da Novo Nordisk stadig ser ind i »periodiske forsyningsbegrænsninger og relateret lægemiddelmangel«. Derfor investerer Novo Nordisk i 2023 hele 25 milliarder kroner på at udvide produktionskapaciteten. Men det er ikke kun Novo Nordisks produkter, der er rift om. Det samme kan siges om Bagsværd-selskabets aktier, og derfor planlægger Novo Nordisk også et såkaldt aktiesplit til september. Her bliver antallet af aktier fordoblet, mens værdien af den enkelte aktie halveres. Altså bevares aktionærens værdimæssige beholdning af Novo Nordisk-aktier, men den enkelte aktie bliver billigere. Det sker typisk, når et selskab ser muligheden for yderligere efterspørgsel ved at få aktiens pris ned på et niveau, hvor flere investorer kan være med. Siden årsskiftet er Novo Nordisk-aktien da også steget i pris fra omkring 940 til 1.240 kroner. Den nye kurs skyldes ikke mindst et spring på over 17 procent tirsdag, hvor selskabet præsenterede data fra et længe ventet studie. Det viste, at vægttabsmidlet Wegovy også reducerede risikoen for hjerteanfald, slagtilfælde og hjerte-kar-relaterede dødsfald med 20 procent hos svært overvægtige patienter med en forhistorie med hjerte-kar-problemer. De 20 procent var mere, end investorerne havde ventet, og på én dag sprang Novo Nordisk fire pladser på listen over verdens mest værdifulde børsnoterede selskaber til en 19.-plads med en værdi på 2.865 milliarder kroner. Investorerne forventer nemlig, at studiet vil åbne døren for patienttilskud til Wegovy. Selvom Novo Nordisk i torsdagens halvårsregnskab leverede en smule under niveau på flere måltal, så opjusterede selskabet alligevel forventningerne til året 2023. Novo Nordisk har i andet kvartal øget sit overskud med 46 procent til 19,4 milliarder kroner sammenlignet med samme periode sidste år. I første halvår er overskuddet øget med 43 procent til 39,2 milliarder kroner. Overskuddet ventes for hele 2023 at vokse med mellem 31 og 37 procent, hvor der før var forventet en stigning på mellem 28 og 34 procent. Trods opjusteringen falder aktien en smule torsdag med et par procenter. Per Hansen, investeringsøkonom i Nordnet, understreger dog, at det mest af alt skyldes det tårnhøje spring tidligere på ugen. »Regnskabet efterlader ingen tvivl om, at der ikke er nogen ved siden af eller over Novo Nordisk i Danmark,« skriver han i en kommentar.",
        "metadata": {
            "source": "https://www.berlingske.dk/virksomheder/lars-fruergaard-affejer-kritik-af-mangel-paa-diabetesmiddel-det",
            "image_url": "https://berlingske.bmcdn.dk/media/cache/resolve/image_x_large/image/170/1703323/24496142-.jpg",
            "publication_time": "Torsdag d. 10. august 2023, kl. 19.38",
            "author": "Emil Bo Rask",
            "related_links": [],
            "attachments": []
        }
    }
}