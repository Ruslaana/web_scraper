{
    "version": "1.0",
    "document": {
        "id": "https://www_berlingske_dk/internationalt/maalinger-giver-portugals-siddende-regering-valgsejr",
        "title": "Målinger giver Portugals siddende regering valgsejr",
        "content": "PORTUGAL: De første exit-polls søndag aften giver de portugisiske regeringspartier en ny tørn ved magten. Partierne, der er en koalition af det liberale PSD og det kristeligt demokratiske CDS-PP står ifølge målingerne til et sted mellem 36,4 og 43 procent af stemmerne, skriver Reuters. Det vil i så fald give partierne flertal i det 230 mand store parlament, og premierminister Pedro Passos Coelho kan tage en ny tørn som landets leder. Der vil dog ikke være tale om absolut flertal, som partierne har i øjeblikket. Hvis målingerne står til troende, kvitterer portugiserne for en række stramme økonomiske reformer, regeringen har gennemført i den overståede valgperiode. Det var ventet, at en lang række vælgere ville afholde sig fra at stemme ved søndagens valg. Det står endnu ikke klart, hvor stor den gruppe er. BNB",
        "metadata": {
            "source": "https://www.berlingske.dk/internationalt/maalinger-giver-portugals-siddende-regering-valgsejr",
            "image_url": "https://berlingske.bmcdn.dk/media/cache/resolve/image_x_large/image/26/262416/10881135-portugal-politics-vote-election.jpg",
            "publication_time": "Søndag d. 04. oktober 2015, kl. 22.30",
            "author": null,
            "related_links": [],
            "attachments": []
        }
    }
}