{
    "version": "1.0",
    "document": {
        "id": "https://www_berlingske_dk/musik/the-cure-er-endelig-paa-vej-med-nyt-album",
        "title": "The Cure er endelig på vej med nyt album",
        "content": "Det er længe siden, der er kommet ny musik fra The Cure, hvis frontmand, Robert Smith, har været det eneste konstante medlem. Bandet har ellers længe teaset for et nyt album, som hele tiden syntes at være på trapperne. Nu er der dog dels kommet en ny single, og dels har bandet annonceret, at der er et album på vej. Det skriver blandt andre musikmedietPitchfork. Bandet, der var med til at inspirere den spirendegoth-subkultur i 1980erne, har bevæget sig fra netop den poppede helt ud til meget dystre rocksange om sårbarhed, tvivl og smerte. Men for den brede offentlighed erThe Curenok mest kendt for »Friday I'm In love«. Og det var da også det største hit fra bandets bedstsælgende album, »Wish« fra 1992. Men ifølge en anmelder fra The Guardian, så er den nye single mere i retning af det lidelsesfulde end det poppede, glade 90er-hit. Det nye nummer hedder »Alone« og det kommende album, som bliver det første siden 2008, hedder »Songs of a Lost World«. The Guardianhar allerede anmeldt singlen, som avisen giver fire ud af fem stjerner. Det nye nummer er langt med sine syv minutter, hvoraf den første halvdel er rent instrumental. »Der er noget bevidst usammenhængende over lyden: Simon Gallups bas driver ikke sangen frem, men dekorerer den med forvrængede replikker; den iskolde synth og en meget Cure-agtig guitarlinje kommer og går, og der er øjeblikke, hvor hele foretagendet føles på randen af at falde fra hinanden,« skriver anmelder Alexis Petridis blandt andet. Men det gør det åbenbart ikke. I stedet er »Alone« netop en del af The Cures sange om fortvivlelse – og derfor nok ikke noget for fans af »Friday I'm In Love«, bemærker anmelderen. »Alone« kan høres på diverse streamingtjenester nu. »Songs of a Lost World« udkommer 1. november. ",
        "metadata": {
            "source": "https://www.berlingske.dk/musik/the-cure-er-endelig-paa-vej-med-nyt-album",
            "image_url": "https://berlingske.bmcdn.dk/media/cache/resolve/image_x_large/image/184/1840326/24800967-the-cure-lukkede-orange-scene-p-roskilde-festival.jpg",
            "publication_time": "Torsdag d. 26. september 2024, kl. 18.24",
            "author": "Joachim Talbro Paulsen",
            "related_links": [],
            "attachments": []
        }
    }
}