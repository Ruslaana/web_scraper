{
    "version": "1.0",
    "document": {
        "id": "https://www_berlingske_dk/politik/endnu-et-tidligere-folketingsmedlem-melder-sig-ud-af-venstre",
        "title": "Endnu et tidligere folketingsmedlem melder sig ud af Venstre",
        "content": "Venstre har den seneste tid måttet vinke farvel til flere profilerede medlemmer, og nu melder endnu et tidligere folketingsmedlem sig ud af partiet. Der er tale om Marion Pedersen, der sad i Folketinget fra 2005-2011, hvor hun blandt andet var formand for Udenrigsudvalget og Venstres beredskabs- og hjemmeværnsordfører. Den 66-årige ekspolitiker ønsker ikke at uddybe over for Ritzau, hvorfor hun har meldt sig ud af partiet, da hun ikke længere anser sig selv for at være en offentlig person.  Gitte Dupont, der er formand for Venstre i Dragør, fortæller imidlertid til DR, at Marion Pedersens exit skyldes utilfredshed med partiets linje. Samme årsag angav Venstres nu forhenværende EU-parlamentariker Jens Rohde, da han kort før jul meddelte, at han meldte sig ud af Venstre for i stedet at melde sig ind i Det Radikale Venstre. Jens Rohde har været en af de mest højlydte kritikere af regeringens udlændinge- og flygtningepolitik og i særdeleshed af udlændinge- og integrationsminister Inger Støjberg (V).  Marion Pedersens udmelding kommer også i kølvandet på V-folketingskandidat Kåre Traberg Smidts exit fra partiet. Han meldte sig kort før jul ind i Alternativet. Det samme gjorde tidligere hovedbestyrelsesmedlem, lokalkredsformand og folketingskandidat Michael Jellesmark. Udmeldingerne fik flere politiske kommentatorer til at konkludere, at Venstres socialliberale fløj er ved at opgive den interne kamp om udlændingelinjen i partiet.  Marion Pedersen kom i 2011 også selv på tværs af sit parti, da hun truede med ikke at stemme for VK-regeringens finanslov, som ville ændre ved skrotpræmie-ordningen for brugte biler. Hun frygtede, at ordningen ville koste op mod 1.000 arbejdspladser på de danske autoværksteder. Marion Pedersen driver i dag et autoværksted på Amager.   /ritzau/",
        "metadata": {
            "source": "https://www.berlingske.dk/politik/endnu-et-tidligere-folketingsmedlem-melder-sig-ud-af-venstre",
            "image_url": "https://berlingske.bmcdn.dk/media/cache/resolve/image_x_large/image/19/195451/3325941-marion-pedersen.jpg",
            "publication_time": "Mandag d. 11. januar 2016, kl. 17.23",
            "author": null,
            "related_links": [],
            "attachments": []
        }
    }
}