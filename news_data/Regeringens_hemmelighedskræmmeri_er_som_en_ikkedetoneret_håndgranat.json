{
    "version": "1.0",
    "document": {
        "id": "https://www_berlingske_dk/kommentatorer/regeringens-hemmelighedskraemmeri-er-som-en-ikkedetoneret",
        "title": "Regeringens hemmelighedskræmmeri er som en ikkedetoneret håndgranat",
        "content": "Søren Kierkegaard har klogt sagt: »Der er intet andet, der hviler så megen forførelse og så megen forbandelse over, som en hemmelighed.«Jeg er bange for, at »forbandelsen« er ved at være en realitet for politiets efterretningstjeneste, og anklagemyndigheden i deres håndtering afhele FE-sagenved, at de fortsat hysterisk og krampagtigt fastholder, at sagens substans skal holdes hemmeligt af hensyn til rigets sikkerhed. Sådan vil det også være i Københavns Byret på førstkommende mandag, hvor netop spørgsmålet om fortsat hemmeligholdelse skal bestemmes. Det er i den såkaldteSamsam-sag, hvor en tidligere medarbejder i politiets efterretningstjeneste er sigtet for at have lækket oplysning om, at han har været kildefører for agenten Samsam, der i Spanien blev idømt otte års fængsel for de aktiviteter, han har udført for PET. Og efter min opfattelse en hædersmand fremfor nu en stemplet landsforræder, der gjorde sit for at undgå et justitsmord og dermed en berettiget lækage, som ikke er strafbar. PET, derimod, svigtede og lod ifølge en særdelesgrundig og troværdig research fra BerlingskeSamsam i stikken. Sagen er af avisen her og af Danmarks Radio i en podcast i seks afsnit kortlagt i detaljer. Og alene det, at PET på den ene side hverken vil be- eller afkræfte samarbejdet med agenten, og på anden side sigter kildeføreren for en lækage herom, er et paradoks, der skriger til himlen. Hvad i alverden er det, der skal hemmeligholdes? Utvivlsomt et gammel dogme om, at PET aldrig hverken vil be- eller afkræfte tilhørsforhold til en agent. Spørgsmålet for mig er: Gælder det også, når agenten eksponerer sig selv, og man samtidig, som man i øvrigt har pligt til jfr. Straffelovens 164a, kan medvirke til at forhindre et justitsmord? PETs holdning er givet og fastlåst. Den har været kontraproduktiv og ødelæggende for PETs renommé. Tjenesten fremtræder mere og mere som utroværdig. Hvem i alverden vil være agent for en organisation, der efter alt foreliggende at dømme lader sine agenter så grusomt i stikken? Desværre er der nogen, der tror, også på regeringsniveau, at dette er måden at varetage »rigets sikkerhed« på. Eller hvad værre er, måske måden at skjule egne fejl. Der er rejst rimelig formodning om, at staten har medvirket til et justitsmord, og hvis det var i politiet, havde man pligt til at efterforske en sådan mistanke. Men det gælder åbenbart ikke for regeringen? Kan en regering virkelig negligere noget sådant uden at undersøge dette? Så bliver hemmeligholdelsen en forbandelse, et farligt våben, en ikkedetoneret håndgranat, der kan sprænge uventet og ødelægger alt omkring sig – og desværre med betydning for din og min sikkerhed. For hvem kan længere have tillid til myndighedernes fornuftig varetagelse af rigets sikkerhed? Tillid er en afgørende forudsætning for at kunne forebygge, modvirke og forhindre anslag mod rigets sikkerhed. Man skal kunne være sine hemmeligheder bekendt. Hans Jørgen Bonnichsen er tidligere operativ chef i Politiets Efterretningstjeneste ",
        "metadata": {
            "source": "https://www.berlingske.dk/kommentatorer/regeringens-hemmelighedskraemmeri-er-som-en-ikkedetoneret",
            "image_url": "https://berlingske.bmcdn.dk/media/cache/resolve/image_x_large/image/163/1635232/24315649-spain-denmark-jihadist-is.jpg",
            "publication_time": "Fredag d. 13. januar 2023, kl. 16.00",
            "author": null,
            "related_links": [],
            "attachments": []
        }
    }
}