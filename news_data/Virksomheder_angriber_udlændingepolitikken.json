{
    "version": "1.0",
    "document": {
        "id": "https://www_berlingske_dk/oekonomi/virksomheder-angriber-udlaendingepolitikken",
        "title": "Virksomheder angriber udlændingepolitikken",
        "content": "En række topledere for danske eksportvirksomheder, der i går mødtes med udenrigsminister Lene Espersen (K) til Executive Business Forum 2010, har ikke meget til overs for den danske udlændingepolitik. Betegnelsen »stærk skadelig« går igen. Til gengæld giver virksomhederne masser af ros til Eksportrådets arbejde. »Vi skal være mere udadvendte, og den dialog, der er om udlændingedebatten, er stærkt skadelig for internationale virksomheder. Ikke mindst den drejning, den har fået nu. Én ting er, at vi har svært ved at lukke udlændinge ind i landet, men at vi heller ikke vil lukke danskerne ud, er dybt skræmmende,« siger Anders Hedegaard, administrerende direktør i vaccineselskabet Bavarian Nordic, med reference til den seneste debat om SU-reglerne. Læs Jens Chr. Hansens blog:De tavse (indebrændte) direktører Han understreger, at der er bred enighed blandt virksomhedsledere om, at skattetrykket må lettes i Danmark for at styrke konkurrencedygtigheden. »De to elementer er store problemer for eksporterende virksomheder. Hvis væksten skal komme fra eksporten, så er man nødt til at kigge anderledes på det,« mener topchefen. Nej til professor Hos Geokon, der arbejder med eksport af miljøinformationssytemer, mærker man ligeledes problemer på grund af udlændingepolitikken. »De fleste erhvervsledere, som rejser meget, har svært ved at forsvare Danmarks farver på udlændingeområdet. Det er ikke så rart at sige, at man er fra Danmark på grund af den politik, vi kører på fremmedeområdet,« siger Geokons administrerende direktør, Erik Kirsbo, og uddyber: »Vores største problem er at skaffe kvalificerede programmører, og derfor er det vigtigt, at vi kan få eksterne folk på et højt niveau. Vi har haft et problem med en ukrainsk professor, der ikke kunne få visum, fordi Udlændingeservice var bange for, at han skulle hoppe af. Det er jo fuldstændig latterligt. Det er et problem for os, at vi ikke kan få udenlandske kapaciteter til landet.« Ros til Eksportrådet Erik Kirsbo og Anders Hedegaard er dog lige så positive over for Eksportrådets arbejde med at hjælpe danske virkomsheder, som de er kritiske over for udlændingepolitikken. »Vi har et fantastisk godt samarbejde med Eksportrådet og får stærk støtte til at skabe kontakter på politisk niveau, og det er fantistisk godt og effektivt for en virksomhed. Vi har haft stort udbytte af samarbejdet med ambassaden i Washington,« fortæller Anders Hedegaard. Hos Geokon mener man også, at Eksportrådet laver et fremragende stykke arbejde, og opfordringen lyder, at Eksportrådet bør have flere midler. »Vi har brugt Eksportrådet i New Zealand, Australien og USA, og rådet har skaffet kontakter med beslutningstagere og nøglepersoner, som vi ikke havde kunnet skaffe selv. Det er udelukkende takket være Eksportrådet, at vi er kommet så langt. Det arbejde, Eksportrådet har ydet os gennem to år, skal virkelig have topkarakter,« siger Erik Kirsbo. Danmark skal have mere gang i eksporten, men det er svært at komme ud på et eksportmarked som en nystartet virksomhed, lyder det. »Det ville være godt, hvis der kunne stilles faciliteter til rådighed lige efter, man var startet på et eksportmarked, så man kunne få kontakt til nogle troværdige leverandører og distributører. Det kan Eksportrådet ikke løfte med de nuværende midler, men det ville bestemt være til gavn for dansk eksport,« mener direktøren.",
        "metadata": {
            "source": "https://www.berlingske.dk/oekonomi/virksomheder-angriber-udlaendingepolitikken",
            "image_url": "https://berlingske.bmcdn.dk/media/cache/resolve/image_x_large/image/42/423320/3328558-ah.jpg",
            "publication_time": "Onsdag d. 24. november 2010, kl. 05.01",
            "author": "Jakob Ussing",
            "related_links": [],
            "attachments": []
        }
    }
}