{
    "version": "1.0",
    "document": {
        "id": "https://www_berlingske_dk/videnskab/flyvende-tallerkener-skal-redde-planeten",
        "title": "Flyvende tallerkener skal redde planeten",
        "content": "Det er den canadiske fysiker og energiekspert fra University of Calgary i Canada, David Keith, der hævder at have fundet en ny metode, hvor den truende globale opvarmning kan bremses. Det skrivervidenskab.dk. David Keith vil sende mikroskopiske diske op i luften, der på toppen er lavet af aluminium og på bunden af barium titanate. Barium titanate er bedre end aluminium til at transportere varme og energi til den omkringliggende luft, og derfor vil trykket på bunden være større end på toppen, når diskene bliver varmet op af sollys. Det vil få dem til at bevæge sig opad til en højde på 40 til 50 kilometer, mens de om natten vil synke. Samtidig vil aluminiumsoverfladen ved hjælp af en speciel belægning reflektere sollyset tilbage i rummet og derved køle Jordens overflade. Ukendte konsekvenser David Keith advarer dog mod at tage diskene i brug, før man kender konsekvenserne. Han er stadig ved at foretage forsøg i laboratorier, og vil inden længe lave et forsøg på et mindre afgrænset udendørs område. David Keith understreger, at diskene kun skal benyttes som en nødløsning, hvis det ikke lykkedes at stoppe den globale opvarmning på anden vis. En blokering af sollyset kan nemlig ændre jordens regnmønster og i værste fald få mere katastrofale følger end en opvarmning.",
        "metadata": {
            "source": "https://www.berlingske.dk/videnskab/flyvende-tallerkener-skal-redde-planeten",
            "image_url": "https://berlingske.bmcdn.dk/media/cache/resolve/image_x_large/image/83/834889/3037601-ufo.jpg",
            "publication_time": "Onsdag d. 08. september 2010, kl. 12.28",
            "author": "Andrea Luth",
            "related_links": [],
            "attachments": []
        }
    }
}