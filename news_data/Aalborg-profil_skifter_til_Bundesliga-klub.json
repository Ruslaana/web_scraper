{
    "version": "1.0",
    "document": {
        "id": "https://www_berlingske_dk/sport/aalborg-profil-skifter-til-bundesliga-klub",
        "title": "Aalborg-profil skifter til Bundesliga-klub",
        "content": "Aalborg Håndbold skal ud at finde en ny stregspiller. Således har 26-årige Niclas Barud meddelt, at han efter denne sæson skifter til Göppingen i den tyske Bundesliga. »Vi er kede af, at Niclas forlader os. Han er en nøglespiller og har udviklet sig enormt hos os,« skriver Aalborg Håndbold på sin hjemmeside. Niclas Barud, der i øjeblikket forbereder sig til VM-slutrunden senere på måneden i Qatar med det svenske landshold, ser frem til de nye udfordringer. »Jeg har været utroligt glad for min tid i Aalborg Håndbold og vil gøre alt for at slutte af med manér. Gerne med en titel eller to,« siger Niclas Barud. Niclas Barud, der kom til Aalborg fra svenske Sävehof i 2012, har i sin tid i det nordjyske både været med til at vinde det danske mesterskab og spille Champions League.",
        "metadata": {
            "source": "https://www.berlingske.dk/sport/aalborg-profil-skifter-til-bundesliga-klub",
            "image_url": "https://berlingske.bmcdn.dk/media/cache/resolve/image_x_large/image/74/741075/8133190-niclas-barud.jpeg",
            "publication_time": "Tirsdag d. 06. januar 2015, kl. 15.23",
            "author": null,
            "related_links": [],
            "attachments": []
        }
    }
}