{
    "version": "1.0",
    "document": {
        "id": "https://www_berlingske_dk/virksomheder/kapitalfonde-i-budkrig-om-oel-for-milliarder",
        "title": "Kapitalfonde i budkrig om øl for milliarder",
        "content": "Sidste omgang! Salget af de to verdenskendte ølmærker, italienske Peroni og hollandske Grolsch, går ind i sin afgørende fase.Med i slutspillet er flere af verdens største kapitalfonde som angiveligt kæmper med to store asiatiske bryggerier om at købe de to virksomheder, som vurderes at koste et sted mellem 10 og 20 mia. kr. samlet.  Ifølge flere internationale branchemedier står kampen om de to bryggerier nu mellem kapitalfondene amerikanske KKR, franske PAI Partners og svenske EQT. KKR har på opløbsstrækningen skubbet en anden stor, amerikansk kapitalfond, Bain Capital, ud. Det sker fordi Bain angivelig ikke vil være med i den budkrig, der er ved at opstå. Det bliver drevet frem af at den store japanske bryggerigruppe Asahi har meldt sig på banen med et bud. Det samme har Thai Beverage, som Carlsberg gamle plageånd i Thailand, Charoen Sirivadhanabhakdi, står bag.  Herjkemme kender man KKR som en af de fem store kapitalfonde, der indtil for et par år siden kontrollerede teleselskabet TDC, mens PAI i Danmark er kendt for sit yderst succesfulde ejerskab af ingrediensproducenten Chr. Hansen, der i dag er noteret i det danske C20-indeks. Endelig er der EQT, som også er interesseret i at købe de to bryggerier. EQT er i Danmark bl.a ejer Fætter BR og Færch Plast. Kapitalfondene kan dog komme til kort, rapporterer flere medier, da prisen er på vej så højt op, at de bliver skubbet af banen. Det skyldes at Asahi og Thai måske er i stand til at regne en højere pris hjem, da de - i modsætning til kapitalfondene kan regne værdien af synergier med, som betyder at de vil betale mere her og nu.  Peroni og Grolsch er sat salg efter AB-Inbevs megakøb af SABMiller for ca. 700 mia. kr. SABMiller har hidtil ejet de to mærker, men de skal nu sælges dels for at rejse finansiering til megahandlen, dels for at undgå konkurrenceproblemer. Carlsberg blev ellers af flere set som en oplagt køber til Peroni, der er Italiens største ølmærke og som har globalt aftryk, og Grolsch som er hollandsk nichemærker der er kendt over det meste af verden.Men de spekulationer har Carlsbergs bestyrelsesformand Flemming Besenbacher tidligere lagt død. »Opkøb er ikke i fokus i Carlsberg lige nu. Vi er fokuseret på at skabe et stærkere Carlsberg og ikke nødvendigvis et større Carlsberg. Fokus er her og nu på organisk vækst,« sagde Besenbacher i starten af januar til Berlingske som direkte svar på spørgsmålet, om Carlsberg er interesseret i Peroni eller Grolsch eller begge.  Budfristen på de to bryggerier ventes at være midt i februar, hvorefter der inden for en måned vil blive præsenteret en køber.",
        "metadata": {
            "source": "https://www.berlingske.dk/virksomheder/kapitalfonde-i-budkrig-om-oel-for-milliarder",
            "image_url": "https://berlingske.bmcdn.dk/media/cache/resolve/image_x_large/image/19/190855/12154887-sabmiller-maab-inbev.jpg",
            "publication_time": "Fredag d. 29. januar 2016, kl. 14.47",
            "author": "Jesper Kongskov",
            "related_links": [],
            "attachments": []
        }
    }
}