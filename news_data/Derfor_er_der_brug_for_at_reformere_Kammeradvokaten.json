{
    "version": "1.0",
    "document": {
        "id": "https://www_berlingske_dk/virksomheder/derfor-er-der-brug-for-at-reformere-kammeradvokaten",
        "title": "Derfor er der brug for at reformere Kammeradvokaten",
        "content": "Ekspertgruppen, der blev nedsat for atundersøge kammeradvokatordningen, leverede i begyndelsen af måneden en række anbefalinger: Afskaffelse af kammeradvokattitlen, hjemtagning af visse juridiske opgaver og konkurrenceudsættelse af statens juridiske rådgivning. Beslutningen, der nu ligger hos regeringen, kan få vidtrækkende konsekvenser for, hvordan staten fremover sikrer adgang til kvalificeret juridisk bistand. Beslutningen er ikke blot en administrativ øvelse, men en mulighed for at modernisere et system, der har eksisteret uændret i næsten 90 år. Statens advokat er blevet Nordens største advokatfirma. Det politiske spørgsmål er, hvorvidt det stadig er hensigtsmæssigt i en tid, hvor konkurrence og fleksibilitet er nøgleord i statens indkøbspolitik. En central bekymring i debatten om Kammeradvokatordningen er, om staten kan opretholde forsyningssikkerheden for juridisk rådgivning, hvis ordningen ophører. Svaret er ja. Danske advokathuse har i årtier leveret omfattende rådgivning til både erhvervslivet, kommuner og regioner og har naturligvis den nødvendige kapacitet, erfaring og ekspertise til også at håndtere statens behov. Derudover indeholder kammeradvokataftalen mekanismer, der sikrer en smidig overgang. Kammeradvokaten er forpligtet til at bistå staten, indtil en ny løsning er på plads, og skal desuden hjælpe med at planlægge overdragelsen af opgaver. Disse forpligtelser eliminerer risikoen for et pludseligt tomrum i rådgivningen. Det er også værd at fremhæve, at konkurrenceudsættelse ikke reducerer kapaciteten – men styrker den. Med flere aktører på banen vil staten kunne trække på et bredere spektrum af kompetencer og erfaringer. Denne åbning vil ikke blot sikre kvaliteten, men også skabe større fleksibilitet og robusthed i leverancerne. I dag organiserer de store private virksomheder deres juridiske rådgivning ved at anvende flere leverandører for at benchmarke pris, kvalitet og effektivitet – og for at undgå afhængighed. Staten kan med fordel følge samme princip. Kammeradvokatordningen blev fornyet kort før udbudslovens indførelse i 2016 og blev dermed ikke underlagt de regler, det kræver, at statens indkøb over en vis beløbsgrænse skal i udbud. Dette har efterladt staten med en struktur, der ikke længere matcher tidens krav til transparens og konkurrence. Hvis visse juridiske opgaver vurderes som særligt følsomme, kan de hjemtages. Ekspertgruppen peger på, at opbygning af interne juridiske kompetencer kan styrke staten og sikre håndtering af særlige opgaver uden at være afhængig af eksterne leverandører. Bekymringer om habilitet bliver derudover nævnt som en barriere for konkurrenceudsættelse. Advokatbranchen er vant til at håndtere interessekonflikter - både i forhold til erhvervslivet og offentlige kunder. Der findes allerede klare procedurer og retningslinjer for at sikre, at habilitet opretholdes i komplekse sager. Hvis flere leverandører konkurrerer om statens opgaver, vil det give mulighed for at vælge aktører med den nødvendige specialistviden uden habilitetsproblemer. Erfaringer fra andre dele af den offentlige sektor viser, at dette fungerer, så længe der er klare krav og åbenhed i processen. Regeringen står med en enestående mulighed for at modernisere statens tilgang til juridisk rådgivning. Konkurrenceudsættelse af juridisk rådgivning vil ikke blot sikre bedre kvalitet og lavere priser, men også styrke statens uafhængighed og fleksibilitet. Ekspertgruppens anbefalinger giver en realistisk og gennemførlig køreplan for at nå dette mål. Med klare overgangsordninger og en gradvis implementering kan staten tage det nødvendige skridt ind i en mere moderne og konkurrencedygtig struktur. Af: Christina Bruun Geertsen, Managing Partner, Kromann Reumert Janus Skak Olufsen, Managing Partner, DAHL Martin André Dittmer, Managing Partner, Gorrissen Federspiel Martin Lavesen, Country Managing Partner, DLA Piper Niklas Korsgaard Christensen, Managing Partner, Plesner Steen Rode, Chief Executive Partner, Bech-Bruun Karsten Madsen, Managing Partner, HjulmandKaptain, Ivan Madsen, Partner, Administrerende direktør, Accura",
        "metadata": {
            "source": "https://www.berlingske.dk/virksomheder/derfor-er-der-brug-for-at-reformere-kammeradvokaten",
            "image_url": "https://berlingske.bmcdn.dk/media/cache/resolve/image_x_large/image/186/1869564/24854250-steffen-svrke-fra-kammeradvokaten-som-reprsente.jpg",
            "publication_time": "Onsdag d. 18. december 2024, kl. 12.43",
            "author": null,
            "related_links": [],
            "attachments": []
        }
    }
}