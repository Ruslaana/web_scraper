{
    "version": "1.0",
    "document": {
        "id": "https://www_berlingske_dk/virksomheder/arla-indleder-stor-arabisk-offensiv-med-opkoeb",
        "title": "Arla indleder stor arabisk offensiv med opkøb",
        "content": "Der skal langes mere dansk smelteost over disken i de arabiske lande. Derfor har Arla indgået en aftale med Mondelēz om at købe den amerikanske fødevarekoncerns smelteostforretning i Mellemøsten, hvor osten sælges under det verdenskendte mærke Kraft. Købet sikrer Arla et osteproduktionsanlæg i Bahrain med en kapacitet på mere end 66.000 ton årligt. I en pressemeddelelse skriver Arla, at produktionsanlægget er »topmoderne« og tidligere har vundet priser »inden for de vigtigste ostekategorier i Mellemøsten«. Landene i Nordafrika og Mellemøsten udgør Arlas største marked uden for Europa. Siden 2010 er mejerikoncernens salg fordoblet i regionen. Det er særligt smørmærket Lurpak, smelteosten Puck og UHT-mælken Dano, som er indbringende. Arla forventer, at salget inden for detailhandel og foodservice i Mellemøsten og Nordafrika i år når op på 560 millioner euro. »Ved at udvide vores varemærkede produktserie og lokale produktion på én gang kan vi hurtigere og bedre skabe nye forretningsmuligheder for vores kunder. Med tiden vil anlægget i Bahrain desuden give os mulighed for at basere produktionen på højkvalitets mælkepulver fra vores andelshavere i Europa,« siger Tim Ørting Jørgensen, Executive Vice President for Arlas internationale forretning i pressemeddelelsen. Indtil nu har langt størstedelen af produktionen ligget i Europa, hvor kapaciteten ifølge Arla er ved at være udfyldt. Købet åbner derfor nye muligheder, siger Arlas CEO Peder Tuborgh, som mener, at det kan understøtte en fortsat vækst for Arla i regionen. »Vi har en veletableret og voksende forretning i Mellemøsten og et godt kendskab til vores forbrugere og kunder i denne del af verden. Denne handel passer derfor særdeles godt ind i vores strategi, fordi vi både kan udvide vores tilstedeværelse i kategorien inden for varemærkede oste og sikre den lokale produktionskapacitet, vi skal bruge til vores fortsatte vækst,« siger Peder Tuborgh i pressemeddelelsen. Arla oplyser, at man forventer, at handlen går igennem ved udgangen af maj 2019, og vil ikke oplyse nærmere om prisen.",
        "metadata": {
            "source": "https://www.berlingske.dk/virksomheder/arla-indleder-stor-arabisk-offensiv-med-opkoeb",
            "image_url": "https://berlingske.bmcdn.dk/media/cache/resolve/image_x_large/image/109/1095335/22511258-.jpg",
            "publication_time": "Torsdag d. 13. december 2018, kl. 07.30",
            "author": "Matias Ludvig Littauer",
            "related_links": [],
            "attachments": []
        }
    }
}