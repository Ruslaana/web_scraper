{
    "version": "1.0",
    "document": {
        "id": "https://www_berlingske_dk/oekonomi/ulrik-bie-den-er-traet-og-lidt-tarvelig-maaske-kan-nye-ejere-give-nyt-liv",
        "title": "Ulrik Bie: Den er træt og lidt tarvelig. Måske kan nye ejere give nyt liv til en gammel ven",
        "content": "Det er på tide. Men også en lille smule nostalgisk. DFDS har meddelt, at forbindelsen mellem København og Oslo er solgt. Ruten, der har været med, siden DFDS blev etableret i 1866, vil fremover blive drevet af det svenske selskab Gotlandsbolaget. Det er »med tungt hjerte«, at DFDS ønsker at fokusere forretningen omkring transport og logistik og vurderer, at ruten »fortjener at være i hænderne på en ejer med erfaringer fra krydstogtoplevelser«. DFDS er blevet en nøglespiller på Den Engelske Kanal og flere steder i Middelhavet. Blandt andet blev jeg lidt overrasket helt dernede i fastlands-Europas sydligste punkt, da jeg så, at DFDS drev ruten fra Tarifa til Tanger. Men det er noget helt andet at drive logistikvirksomhed end sådan et flydende hotel og underholdningscenter, som Oslo-båden er. Farvel til DFDS. Forhåbentlig pænt goddag til en ejer, der vil bringe ruten tilbage til om ikke fordums storhed, så noget mere brugbart. For godt har Oslo-båden ikke været behandlet de seneste år. Oslo-båden har spillet en central rolle i hele min barndom. Da jeg var helt lille, hed færgerne »Prinsesse Margrethe« og »Kong Olav V«. Afrejsen fra København markerede starten på vores sommerferie i det norske. Først færgen til Oslo. Så videre i bil over fjeldet. Til Hjelmeland i Rogaland. Når man sejlede klokken 17 nul dut, var det til fuld hornmusik fra højttalerne. Dengang gled man ud fra Sankt Annæ Plads i hjertet af København. Forbi de blå vinduer hos Mærsk, som vi kunne spejle os i oppe fra dækket. Op gennem Øresund. Da jeg var barn, var der altid lidt drilleri fra mine forældre, om kaptajnen nu også var fuld på denne tur og ville ramme Kullen. Det var sket i 1971. Jeg syntes aldrig, at det var særlig sjovt. Og så morgenen, hvor det sydlige Norges granklædte klippeskråninger mødte os uden for koøjet. Dengang var færgerne ikke så stabile, så vind og bølger gjorde forskellen på, om det var en god eller dårlig tur. Vi fortsatte også den tur i min ungdom. I land om morgenen. Forbi min fars kontor i Oslo og så videre vestpå. Det var i den periode, hvor jeg havde en veludviklet appetit uden at tage på. Enorme portioner med skaldyr blev indtaget. Både min far og søster var vist lidt pinligt berørte undervejs. Men hvem siger, at man ikke kan starte igen på rejer og krebs, bare fordi man har indtaget lidt jordbærfromage undervejs? Jeg elskede buffeten på Oslo-båden. Senere blev jeg storforbruger af minikrydstogter. Det var bare virkelig en fantastisk idé. Sejle klokken 17.00 – efter arbejde. Komme frem til en helt anderledes by klokken 9.00 – midt på morgenen. Og så hjem igen på det samme tidspunkt om eftermiddagen – så man kunne nå på arbejde i ordentlig tid dagen efter. Måske lidt brugt, men hvad man ikke kunne holde til dengang. Og med en båd med acceptable priser ventende på kajen behøvede man ikke at overanstrenge kreditkortet i det norske. Dengang var den norske krone stærk. Men jeg må indrømme, at interessen allerede var faldet inden coronatiden. Færgerne er gamle og trætte. Med coronatiden fik grundtanken ved »minikrydstogt« et skud for boven. For nu er afgangstidspunktet enten klokken 15.00 eller 16.30 fra København. Man kommer først frem klokken 10. Og hjemturen fra Oslo er altid klokken 15. Altså har man ingen tid i Oslo og skal bruge en overnatning. Så kan det faktisk ofte betale sig at flyve, selvom Oslo nok har verdens dyreste lufthavnstog. Hvis man har mere tid, så kan Flixbus varmt anbefales. Hoteller i Oslo er blevet overraskende billige som følge af den norske »pesetas«. Selv en øl på hovedgaden er ikke længere dyrere end i København. Jeg håber, at Gotlandsbolaget vil investere i ruten og igen gøre den til en integreret del af København. Som vil gøre det til en »minikrydstogt«-oplevelse med bare lidt af den standard, som man forventer i dag. Som man kan anbefale udenlandske gæster at prøve, hvis det skal være lidt unikt. Fordi det at sejle er noget helt fantastisk og terapeutisk. Fordi turen er enormt smuk. Og fordi det knytter vores to hovedstæder tættere på hinanden. Også selvom Oslo-båden er blevet forvist fra det indre København, og der ikke længere er sammeschwungover afrejsen. Velkommen til Gotlandsbolaget. Selskabets forretning er lige nu kun koncentreret om Gotland, hvor overfarten mellem Nynäshamn og Visby tager lidt over tre timer. Ligefrem »krydstogt«-længde er det ikke. Men måske bliver det godt. Jeg er klar, når der igen fløjtes til afgang præcis klokken 17.00. I en fornyet udgave. Og jeg lover ikke at spise samme mængde skaldyr som tidligere. Ulrik Harald Bie er Berlingskes økonomiske redaktør",
        "metadata": {
            "source": "https://www.berlingske.dk/oekonomi/ulrik-bie-den-er-traet-og-lidt-tarvelig-maaske-kan-nye-ejere-give-nyt-liv",
            "image_url": "https://berlingske.bmcdn.dk/media/cache/resolve/image_x_large/image/180/1804182/24724088-der-var-engang-at-en-tur-med-olsobden-var-noget.jpg",
            "publication_time": "Mandag d. 10. juni 2024, kl. 15.56",
            "author": "Ulrik Harald Bie",
            "related_links": [],
            "attachments": []
        }
    }
}