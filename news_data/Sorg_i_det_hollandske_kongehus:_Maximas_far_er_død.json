{
    "version": "1.0",
    "document": {
        "id": "https://www_berlingske_dk/samfund/sorg-i-det-hollandske-kongehus-maximas-far-er-doed",
        "title": "Sorg i det hollandske kongehus: Maximas far er død",
        "content": "Tirsdag sov faderen til den hollandske dronning stille ind i Buenos Aires i sit hjemland, Argentina. Det oplyser det hollandske kongehus på sin hjemmeside.  Jorge Horacio Zorreguieta blev 89 år gammel og har i længere tid haft lymfekræft af typen Non-Hodgins. Ifølge den royale hjemmeside vil det blive en privat begravelse, hvor både Maxima, Willem-Alexander og deres tre døtre, Catharina-Amalia, Alexia og Ariane, vil deltage.  Ifølge det svenske ugeblad Svensk Damtidning nåede dronning Maxima hjem til Argentina og tog afsked med sin far, inden han sov ind. Jorge Horacio Zorreguieta var landbrugsminister under den argentinske diktator Jorge Rafael Videlas regime og af den grund ikke inviteret med til Willem-Alexander og Maximas bryllup i Holland i 2002.  ",
        "metadata": {
            "source": "https://www.berlingske.dk/samfund/sorg-i-det-hollandske-kongehus-maximas-far-er-doed",
            "image_url": "https://berlingske.bmcdn.dk/media/cache/resolve/image_x_large/image/4/40121/18124621-files-argentina-netherlands-ro.jpeg",
            "publication_time": "Onsdag d. 09. august 2017, kl. 10.18",
            "author": null,
            "related_links": [],
            "attachments": []
        }
    }
}