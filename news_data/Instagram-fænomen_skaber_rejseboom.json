{
    "version": "1.0",
    "document": {
        "id": "https://www_berlingske_dk/rejser/instagram-faenomen-skaber-rejseboom",
        "title": "Instagram-fænomen skaber rejseboom",
        "content": "Inden længe vil billeder af de blomstrende kirsebærtræer rundt omkring i Danmark vise sig overalt på de sociale medier. Og hvis man synes, træerne fylder meget i Danmark, så skal man vende næsen mod Japan, for her er interessen for de smukke træer enorm. Og det ikke kun blandt japanerne selv. Flere og flere turister er begyndt at planlægge deres ferie til landet netop efter de blomstrende kirsebærtræer og den såkaldte Sakura-fest.  Og at Japan hitter som destination, er noget, man kan mærke hos blandt andre Jysk Rejsebureau, der i 2017 oplevede en stigning i salget af japanske rejser på 50 pct. sammenlignet med året før. Den øgede interesse har krævet en bredere vifte af rejseforslag, fortæller Niels Amstrup, der er direktør i Jysk Rejsebureau: »Vi har udviklet rigtig meget på vores Japan-program de seneste år og har nu både rejseforslag til f.eks. roadtrip fra Tokyo til Osaka, en grupperejse for unge samt flere rundrejser på egen hånd,« fortæller Niels Amstrup, der også har hyret ekstra mandskab til bureauets specialistrådgivning:  »Ud over de Japan-eksperter, vi havde i forvejen, har vi ansat en Japan-specialist, der har boet i Japan og rejst landet tyndt – og som derfor kan skræddersy ture, der rækker ud over de gængse turistattraktioner.« Om rejsen til Japan står øverst på ønskelisten eller ej, er det svært ikke at skænke landet en kærlig tanke i disse dage. Om få uger fejrer københavnerne de japanske kirsebærtræers blomstren til Copenhagen Sakura Festival, der siden 2007 er blevet afholdt i Langelinie Park, som blev begavet med 200 af de ikoniske træer i 2006. ",
        "metadata": {
            "source": "https://www.berlingske.dk/rejser/instagram-faenomen-skaber-rejseboom",
            "image_url": "https://berlingske.bmcdn.dk/media/cache/resolve/image_x_large/image/12/122225/20565250-07rejbm-noter-101444-549jpg.jpeg",
            "publication_time": "Fredag d. 06. april 2018, kl. 19.00",
            "author": null,
            "related_links": [],
            "attachments": []
        }
    }
}