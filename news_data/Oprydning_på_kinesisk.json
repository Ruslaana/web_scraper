{
    "version": "1.0",
    "document": {
        "id": "https://www_berlingske_dk/kronikker/oprydning-paa-kinesisk",
        "title": "Oprydning på kinesisk",
        "content": "Den nye kinesiske ledelse med generalsekretær og præsident Xi Jinping i spidsen har, som et led i den nye ledelses arbejdsprogram, kaldet Den Kinesiske Drøm, bebudet en udvidet indsats mod korruption, nepotisme, magtmisbrug og grådighed inden for Kommunistpartiets egne rækker. Også de tidligere generationer af ledere, Hu Jintao, Ziang Zemin og Deng Xiaoping har haft netop dét på programmet. F.eks. gennemførte Deng Xiaoping i perioden 1989-92 en kæmpe antikorruptionskampagne, hvor 750.000 partimedlemmer blev straffet og 150.000 smidt ud af partiet. Fælles for alle disse kampagner har været, at mange kinakendere har givet udtryk for, at det kunne se lidt tilfældigt ud, hvem der blev straffet, og hvem der slap godt fra at berige sig selv og familien. For et par uger siden blev Zhou Yongkang, indtil 2012 nummer 5 i Partiets hierarki, idømt fængsel på livstid. I 2013 var det Bo Xilai, som fik en dom på livstid. Zhou var ansvarlig for lov og orden, politi, retsvæsen og de hemmelige tjenester. Han sad ved siden af Xi Jinping, som dengang var nummer 6 i rækken. Bo Xilai var partisekretær i Kinas største by, Chongqing, da han blev sat fast. Inden han faldt, blev hans kone dømt for drab på en britisk forretningsmand. Bo var medlem af Politbureauet, og en stærk kandidat til at blive forfremmet til Stående Komité, altså den nu syv mand stærke topledelse af Partiet. Læs også:Hvad nu hvis væksten udebliver? Det er ikke første gang, at Partiet har foretaget udrensninger i Partiets absolutte top, men det har især været på grund af politisk uenighed, fejltagelser, ansvar for skæverter. Således blev selv Deng Xiaoping hele tre gange sendt ud i totalt mørke af Mao, bl.a. fordi han foreslog, at partiet skulle skifte fokus fra klassekamp til økonomisk produktivitet. Under kulturrevolutionen faldt mange af Partiets højtrangerende, bl.a. Bo Xilai’s far, som var medstifter af Partiet og kendt for at bekæmpe korruption, og Xi Jinping’s far, han var for liberal! Deng Xiaoping ofrede to »kronprinser«, som allerede var blevet Partiets generalsekretær, nummer 1 i Partiet, i 1987 (Hu Yaobang) og 1989 (Zhao Ziang). Man kan nu ca. to år efter generationsskiftet se, hvordan den forstærkede indsats mod korruption har udviklet sig. Den nye ledelse går til makronerne, langt hårdere end de tidligere ledere. Adskillige topledere inden for Partiet er straffet for brud på Partiets disciplin og dømt efter kinesisk lovgivning for korruption, misbrug af offentlige midler mv., ofte med strenge straffe, typisk livstid, i nogle tilfælde dødsstraf. Tusindvis af ledere på lavere niveauer har fået samme behandling. Er det et udtryk for, at den nye ledelse faktisk griber systematisk ind over for urent trav i Kommunistpartiet, eller er det (også) et middel til at fjerne potentielle konkurrenter? Udrensningen af Zhou og Bo er helt usædvanlig. Tidligere er der fældet medlemmer af Politbureauet for korruption, bl.a. partisekretærer i Beijing (1995) og Shanghai (2006). Én ting er helt sikker. Kampagnen har allerede skabt bedre disciplin, fra de laveste kadrer til medlemmer af Politbureauet. De store banketter er slut, og omsætningen i Macaos kasinoer er raslet ned. Der er givetvis mange, som ryster i bukserne. »Guanxi« er en særlig form for netværk, nogenlunde som vi kender det i Danmark, f.eks. politikernes kaffeklubber og direktørernes VL-grupper, altså netværk, hvor formålet er at hjælpe hinanden. Forskellen er bare den, at i Kina kan det være gensidige ydelser hen over tiden af helt andre proportioner. Det er også en tradition i Kina, at man modtager selv de strengeste domme med en »tak for det«. Det gjorde også Zhou og Bo. De takkede begge for dommen og for Domstolens gode og retfærdige behandling af sagen. De erklærede sig skyldige og angrede og tilkendegav, at de ikke ville anke. Zhou og Bo kendte i den grad hinanden. De har i årevis været flettet ind i guanxi, du støtter mig, og jeg dig. Kinakendere mener at vide, at Zhou og Bo havde den plan, at Bo skulle overtage Zhou’s post i Stående Komité, altså også funktionen som ansvarlig for lov og orden. Den velrenomerede Hong Kong-avis, South China Morning Post, skrev, at i hvert fald ét medlem af Stående Komité, nemlig Zhou, forsøgte at holde hånden over Bo, men at han tabte afstemningen i Stående Komité. Da Bo var sat i husarrest, udpegede Stående Komité en vikar i rollen som partisekretær i Chongqing. Det blev Zhou! Han sad derfor på to høje poster i partiet i en kortere periode, men det var han nok ikke begejstret for. Zhou var i en lang periode knyttet til Kinas Nationale Olieselskab og har muligvis i den egenskab haft kontakter til borgmesteren i Dalian, partisekretæren i Liaoning-provinsen, eller senere handelsministereren med ansvar for industri, udenrigshandel og udviklingsbistand mv., alle poster, som Bo Xilai bestred i årene 1992-2007. Det ville være helt kinesisk, at Bo også havde gavn af et sådant samarbejde. Læs også:Store internationale udfordringer venter I begge sager ser man, at sagerne optrævles nedefra og op med alvorlige sigtelser mod underordnede, familiemedlemmer osv. I Zhou’s sag mener New York Times at vide, at bl.a. familiemedlemmer er blevet sat fast undervejs i efterforskningen. Det gælder hans kone, broder, svigerinde, sønner, svigerdatter, en søns svigerfar og andre. New York Times siger, at de var »Detained by Authories, whereabouts unknown«. Det er vel en mulighed, at én eller flere af dem har afgivet forklaringer og tilståelser, som har belastet Zhou, og måske har nogle af dem »takket« for en dom? Noget lignende mener observatører skete for Bo Xilai. Kunne der være politiske grunde til, at Bo og Zhou blev udrenset? Bo Xilai synes at have vandret fra Kommunistpartiets højre fløj til det yderste venstre. Da han var borgmester i Dalian, udviklede byen sig hurtigt, med mange udenlandske investeringer. Også da han var partisekretær i Liaoning og handelsminister, var han klart at finde på den liberale fløj, altså for økonomisk udvikling og åbenhed over for omverdenen. Som partisekretær i Chongqing blev han mere ortodoks, organiserede store parader a la Nordkorea, ofte med Bo selv stående som Mao på Den Himmelske Freds Plads. Det fik Wen Jiabao, dengang premierminister, til at advare den konservative fløj i Partiet mod at flirte med noget, som kunne lede til en ny kulturrevolution. Pudsigt nok er det sådan i Kina, at de konservative medlemmer af partiet er den absolutte venstrefløj! Hvad kunne så være Zhou’s brøde? At han holdt hånden over Bo, selv om han måtte vide, at Bo var sivet helt til det yderste af den konservative fløj? Få dage før Bo blev sat i husarrest i marts 2012, roste Zhou ham for den oprydning i Partiet, som han havde gennemført i Chongqing, et eksempel til efterfølgelse i hele Kina! Måske var beslutningen i Stående Komité allerede taget? For de kinesiske korruptionssager synes det at være et mønster, at hovedpersonen kun i beskedent omfang er blevet beriget selv, i Zhou’s sag dog 21 mio. USD, men at familien har fået meget betydelige formuer, i Zhou’s sag flere mia. USD. Om det er rigtigt eller ej, kilden er stadig New York Times, mente avisen i 2012 at kunne dokumentere, at daværende premierminister Wen Jiabao havde skrabet mere end én mia. USD sammen til venner og familie. F.eks. sidder hans mor på en formue på 120 mio. USD, sagde avisen. Summa summarum: Der er meget som taler for, at de fleste af de mange sager, måske dem alle, rammer korruption og anden form for ulovlig berigelse. Men kan man helt slippe den tanke, at forfølgelsen ikke rammer alle systematisk? Hvis det forholder sig sådan, kunne det tyde på, at oprydningen i Partiet også kan have til formål at eliminere aktuelle eller potentielle modstandere. Måske.",
        "metadata": {
            "source": "https://www.berlingske.dk/kronikker/oprydning-paa-kinesisk",
            "image_url": "https://berlingske.bmcdn.dk/media/cache/resolve/image_x_large_vertical/image/37/375149/9835890-saxo-photo.jpeg",
            "publication_time": "Fredag d. 26. juni 2015, kl. 22.30",
            "author": null,
            "related_links": [],
            "attachments": []
        }
    }
}