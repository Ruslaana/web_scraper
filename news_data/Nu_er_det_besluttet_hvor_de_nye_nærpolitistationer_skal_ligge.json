{
    "version": "1.0",
    "document": {
        "id": "https://www_berlingske_dk/politik/nu-er-det-besluttet-hvor-de-nye-naerpolitistationer-skal-ligge",
        "title": "Nu er det besluttet hvor de nye nærpolitistationer skal ligge",
        "content": "I det nye politiforlig, der blev indgået i december, skal der oprettes 20 nye nærpolitistationer. Nu er det besluttet, hvor nærpolitistationerne skal ligge. To af dem kommer til at ligge på Københavns Vestegn. Det oplyser Socialdemokratiets retsordfører, Jeppe Bruus. Nærmere bestemt bliver der oprettet to nye fysiske nærpolitistationer, den ene i Ishøjcentret og den anden i Høje Gladsaxe. De ligger begge tæt på SUB-områder, hvilket står for særligt udsatte boligområder. »Vi får nogle nærpolitistationer, hvor behovet er størst. Helt konkret i Københavns omegn og på Vestegnen.« »Begge områder er karakteriseret ved, at kriminaliteten er lav, men at der også er udfordringer med organiseret kriminalitet. Der får vi nu en styrket indsats med betjente, der kommer til at kende området endnu bedre,« siger Jeppe Bruus. Ifølge forliget vil de 20 nye nærpolitistationer få samlet 150 betjente til rådighed målt i årsværk. Stationerne skal være fysiske og have åbningstider, så borgere kan henvende sig. Nærpolitistationerne skal have åbent 15 timer om ugen. I fire kommuner placeres nærpolitistationer i to byer, skriver TV 2 Lorry. Tønder Kommune får nærpolitistationer i Toftlund og Skærbæk. Sidstnævnte vil dog kun have åbent to timer om ugen. I Ikast-Brande Kommune åbner stationer i både Ikast og Brande. I Brande vil der være åbent en dag om ugen. I Sorø Kommune vil der være nærpolitistation i Sorø, og i Dianalund vil der være ekspedition to timer om ugen. Desuden åbnes der nærpolitistationer på Stengårdsvej i Esbjerg og i Ribe i Esbjerg Kommune, skriver TV 2 Lorry. Idéen om de 20 nærpolitistationer med åbningstider blev kritiseret, da den blev offentliggjort. I en artikel i Berlingske sagde formændene for 11 af 12 politiforeninger, at de ikke så politifaglige grunde til tiltaget. »Det, vi har behov for, er mere personale, så vi kan opprioritere den generelle politiindsats, men det med at binde flere folk til mursten – det giver ikke mening.« /ritzau/",
        "metadata": {
            "source": "https://www.berlingske.dk/politik/nu-er-det-besluttet-hvor-de-nye-naerpolitistationer-skal-ligge",
            "image_url": "https://berlingske.bmcdn.dk/media/cache/resolve/image_x_large/image/141/1410728/23717529-sophia-juliane-lydolph---20210.jpeg",
            "publication_time": "Onsdag d. 14. april 2021, kl. 15.02",
            "author": null,
            "related_links": [],
            "attachments": []
        }
    }
}