{
    "version": "1.0",
    "document": {
        "id": "https://www_berlingske_dk/eksistens/han-har-koebt-vodka-og-kokain-for-en-million-kroner-om-aaret-nu-er",
        "title": "Han har købt vodka og kokain for én million kroner om året. Nu er Jokeren en forvandlet mand. Siger han",
        "content": "Han har suttet på tudsen og mødt Gud. Det lyder måske skørt. Men rapperen og berømtheden Jesper »Jokeren« Dahl hævder at være kommet ud af sit livslange misbrug, som danskerne siden 1990erne har fulgt med i fra første parket. Man bliver nærmest selv forpustet af at høre ham snakke, mens han går rundt i Birkenstock-sandaler i dugvådt græs og fortæller om sit liv. I fire timer i træk. Han fortæller om det, der er foregået i fuld offentlighed på forsiden af landets aviser. Og det, der er sket bag kulissen. Om en sprudlende karriere, et turbulent kærlighedsliv, et fatalt misbrug og det, han kalder sin redning. »Hold kæft, jeg taler meget,« indskyder Jesper Dahl flere gange. Og så taler han videre. Jesper Dahl har inviteret på hjemmebagt brød, fennikelpølse og hjemmelavet havtornmarmelade i kærestens sommerhus tæt på Tisvildeleje. Samtalen går på under ti sekunder fra præsident Nixonswar on drugstil unges mistrivsel og videre til de sange, rapperen har skrevet til sin datter og sine ekskærester. Siden den første bane kokain har Jesper Dahl forsøgt at få hjælp til at komme ud af sit misbrug. Og det har taget over 30 år at »finde kuren«, fortæller han.Fold sammenLæs mereFoto: Liv Latricia Habel. For de fleste tjekker 50-årige Jesper Dahl nok samtlige bokse af, når fordommene om en stereotyp rapper skal testes. Altså sådan én, der rapper om møgludere, sniffer kokain og drikker dagen væk. Det har Jesper Dahl også gjort i langt størstedelen af sit liv. Og så er det tilmed foregået i al offentlighed. Nu vil Jesper Dahl fortælle alle, at han er rask og har sagt farvel til fortidens dæmoner. Men hans historie taget i betragtning er det svært ikke at tænke tanken: Lyver Jokeren for sig selv? Og for alle os andre? »Sådan én som mig burde have været død tre-fire gange. Mindst,« siger Jesper Dahl, mens han slår armene ud og kigger mod den blå himmel. Han har aldrig været god ved sin krop. Allerede som 12-årig begyndte han at drikke, tage stoffer og »proppe sig med antipsykotisk medicin«. Det var omtrent samtidig, at den unge Jesper Dahls interesse for hiphop begyndte. Den interesse har siden bragt ham til USA, hvor han har produceret musik for nogle af tidens største legender inden for gangsterrap. som Ice Cube og Eazy-E. »Stodder«-rappen – som Jesper Dahl kalder genren på dansk – tog han med retur til Danmark, hvor han sammen med Rasmus Berg, Nicholas Kvaran og Blæs Bukki dannede gruppen Den Gale Pose og for alvor blev landskendt. Med hittet »Spændt op til lir« var Den Gale Pose med til at forme dansk rap. Både dengang og  i dag. Store penge tjente de aldrig rigtig på hittet, fordi de ikke havde sikret sig rettighederne til detsample, de byggede nummeret på. Til gengæld kickstartede rapnummeret og berømtheden et årelangt kokainmisbrug og gav Jesper Dahl et ikke helt ubetydeligt hul i væggen mellem næseborene. »Se på folk omkring os. Unge mistrives. Selv Jakob Ellemann-Jensen kunne ikke klare det længere. Folk har det fucking dårligt. Alle diagnoser er i mine øjne en naturlig reaktion på et samfund, der ikke fungerer, som det skal.«Fold sammenLæs mereFoto: Liv Latricia Habel. »Efter vi hittede med »Spændt op til lir« kunne jeg ikke være i fred. Jeg kunne ikke holde ud at være nogen steder. Lige meget hvor jeg var, hev og flåede folk i mig,« fortæller Jesper Dahl. Det fik ham til at søge tilflugt på et gammelt rockerværtshus, hvor det at være en af tidens største rappere ikke gav meget status. Rockerne og de andre stamgæster var »pisse ligeglade«. »Endelig kunne jeg være i fred. De var ikke så imponerede over mig, og mange af dem var – ligesom mig – bare nogle dysfunktionelle drenge. Bare rigtig store,« griner han. Men selvom der var ro, flød det også med kokain. »Jeg var faktisk den sidste i omgangskredsen til at sniffe kokain. Til gengæld var jeg den bedste og mest vedholdende.« Siden dengang har Jokeren brugt omtrent én million kroner om året på taxaer, vodka og kokain. Stodder, Alpha Han, Gigolo Jesus, Den Tørstige Digter og Jokeren. Kært barn har mange navne – og nu har barnet ét mere: Åndedrag. I mange år fandt han lykken i bunden af en vodkaflaske eller i posen med fem gram kokain, men i slutningen af sidste år besluttede Jesper Dahl sig for, at nok måtte være nok, efter at han inden for kort tid havde begravet tre kammerater. De havde alle haft et voldsomt misbrug, der endte med at tage livet af dem. Daglig vejrtrækningsmeditation og havearbejde er blevet en stor del af Jesper Dahls nye liv. Det giver ro og er en del af hans selvudviklingsproces.Fold sammenLæs mereFoto: Liv Latricia Habel. Jesper Dahl tog til Portugal i december for at deltage i et ritual med en mexicansk shaman, som han var blevet introduceret for gennem nogle venner. Det var her, han »suttede på tudsen og mødte Gud«. Og det var her, at han lærte at trække vejret på ny og blive ét med sig selv. Og sit Åndedrag. I fem dage måtte han ikke sige et ord. At det lykkedes, var en succes i sig selv, for siden Jesper Dahl lærte at tale, har munden ikke stået stille. Den mexicanske shaman havde indsamlet og forarbejdet noget sekret fra en tudse, som deltagerne – heriblandt Jesper Dahl – skulle inhalere. En såkaldt »bufo ceremoni«. Sekretet fra tudsen siges nemlig at indeholde det psykedeliske stof DMT, bedre kendt som »gudemolekylet«. Selvom det er ulovligt i Danmark og store dele af verden, er det en metode, der har eksisteret i årtusinder, og som nogle mener kan være med til at behandle depression, angst og afhængighed. Det er samtidig noget, somflere og flere forsker i. »Jeg har det, som om jeg har været ved at drukne hele mit liv. Nu har jeg endelig fået hovedet over vand og lært at træde vande.« Det var en livsændrende oplevelse. »Men der er stadig fucking langt ind til land,« skynder Jesper Dahl at tilføje. På sin Instagram-profil har Jokeren inviteret sine 26.000 følgere til at følge med i healingprocessen. Her deler han nærmest dagligt ud af sine tanker og erfaringer med at have lagt livet om – og om brugen af plantemedicin. For bufo-ceremonien er ikke det eneste, der har hjulpet Jokeren på rette vej. Siden januar er han også begyndt at mikrodosere »bevidsthedsudvidende plantemedicin« – altså indtage små mængder svampe, blandt andet med psilocybin i sig. Hvor han får svampene fra, vil Jokeren ikke fortælle. Det er nemlig også ulovligt. Du har erstattet kokain og vodka med psykedeliske svampe og sekret fra en tudse. Er det ikke det samme som at erstatte ét misbrug med et andet? »Nej. Mange tror, at når du stopper med stoffer, så har du det først godt. Sådan er det ikke. Så har du det først rigtig dårligt. Og så får du en depression, mens hele verden står i flammer,« siger Jesper Dahl. Han understreger også, at psilocybinsvampe ikke har en stærk afhængighedsprofil, og at det også har hjulpet ham med at trappe ud af det psykofarmaka, han i årevis har taget. Jokeren har nemlig »fuld plade på diagnoser«, som han siger: Depression, adhd, stress, ptsd og angst. »Jeg er et sødt menneske og en god mand. Jeg er kreativ og gavmild. Jeg har bare været syg – og det gør mig ikke til et dårligt menneske,« fortæller Jesper Dahl.Fold sammenLæs mereFoto: Liv Latricia Habel. »Alle odds var imod, at jeg nogensinde kunne blivecleanigen. Men jeg har fundet kuren, som jeg ville ønske, jeg havde fundet for 20 år siden,« siger han. Derfor har han også planer om at stille et borgerforslag om at afkriminalisere brugen af plantemedicin. »Folk dør af misbrug hver dag, og derfor har jeg inviteret Casper Christensen, Saseline Sørensen og andre kendte, der har haft glæde af plantemedicin og tør tale offentligt om det, til at være med. Hvis vi gør det i fællesskab, tror jeg, at vi rammer flere.« Jokeren er del af et voksende segment, der eksperimenterer med mikrodosering med psykedeliske svampe. De seneste år har en lang række kendisser delt og fortalt, hvordan mikrodosering har hjulpet dem gennem livets vanskelige perioder. Og helt generelt er mikrodosering med psykedeliske svampe en trend herhjemme, som flereforskere også har advaretom på grund uforudsete konsekvenser af svampene. For Jesper Dahl er denne tid et roligt øjeblik midt i en evig turbulens. Men når han ser tilbage på sit liv, er det ikke med smerte i blikket. Tværtimod. »Min karriere har ikke kun været dårlig. Men dårligdommene har i offentlighedens øjne overskygget mit talent. Jeg er da ked af, at folk tænker på coke, når de tænker på Jokeren, i stedet for at tænke på, at der er en hel generation eller to, der har gået til eksamen i mine tekster,« fortæller han. Og dårligdommene – afhængigheden – ville han heller ikke have været foruden. De har hjulpet ham med at være kreativ og nyskabende. På den måde er han decideret »taknemmelig« for dem. I Jokerens øjne er der nemlig ikke noget, der er så skidt, at det ikke er godt for noget. Det på trods af, at han i lange perioder ikke har haft et forhold til sin datter, Chili. Hvilken slags far har du været? »Jeg har været fraværende,« indleder han. Og for første gang, siden vi trådte ind på sommerhusgrunden, står Jesper Dahl helt stille. »Jeg vil gerne sige undskyld til min datter for ikke at have været der i hendes liv eller set hende vokse op. Hverken hun eller jeg kan få den barndom tilbage. Derfor håber jeg også, at jeg kan gøre nogle af de ting, jeg har gjort dårligt, gode igen.« Det startede med en middag, aftenen før Berlingske møder Jokeren i sommerhuset. Det var første gang i et år, at han så sin 15-årige datter, der netop er startet i gymnasiet. Det havde været »rigtig hyggeligt«, fortæller han. Under coronanedlukningerne kastede Jesper Dahl (sammen med store dele af den danske befolkning) sig ud i surdejseventyret. I »den lyserøde garage« for enden af vejen sælger han de boller, som han bager hver morgen efter sin morgendukkert på stranden.Fold sammenLæs mereFoto: Liv Latricia Habel. For nogle år tilbage begyndte Jesper Dahl at kanalisere sin kreativitet over i billedkunsten, fordi store dele af musikbranchen ikke turde røre ham med en ildtang. Han var ikke til at regne med og altid på stoffer. Det var ikke kun skidt, sådan rent kommercielt. »Folk begyndte at købe min kunst, fordi de var sikker på, at jeg skulle dø. Det var en investering for dem. Og man kan sige. Jeg skal jo også dø en dag,« griner han. I den lille gang i sommerhuset står et kunstværk, han har lavet til sin datter. Det er et udklip af hans karriere, der er skabt af avisartikler fra Jokerens storhedstid. »Jeg havde en forestilling om, jeg skulle lave en scrapbog til min datter, så jeg kunne vise hende, hvad far har lavet, mens han var fraværende.« Om Chili skal have kunstværket, er han lidt i tvivl om. Fysiske minder har ikke samme værdi i 2023, som dengang han gik i gang med at samle avisartikler til bunke, forklarer han. Det er ikke kun forholdet til datteren, der har været påvirket af Jokerens sygdom. I podcasten »112 for knuste hjerter« har sangerinden Szhirley berettet om sine oplevelser med sin daværende kæreste, og hvordan det var at stå på sidelinjen og se rapperens misbrug udvikle sig. Et misbrug, der da også blev årsagen til deres brud. Og den historie har gentaget sig selv mindst fem gange, fortæller Jesper Dahl. »Utroskab var en del af min sygdom. Stormende forelskelser er over tiden blevet til fem-seks faste parforhold, hvor vi i perioder har leget hr. og fru Danmark med børn og fast ejendom. Det er bare altid gået galt,« siger han med et smil på læben. Han ved nemlig godt, hvorfor det er gået galt. På grund af ham. »Min sygdom har frarøvet mig muligheden for et lykkeligt og normalt familieliv.« I mange år har Jesper Dahl været syg i fuld offentlighed. Men han føler sig ikke svigtet. »Jeg var syg, før jeg var et offentligt ansigt, men jeg søgte selv et offentligt liv, så jeg kunne være kreativ og syg samtidig.«Fold sammenLæs mereFoto: Liv Latricia Habel. I dag danner han par med Laura Hauerberg. De mødte hinanden – en kende komisk – til en Jokeren-koncert på Samsø for seks år siden. Det var en festlig tid, fortæller Jesper Dahl. Men hvor han skulle have en flaske vodka og et par baner, skulle Laura bede om et glas hvidvin og en lakridspibe. »Gennem selvudvikling, som vi både gør sammen og hver for sig, har vi lært at elske os selv og hinanden. Hun har været klar til at smide mig på porten, hver gang jeg har sagt »fuck dig«. Men nu kender vi mønstrene og er bevidste omkring dem. Det har ændret alt,« siger han, mens han smiler og peger hen på en af hendes kjoler på tørrestativet, der blafrer i vinden. Jesper Dahls budskab er klart: Jeg er rask. »Nu har man set mit misbrug, folk har set Robert Hansens misbrug og set andre kendisser falde igennem. Man bliver udskammet på forsiden af aviserne og brugt som skræmmeeksempel over for samfundet: Så galt kan det gå. Men i virkeligheden er det syge mennesker, der kalder på hjælp,« siger han. Selv fortæller han, at han siden den første streg vidste, at det ville ende galt og derfor søgte hjælp. »Jeg søgte officiel hjælp et halvt år efter, at jeg tog kokain for første gang. Og har gjort det igen og igen og igen. Og jeg har levet gennem den udskamning, det er at falde i, mens hele Danmark kigger på dig,« siger Jesper Dahl. Men er du rask? Helt ærligt, det har du jo sagt før. »Ja, men selvom man er rask og er i gang med en healingproces, så er man jo ikke mere rask, end at man selvfølgelig kan gøre forkerte og dumme ting. Derfor er den kontinuerlige selvudvikling vigtig, for der findes ikke etquickfix,« siger Jokeren og tilføjer: »Og nej, jeg tager ikke bare nye stoffer. Jeg tager et lillebitte, umærkeligt kosttilskud, der hjælper min hjernes neuroplasticitet, så jeg kan genskabe den hjerne, jeg har ødelagt, siden jeg var 12 år gammel.« »Min succes hører sammen med min sygdom. Folk har spejlet sig i min dysfunktionalitet. Nu kan de få lov til at spejle sig i min healingproces.«Fold sammenLæs mereFoto: Liv Latricia Habel. Jokerens mantra er, at du er, hvad du siger. Det lyder måske banalt, men det har han altid levet efter – og brugt i sin musik. »Du bliver, hvad du tænker, siger og gør. Derfor må du ogsåfake it till you make itog sige, at du er rask, selvom du er helt ude at skide. For før eller siden vil du programmere din underbevidsthed til at være rask.« Så du lyver, når du siger, du er rask? »Nej. Jeg er rask. Eller raskere. Jeg er i hvert fald lige så rask, som alle de andre, der tror, de er raske. Dig selv inklusive. Jeg er i hvert fald ikke dødeligt syg længere,« siger Jesper Dahl. Til spørgsmålet, om der er noget, Jokeren fortryder, nu hvor han endelig er blevet ét med sig selv og sine tanker igen, er svaret i modsætning til alt andet kort. »Nej.«",
        "metadata": {
            "source": "https://www.berlingske.dk/eksistens/han-har-koebt-vodka-og-kokain-for-en-million-kroner-om-aaret-nu-er",
            "image_url": null,
            "publication_time": "Lørdag d. 09. september 2023, kl. 10.05",
            "author": "Signe Westermann Kühn",
            "related_links": [],
            "attachments": []
        }
    }
}