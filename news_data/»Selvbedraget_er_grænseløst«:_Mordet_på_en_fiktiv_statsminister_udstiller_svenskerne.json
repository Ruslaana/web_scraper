{
    "version": "1.0",
    "document": {
        "id": "https://www_berlingske_dk/litteratur/selvbedraget-er-graenseloest-mordet-paa-en-fiktiv-statsminister",
        "title": "»Selvbedraget er grænseløst«: Mordet på en fiktiv statsminister udstiller svenskerne",
        "content": "»Selvbedraget er grænseløst,« står der et sted i svenske Lena Anderssons usædvanlige og udfordrende nøgleroman, »Koryfæerne – en konspirationsroman«, og citatet rammer ganske godt bogens tema, eller lad os bare kalde det morale, ind. Vi vil alle – bevidst eller ubevidst, bare det gavner os selv – gerne bedrage og bedrages. Vi modellerer eller modulerer uden tøven parallelversioner af virkeligheden, hvis virkeligheden er for svær at håndtere eller forstå. »Det er synd for menneskene,« som der står. Selvom citaterne indgår i en samtale om utroskab, er intet i teksten overladt til tilfældighederne, heller ikke sidespring og sidespor fra den store historie. Andersson skriver let og ligetil, men under det umiddelbart tilgængelige ligger lag af dybere betydning. Metaforer og allegorier fletter sig ind i hinanden, og man kan som læser bedrage sig selv at tro, at romanen alene handler om opklaringen af mordet på en svensk statsminister, der til forveksling ligner Olof Palme, eller man kan forsøge at kratte hul i overflade og billedsprog, og man vil opdage en roman om magt og sammensværgelser, om menneskelige urkræfter og om det svenske Folkhemmet. I forbindelse med 20-årsdagen for drabet på det nordeuropæiske land Thules daværende førsteminister, Carl Stjärne, skal den desillusionerede journalist Roger Lilja skrive en større artikel om efterforskningen og det aldrig opklarede mord. Gennem sin research får han kontakt til en pensioneret samisk jurist, Nils Niia, der af en nyligt afdød nær ven og efterretningsofficer har fået overdraget en masse hemmeligstemplede dokumenter om sagen. NN bliver Liljas hovedkilde til den historie, han ender med at skrive, om end konklusionen bliver en anden end den, Niia hævder at have bevis for. Lilja vil, som den hæderlige reporter han hævder at være, have kildehenvisninger til påstandene, og det kan eller vil Niia ikke give ham. Men Lilja er, som Andersson fremstiller ham, også bare en følgagtig og typisk repræsentant for den ganske journaliststand, der er medskyldig i opretholdelsen af det nationale selvbedrag. Niia fortæller blandt andet, at en lille gruppe fra den politiske magtelite i månederne op til mordet konspirerede om en afsættelse af Stjärne. Landets leder var blevet en belastning for både venner og fjender som følge af en stadig tættere og mere eller mindre hemmelig kontakt til Sovjetunionen. Foto: C&K. Stjärnes tanke var, at hvis man/han kunne lukke socialdemokratismen ind ad bagvejen til østblokken og dermed undgå et sammenbrud med tsaristiske samfundsmønstre til følge, ville den imperialistiske del af vesten med USA i spidsen hurtigt falme og ende med at blive verdens baggård. Omverdenen så imidlertid en statsleder, der solgte ud til kommunismen og var ved at lukke Øst ind i Vest. Hvad der helt præcist hævdes at ske den famøse februaraften på Thuleavenuen aka Sveavägen, skal ikke afsløres her, andet end at Carl Stjärne/Olof Palme bliver passet op af nogen, der vil have ham til at sætte sig ind i en nært parkeret bil og samme aften fratræde sin post. Det, der hændte, er imidlertid heller ikke nær så interessant som hvorfor og hvordan, en tilsyneladende ukompliceret sag kunne syltes i årevis. Den skyldige er med andre ord ikke (kun) personen, der affyrede det dræbende skud, men de mange, der lod sig bedrage og bedrog, dem, der ledte efter en »metafysisk morder til et mord der gjorde sig bedst som metafor«, det er magteliten og folkeflertallet godt hjulpet på vej af en efterforskningsleder, Rolf Utterström aka Hans Holmér, der var på det rene med »at efterforske uden at efterforske«, og en enke, Astrid Stjärne/Lisbeth Palme, der justerede sit vidneudsagn efter omstændighederne. Lena Andersson er en vidunderlig skarp og underholdende portrætkunstner af den svenske folkesjæl og en forfriskende kritiker af sit lands socialdemokratiske samfundsmodel. Lidt for overfladisk indimellem, andre gange for insisterende i sine gentagelser, men ligesom med hendes tidligere bøger (blandt andet »Brugstyveri« og »Sveas søn«) får man med »Koryfæerne« syrligt stof til eftertanke om velfærdsmodeller og – moral og en spids syl til – hvis man tør – at prikke hul i ens egne selvbedrageriske rygmarvsreaktioner. Koryfæerne – en konspirationsromanForfatter:Lena Andersson.Oversætter:Jesper Klint Kistorp.Sider:237.Pris:300 kronerForlag:C&K.",
        "metadata": {
            "source": "https://www.berlingske.dk/litteratur/selvbedraget-er-graenseloest-mordet-paa-en-fiktiv-statsminister",
            "image_url": null,
            "publication_time": "Tirsdag d. 15. august 2023, kl. 18.54",
            "author": null,
            "related_links": [],
            "attachments": []
        }
    }
}