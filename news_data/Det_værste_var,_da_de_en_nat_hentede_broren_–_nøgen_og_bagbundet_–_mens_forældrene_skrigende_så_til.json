{
    "version": "1.0",
    "document": {
        "id": "https://www_berlingske_dk/globalt/det-vaerste-var-da-de-en-nat-hentede-broren-nogen-og-bagbundet-mens",
        "title": "Det værste var, da de en nat hentede broren – nøgen og bagbundet – mens forældrene skrigende så til",
        "content": "Engang kørte der sporvogne i Grosnij. Zulay Magazieva elskede som ung teenager i 1980erne at køre med de bulede vogne fra den ene ende af Tjetjeniens hovedstad til den anden, indtil de storbarmede russiske kontrollører smed dem af for at køre uden billet. Det var dengang – inden Tjetjenien blev revet itu af to krige, og Grosnij blev lagt i grus af de russiske bombardementer. Inden mange tjetjenere blev islamificeret afwahabisme. Og det var inden, Zulay Magazieva mistede tre brødre i tre meningsløse ulykker og drab. Eller hun antager i hvert fald, at hun har mistet tre brødre, for den sidste blev aldrig fundet. Det er ham, der stadig plager hende i drømme. I et uudholdelig håb om, at han måske dukker op en dag. Selv om hun med sin fornuft ved, at det aldrig sker. »Jeg ved, at min mor og far stadig lever i håbet om at finde ham. Det er en frygtelig tortur.« Verden har for længst glemt vores krig, skriver den i dag 45-årige Zulay Magazieva i første kapitel i sin nye bog, »Det tabte Tjetjenien«. Hun gør sig ikke længere nogen forhåbning om, at det vil ændre noget, at hun fortæller omverdenen, hvad der er foregået og til dels stadig foregår i Tjetjenien. Der er allerede skrevet og sagt så meget om krigene og de umenneskeligheder, der har slået mellem 100.000 og 200.000 civile ihjel, uden at nogen greb ind. »Det tabte Tjetjenien« er en af de få bøger i verden om Tjetjenien, der er skrevet af en tjetjener. »Og hvem ved bedre end os, der overlevede, hvad der skete?« spørger Zulay Magazieva. Det er derfor, hun har brug for at fortælle, hvad hun set. Om ikke andet så for de mange, der bare forsvandt. For dem, der end ikke har en grav. »Jeg ser hele tiden deres ansigter for mig. At tie ville være at forråde dem,« siger Zulay Magazieva. På det første slogan står der på plakaten: »Fred til Kaukasus, Fred til alle«. Det er fotograferet i Grosnij 25. januar 1995. Det andet billede er taget samme sted 26. juli 2019. På plakaten er det Ruslands præsident Putin og Tjetjeniens tidligere præsident Akhmad Kadyrov.Fold sammenLæs mereFoto: Alexander Nemenov/AFP/Ritzau Scanpix. Berlingske møder Zulay Magazieva i lejligheden på Frederiksberg, hvor hun i næsten ti år har boet med sin danske mand og deres 13-årige datter. Zulay Magazieva skutter sig i et sjal, mens vi sidder og kigger ud på den grå januarhimmel. »H.C. Andersen var min yndlingsforfatter. Så Danmark fremstod for mig altid som sådan et eventyrland,« siger hun, og vi griner. Zulay Magazieva ligner ikke den typiske forestilling om en tjetjener. Hun er lille af statur og lys i huden, og med sine markerede kindben og fine næse er hun selv i Tjetjenien blevet taget for at være russer. For eksempel når drengene på universitetet stod og sladrede om de nye piger på tjetjensk.  Hun oplevede de lokale russeres foragt i sin barndoms Grosnij. »Her stinker,« sagde de, hvis man talte tjetjensk i bussen. I butikkerne blev hun ignoreret af ekspedienterne, når hun skulle have nye støvler. Det var først, da Zulay Magazieva gik i 7. og 8. klasse, at hun begyndte at forstå, hvad det handlede om. Mod slutningen af Anden Verdenskrig fik Stalin samtlige etniske tjetjenere deporteret til Centralasien på en løgn om, at de skulle have samarbejdet med nazisterne. Selv efter at tjetjenerne i 1950erne fik lov at vende hjem, hang forræderprædikatet dog ved. Indtil Sovjetunionen åbnede sig medglasnost, anede Zulay Magazieva ikke, hvorfor hendes forældre var opvokset i Kasakhstan. Det var aldrig noget, de havde talt om derhjemme – for hendes far var det tabu. »Måske gjorde det ondt at tale om – måske var de bange – men jeg opdagede altså, at jeg var vokset op på en løgn. Det var som en boble, der bristede.« Zulay Magazieva fortalte ikke sine forældre om, hvad hun i virkeligheden rendte rundt og lavede under de tjetjenske krige, da hun var i 20erne. Den dag i dag mener hun, at krigene kunne have været undgået. Hvis bare Rusland efter Sovjetunionens sammenbrud havde undskyldt for Stalins deportering og betalt en form for kompensation. »Jeg tror ikke, der var mange, der var klar på at gå i krig. Folk var kun lige begyndt at komme på plads og leve, efter to gange at være begyndt forfra – fra nul.« Først i Kasakhstan og dernæst, da de vendte hjem til Tjetjenien, og måtte affinde sig med, at der nu boede andre mennesker i deres huse.  Der kom aldrig et opgør med den historiske uretfærdighed, og i stedet voksede spændingerne mellem russerne i toppen af samfundet og tjetjenere i bunden. I takt med Sovjetunionens sammenbrud brød et kaos af magtkampe ud i Grosnij. Zulay Magazieva dækkede det hele for en lokal avis, hvor hun netop var begyndt som journalistpraktikant. Udadtil handlede det om tjetjensk selvbestemmelse fra Moskva, men for dem ved magten har det altid i mindst lige så høj grad handlet om oliepenge: »Olien er den vigtigste årsag til krigene,« fortæller Zulay Magazieva. Tjetjenien er et knudepunkt for olierørledningerne, der løber fra det Kaspiske Hav og langs Kaukasusbjergene videre op mod det centrale Rusland. Og så er Tjetjenien selv så rigt på olie, at folk i nogle landsbyer kunne grave deres egen oliebrønd i baghaven. De nye magthavere i Tjetjenien tog for sig af oliepengene, og til sidst sendte Ruslands dengang nye præsident, Boris Jeltsin, hæren ind mod Grosnij. Det var i december 1994. FAKTAWahabismen kommer til TjetjenienMed krigen kom også arabiske jihadister, terrorisme og wahabismen til Tjetjenien. Indtil da havde den radikale form for islam været nærmest ukendt i den muslimske republik. Nu dukkede et religiøst politi op ud af det blå. Et politi, der forbød mænd og kvinder at følges, medmindre de var i familie. Det blev også forbudt at høre musik.Radikaliserede sønner begyndte at skælde deres forældre ud for ikke at følge den rette islam. Noget, der før havde været utænkeligt i tjetjensk kultur, fortæller Zulay Magazieva.En dag mødte hun en gammel bekendt, en lille anarkist af en russer, der var guitarist i et bluesband. Nu havde han langt rødt skæg og skældte hende ud for at gå i kort nederdel og uden tørklæde.»Hvad wahabisterne gjorde ved deres rekrutter ved jeg ikke, men et eller andet gjorde de. Uanset hvor meget vi talte, kunne vi ikke nå ind til dem,« fortæller Zulay Magazieva.FOLD UD Med krigen kom også arabiske jihadister, terrorisme og wahabismen til Tjetjenien. Indtil da havde den radikale form for islam været nærmest ukendt i den muslimske republik. Nu dukkede et religiøst politi op ud af det blå. Et politi, der forbød mænd og kvinder at følges, medmindre de var i familie. Det blev også forbudt at høre musik. Radikaliserede sønner begyndte at skælde deres forældre ud for ikke at følge den rette islam. Noget, der før havde været utænkeligt i tjetjensk kultur, fortæller Zulay Magazieva. En dag mødte hun en gammel bekendt, en lille anarkist af en russer, der var guitarist i et bluesband. Nu havde han langt rødt skæg og skældte hende ud for at gå i kort nederdel og uden tørklæde. »Hvad wahabisterne gjorde ved deres rekrutter ved jeg ikke, men et eller andet gjorde de. Uanset hvor meget vi talte, kunne vi ikke nå ind til dem,« fortæller Zulay Magazieva. Den første krig endte som en ydmygelse af Rusland, hvor islamisterne de facto vandt. Den næste krig skulle blive nådesløs. Vladimir Putin var netop blevet udnævnt til premierminister og ved at blive kørt i stilling som præsident Jeltsins afløser, da wahabisterne i 1999 udråbte en islamisk stat i Kaukasus. Kort efter eksploderede terrorbomber i fire boligblokke i Moskva og to andre byer, hvorved i alt 300 blev dræbt. Zulay Magazieva var flygtet ud af Grosnij til sine forældres landsby. Det varede ikke længe, før krigen indhentede dem. I takt med at oprørerne trak sig tilbage til bjergene, blev landsbyer sønderbombet, såfremt hæren havde mistanke om, at de gemte krigere. Hele familier blev dræbt, når deres hjem styrtede sammen om dem. Mange andre blev systematisk skudt, når OMON-specialstyrkene rykkede ind og »rensede« kældrene for overlevende. Gamle som unge, kvinder som mænd. Gidseldramaet i Beslan i september 2004 var et af de øjeblikke, der viste omverdenen, hvilken tilgang Rusland har til terrorister i Kaukasus. 334 gidsler blev dræbt, idet specialstyrker stormede skolen. Heraf 186 børn.Fold sammenLæs mereFoto: Sergei Karpukhin/Reuters/Ritzau Scanpix. Zulay Magazieva og hendes families landsby var heldige – de fik lov til at flygte, før hæren rykkede ind. Familien flygtede som de fleste andre mod vest – mod naborepublikken Ingusjetien – men der var også en kolonne af mennesker, der søgte mod øst. Da de flygtende vendte hjem to uger senere, hørte de, at soldaterne havde åbnet ild mod kolonnen, der søgte mod øst. Pansrede mandskabsvogne havde skubbet bilerne ned i en grøft og dækket dem med jord. Vidner fortalte, at nogle stadig var i live, da bilerne blev skubbet ned i graven. Den slags så man ikke i nyhederne i resten af Rusland, hvor der var stor opbakning til, at staten genvandt kontrollen med Tjetjenien. »Russerne hadede tjetjenere, for på TV fortalte de kun om, hvad de tjetjenske banditter havde gjort. De viste aldrig, hvordan flygtninge blev levende begravet i deres biler. Eller hvordan fredelige tjetjenere blev tortureret,« siger Zulay Magazieva.  Samtidig med, at Zulay Magazieva rapporterede om krigen for det internationale nyhedsbureau AP, begyndte hun som frivillig for den russiske menneskerettighedsorganisation Memorial, da de i 2000 åbnede kontor i Grosnij. Hurtigt voksede køerne af borgere, der havde brug for hjælp til at finde deres slægtninge. Mange forsvandt bare, efter at de var blevet anholdt. Memorial rendte både russerne og de lokale myndigheder på dørene. Ofte satte de livet på spil for at dokumentere, hvad der foregik af overgreb, eller i forsøget på at finde nogle af de bortførte. Kun sjældent lykkedes det at få nogen fri. Derfor vidste Zulay Magazieva, hvor farlig situationen var, da hendes bror to år senere blev anklaget for at have stjålet en gravemaskine.  I første omgang lod det lokale politi ham gå på grund af mangel på beviser. Sikkerhedstjenesten FSB var dog ikke færdig med ham. Zulay Magazieva gik straks i gang med at planlægge, hvordan de skulle få broren ud af Tjetjenien. I forvejen havde hun mistet en bror i en trafikulykke, mens en anden bror var blevet røvet, tortureret og dræbt af russiske soldater ved en kontrolpost. Hun ville ikke miste en tredje. Broren var netop blevet far to uger tidligere og ville ikke af sted. Zulay Magazieva husker, at de hentede ham en nat, nøgen og bagbundet, mens forældrene skrigende så til. De fulgte efter de pansrede mandskabsvogne og så, at han blev kørt ind på en russisk militærbase. Familien skiftevis tryglede og truede og klagede og gik med til at købe ham fri. De prøvede ad de officielle kanaler og via personlige bekendtskaber at få nogen i tale, der kunne hjælpe dem. Bortførelser var blevet en del af krigens forretning og retfærdiggørelse. Ligesom olietyveriet og de russiske styrkers systematiske tyverier af DVD-afspillere og værdier, når de rensede en landsby for oprørere. Der var for mange, der tjente for godt på krigen, så de blev ved med at anholde »nye oprørere«, siger Zulay Magazieva. »De var ligeglade med, om det var civile eller oprørere, de fik fat i. Og så fik de dem til at angive nogle andre for at være oprørere, hvem som helst, naboen måske. Så tog de hen og anholdt ham, og sådan fortsatte det.« Selv om Zulay Magazieva havde stor erfaring i at trykke på de rette knapper i systemet, så de aldrig broren igen. »Det værste er din egen hjælpeløshed – at du ikke kan gøre noget. Og at du ikke ved, hvor han er. Vi ved selvfølgelig, at han er død nu. Men hvordan de dræbte ham, hvor de begravede ham, hvad de gjorde mod liget. Det ved vi ikke.« Natalja Estemirova var leder af menneskerettighedsorganisationen Memorial i Tjetjenien. Hun blev bortført fra sit hjem i Grosnij og myrdet i 2009.Fold sammenLæs mereFoto: Memorial/EPA/Ritzau Scanpix. I stedet modtog Zulay Magazieva flere dødstrusler fra oprørerne, fordi hun blev set uden foran de russiske militærbaser og FSB-kontorer. Hun vidste aldrig, om hun ville komme hjem, når hun om morgenen forlod hjemmet. Hun løj for sin far, når han spurgte, hvad det egentlig var, hun lavede, og hun fortalte, at det ikke var noget farligt. Nogle år senere blev hendes nære kollega Natalja Estemirova bortført og henrettet. Alligevel griner Zulay Magazieva højt af spørgsmålet, om hun selv var bange for at dø. »Nej, for i min situation ville døden have været en lettelse, ærligt talt. Du bliver træt af at være bange, træt af alt. Og til sidst er du ligeglad.« Det var først, da Tjetjeniens nuværende præsident, Ramsan Kadyrov, kom til magten, at hun mistede det sidste håb om en bedre fremtid for republikken og flygtede. Det skete efter et attentat mod den siddende præsident, hans far Akhmad Kadyrov. Han blev dræbt af en bombe, der var indbygget i betonen på det nyrenoverede fodboldstadion i Grosnij. Ramsan var ikke med, idet han var blevet kaldt til Moskva samme morgen af Vladimir Putin. Tjetjeniens præsident, Ramsan Kadyrov, under et møde med præsident Putin i sommer. Kadyrov har på det nærmeste fået frie tøjler til at styre sin republik.Fold sammenLæs mereFoto: Alexey Nikolsky/AFP/Ritzau Scanpix. Ingen i Tjetjenien var i tvivl om, at Moskva stod bag attentatet, siger Zulay Magazieva. »Ramsans far var begyndt at tale for meget om olien. At en vis procentdel af indtægterne skulle forblive i republikken. Og så havde han trods alt nogle grænser for, hvad han ville være med til – det havde hans søn ikke.« Med Ramsan Kadyrov ved magten kunne Moskva overlade det til tjetjenerne at holde styr på republikken og samtidig slå de sidste rester af oprørstrang ned. I dag har Kadyrov indført et terrorregime, hvor borgere vilkårligt bliver stoppet på gaden og får gennemset indholdet af telefoner for kompromitterende materiale. Bortførelserne og torturen fortsætter. Kadyrov taler åbent om at dræbe sine modstandere og ydmyger sine underordnede for åben skærm. Memorials kontor i Grosnij blev endegyldigt lukket ned forrige år. De plantede narkotika på den sidste direktør og tog alle computere og materialer med sig som beviser. Grosnij er blevet genopbygget med moderne butikker på den nyrenoverede Putin-avenue. Zulay Magazieva fik et chok, da hun i januar var til sin mosters begravelse i Tjetjenien. Det kan være svært at forstå, at der nogensinde har været krig. »Mere end halvdelen af kvinderne bærer hijab. Der er mange, der støtter Kadyrov. Det er den generation, der var børn under krigen, men på en måde ikke selv har gennemlevet den. Og nu ser de byen genopbygget med skyskrabere og det hele.« I centrum af Grosnij står i dag Akhmad Kadyrov-moskeen, opkaldt efter præsident Ramsan Kadyrovs far.Fold sammenLæs mereFoto: Karim Jaafar/AFP/Ritzau Scanpix. Selv i udlandet kan gamle fjender af staten ikke vide sig sikre. Som da en tidligere tjetjensk oprører i sommer blev likvideret i Berlin. Men mest af alt frygter de, at dem derhjemme skal blive ramt på deres vegne. »At de skal sætte ild til huset og jage alle ud. I bedste fald.« Har du tænkt på, om det kan skade din familie i Tjetjenien at du udgiver bogen? »Jeg tænker på det hele tiden. Men jeg kan ikke være tavs.«",
        "metadata": {
            "source": "https://www.berlingske.dk/globalt/det-vaerste-var-da-de-en-nat-hentede-broren-nogen-og-bagbundet-mens",
            "image_url": "https://berlingske.bmcdn.dk/media/cache/resolve/image_x_large/image/125/1255461/23332650-.jpg",
            "publication_time": "Lørdag d. 01. februar 2020, kl. 15.30",
            "author": "Emil Rottbøll",
            "related_links": [],
            "attachments": []
        }
    }
}