{
    "version": "1.0",
    "document": {
        "id": "https://www_berlingske_dk/kommentatorer/det-engelske-kvindeparti-tog-livet-af-sig-selv",
        "title": "Det engelske kvindeparti tog livet af sig selv",
        "content": "Jeg var i 40erne, da jeg via min svenske gemal stiftede bekendtskab med »Karlsson på Taget« – en smuk, gennemklog og tilpas tyk mand, bedst til alt, også til det, han ikke duede til. Hvilken misundelsesværdig selvtillid, Astrid Lindgrens lille flyvende mand havde. Hvad jeg dog husker Karlsson mest for er, at hvis han ikke fik det, nøjagtig som han ville have det hver eneste gang, så var han bare ikke med. Det virkede. Jeg begyndte i årtierne efter at være opmærksom på Karlsson-princippet i aktion, også på de bonede gulve, hvor jeg færdedes en årrække. Nogle mennesker kan bare ikke tolerere uenighed. Jeg ser det desværre også, når kvindegrupper, om uformelle eller organiserede, går i opløsning. For en uge siden var det stifterne af det britiskeWomen's Equality Party(WE), et kvinderettighedsparti, der kastede håndklædet i ringen. Partiet blev oprettet i 2015, og fik overraskende hurtigt så pæn en tilslutning, at andre partier mærkede pustet i nakken og selv satte kvinders vilkår på dagsordenen. WE-partiet var stiftet af dansk-englænderen Sandi Toksvig sammen med journalist og forfatter Catherine Mayer. Den hurtige opbakning kunne vist især tilskrives populariteten af den nu 66-årige Toksvig – i øvrigt datter af den hedengangne store DR-profil Claus Toksvig. Sandi Toksvig har gennem årtier været en elsket komiker, forfatter og vært i populære tv-underholdningsprogrammer på den anden side af Nordsøen. Da Toksvig og Mayer i etopinionsindlægi avisen The Guardian fremlagde deres ønske om at nedlægge partiet, blev det begrundet med ændrede tider. Nævnt var »kulturkrigen«, populisme og medvind for den ydre højrefløj. Selv Labours overvældende valgsejr i sommer var ifølge dem skæmmet af, at partiet havde »flyttet sig mod højre«. Der skulle nye kræfter til i en ny tid, lød forklaringen fra kvindeparti-stifterne på ønsket om exit. Man skulle tro, at nyheden ville vække kollektiv sorg og protester fra feministside, men den dybe splittelse blandt feminister stak hovedet frem. På sociale medier ytrede flere feminister, at det var på høje tide, at partiet blev opløst, for det havde længe svigtet kvinder. WE-partiet var ifølge dem blevet en organisation for den type feminister, der ser verden gennem en anden prisme end blot pigens og kvindens. Det er de feminister, der vil kæmpe for alle grupper, de ser som udsatte, og heriblandt mænd, der mener sig at være kvinder, altså transkvinder. Sandi Toksvig selv har i flere år kritiseret de feminister, der vil bevare kvinders rettigheder til kun-for-kvinder-sfærer (same-sex spaces), fri for mandekroppe, såsom omklædningsrum, krisecentre, kvindefængsler eller kvindesport. For blot en måned siden betegnede Toksvig i etinterviewi The Times sådanne feminister, som »hvide privilegerede heteroseksuelle kvinder« og gav dem beskeden »shut up« – hold kæft. Hun fattede ikke, hvorfor de kerede sig om transkvinder på »kvindetoiletter«, for hun havde aldrig selv haft noget problem med dem. Bekymringen for fairness i kvindesport fatter hun heller ikke. »Sport er allerede unfair«, lødhendes beskedtil unge studerende på Cambridge-universitetet, hvor hun selv blev uddannet, og hvor hun som ung, lesbisk kvinde havde følt sig meget isoleret. Hvor meget partiledelsen var ude af trit med holdningen blandt en del medlemmer stod klart, efter partiet i 2021 omsider gennemførte enundersøgelseblandt en mindre gruppe medlemmer, hvor der var lige mange for og imod mænds selvidentificering som kvinde. 71 procent af de adspurgte ønskede at beholde rettighederne til kun-for-kvinder-sfærer, men det blev ignoreret, og nystiftede kvindeorganisationer måtte tage kampen. Skuffelsen fik kvinder til at sive fra partiet, der i dag kun har 5.600 betalende medlemmer. Og da stifterne gik ud med ønsket om at nedlægge partiet, var reaktionen fra de frafaldne, at partiet ligger, som det har redt, både hvad angår medlemstal, økonomi og stemmetal. Den endelige afgørelse om partiets skæbne træffes på en »specialkonference« 17. november, men tænk, hvis ledelsen ikke have været en Karlsson på Taget. Tænk, hvis den havde klaret uenigheden om kvinders ret til egne rum – i kvindesagens tjeneste. I The Times-interviewet, offentliggjort før exit-ønsket, sluttede Toksvig af med en svada mod de feminister, hun er uenig med. »Hvorfor taler de om det [transkvinder på toiletter], når kvinder i Afghanistan hverken må synge eller kigge på en mands ansigt?« Den slags skam-jer-argumenter er i årtier hørt fra de højrefløjspersoner, der ikke kan døje feminister, men jeg venter stadig på udskammernes bud på, hvordan man får mørkemænd til at lytte til … kvinder. Dorte Toft er journalist ",
        "metadata": {
            "source": "https://www.berlingske.dk/kommentatorer/det-engelske-kvindeparti-tog-livet-af-sig-selv",
            "image_url": "https://berlingske.bmcdn.dk/media/cache/resolve/image_x_large_vertical/image/185/1852264/24822728-actress-sandi-toksvig-poses-for-photographers-upon.jpg",
            "publication_time": "Søndag d. 03. november 2024, kl. 17.10",
            "author": "Dorte Toft",
            "related_links": [],
            "attachments": []
        }
    }
}