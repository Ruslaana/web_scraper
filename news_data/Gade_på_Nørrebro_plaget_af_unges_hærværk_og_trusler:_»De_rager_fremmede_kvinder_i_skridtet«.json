{
    "version": "1.0",
    "document": {
        "id": "https://www_berlingske_dk/indland/gade-paa-noerrebro-plaget-af-unges-haervaerk-og-trusler-de-rager-fremmede",
        "title": "Gade på Nørrebro plaget af unges hærværk og trusler: »De rager fremmede kvinder i skridtet«",
        "content": "Listen over problemerne i Sigynsgade på Ydre Nørrebro i København er lang: Tyveri af og hærværk på cykler, hærværk på belysning, graffiti, narkosalg, gaderæs, afbrænding af skraldespande og containere, trusler og overfald. Opgørelsen stammer fra Martin Hansen, der er bestyrelsesformand i ejerforeningen på Sigynsgade 36-66. »De råber »stikker«, »svin«, og »vi knepper din far og din mor og din bror«. Det har de råbt stort set siden sidste år,« fortæller Martin Hansen. Sidste år stod beboerformanden frem, efter at banden Loyal to Familia (LTF) havde indtaget gaden, som Berlingske blandt andet beskrev i artiklen»En gade under belejring«. I dag er kasketterne og trøjerne med LTF-logoer væk, og det er ifølge beboerformanden ikke hårdkogte kriminelle, der skaber utryghed. Det er derimod 20-25 lokale »snotunger« i alderen 12 til 20 år. »De rager fremmede kvinder i skridtet – når man gør det, så er man fanme nogle snotunger,« siger Martin Hansen. Beboerne i ejerforeningen har allerede sat ekstra hegn op nær Krakas Plads for at undgå, at de unge mænd gemmer sig her, tisser her eller smider affald, så »nu pisser de over det hele,« fortæller Martin Hansen. Beboerne har også placeret betonklodser på ejerforeningens parkeringsplads, ligesom kommunen har suppleret med vejbump. Men der er stadig problemer. Beboerne ønsker øget videoovervågning, men ansøgningen om tilskud til kameraer er blevet nedstemt i Borgerrepræsentationen af de Konservative. For nylig indkaldte Martin Hansen til beboermøde som opfølgning på et møde sidste år, hvor LTF huserede. Team Sikker By, lokalpolitiet, Teknik- og Miljøforvaltningen og tryghedschefen for den sociale boligforening Bo-Vita, Eskild Dahl Pedersen, var inviteret. De fleste af de utilpassede unge mænd bor netop i Bo-Vita-boligforeningen på modsatte side af Sigynsgade. Eskild Dahl Pedersen lyttede opmærksomt til beretningerne fra utrygge beboere fra ejerforeningen og hæftede sig især ved beretninger om seksuelle krænkelser. »Det er nyt, at unge kvinder bliver sexchikaneret på det groveste. Kvinder, der har aften- eller nattevagt og skal til og fra arbejde, bliver passet op af unge mænd, der befamler dem og berører dem mere følsomme steder,« siger Eskild Dahl Pedersen og understreger, at der er tale om en aldeles uacceptabel opførsel. Til stede ved beboermødet var ogsåen journalist fra Nørrebro/Nordvest Bladet. På nyhedssidenminby.dkhar hun i anonym form citeret beboere fra mødet: »Omkring 20 mænd fulgte efter mig og råbte »vi knepper dig hårdt«, mens jeg havde politiet i røret.« »Jeg bliver gramset på mellem benene, når jeg forsøger at komme hen til min hoveddør. Det er sindssygt grænseoverskridende.« »Jeg har ikke sovet i nat, fordi der er blevet hamret på mit vindue, og jeg fem gange, med hjertet oppe i halsen, har måttet ringe til politiet.« Et referat fra beboermødet omtaler også de ubehagelige oplevelser, men det fremgår samtidig, at politiet allerede ofte patruljerer i området. Eskild Dahl Pedersen forklarer, at Bo-Vita er i fuld færd med at se, hvad boligforeningen kan gøre. »Alle røde lamper lyste i forhold til det, kvinderne sagde på mødet. Vi har allerede haft møde med afdelingsbestyrelsen i Sigynsgade, og vi ser nu på et brev til beboerne, ligesom vi er ved at lave et udkast til en ny husorden,« fortæller han. Foruden brud på loven eller ordensbekendtgørelsen kan beboere blive smidt ud af foreningen, hvis ikke de overholder husordenen. Der skal dog beviser til, og derfor opfordrer Eskild Dahl Pedersen beboerne til at anmelde sagerne til politiet. »Noget af det første, de kriminelle gør, når de går i gang, er at kaste cykelkæder op på lysmasterne, så de kortslutter strømmen, og det bliver mørkt. Og så tilsprayer de kameraer, hvor de kan komme til. Den form for hærværk vil formentlig være nok til, at de og deres familier ikke længere må bo i området,« siger Eskild Dahl Pedersen og tilføjer: »Man må rose regeringen for, at den virkelig er i gang med at stramme op, så boligselskaber får redskaber til at sige farvel til familier, der har en adfærd, som ikke er okay for alle andre. Nu skal der mindre til, før man kan ophæve en lejekontrakt.« De seneste redskaber fra politikerne skal nu implementeres, lyder det fra tryghedschefen. Derudover venter der en opgave for skolerne: »Det er godt med belysning og kameraer, men jeg tror ikke, det hele kan klares med tekniske løsninger. Der er en mentalitet, der skal arbejdes med,« siger han og henviser til, at de unge har rødder i en anden kultur end den danske.",
        "metadata": {
            "source": "https://www.berlingske.dk/indland/gade-paa-noerrebro-plaget-af-unges-haervaerk-og-trusler-de-rager-fremmede",
            "image_url": "https://berlingske.bmcdn.dk/media/cache/resolve/image_x_large/image/108/1080389/22419211-aaasdds.jpg",
            "publication_time": "Fredag d. 02. november 2018, kl. 16.50",
            "author": "Mathilde Graversen",
            "related_links": [],
            "attachments": []
        }
    }
}