{
    "version": "1.0",
    "document": {
        "id": "https://www_berlingske_dk/vores-liv/hun-har-baade-en-mand-og-en-kaereste-nu-kommer-parterapeuten-med-fire",
        "title": "Hun har både en mand og en kæreste. Nu kommer parterapeuten med fire opfordringer, der kan styrke alle typer forhold",
        "content": "For mange er det måske slet ikke på tale: Tanken om at dele sit livs kærlighed med en anden person eller måske med flere andre. Både seksuelt og relationelt. Men for sexolog og parterapeut Alexandra Viktoria Benhaddou er det ikke et problem at elske to mænd på en gang. Faktisk er hendes liv præcis, som hun bedst kan lide det. »Min mand og jeg har været sammen i 11 år, gift i otte, og vi har levet åbent i fire år,« fortæller hun. Kærlighed kan man ikke løbe tør for, mener Alexandra Viktoria Benhaddou.Fold sammenLæs mereFoto: Linda Kastrup. Der er mange måder at være i et forhold på. I en miniserie udforsker Berlingske forskellige slags kærlighedsrelationer og taler med eksperter og par om at indrette sig på en måde, der adskiller sig fra de fleste parforhold. For den 32-årige Alexandra Viktoria Benhaddou er det både en stor personlig og professionel passion at leve i et åbent forhold. Hver dag besøger par hendes klinik i Solrød Strand, hvor hun specialiserer sig i netop det. Selv ønsker hun ikke at gå detaljeret ind i sin måde at leve på. Både af hensyn til eget og andres privatliv. »Jeg taler ikke på vegne af min mand. Men jeg kan fortælle, at jeg er polyamorøs, og jeg har en ret fast relation, som jeg har haft i et år. Min mand har sine muligheder, men er ikke til det samme som mig,« siger hun. I sin klinik ser hun mange forskellige versioner af et åbent forhold. Fælles er dog, at det handler om par, der åbner deres relation op for nogetmereend den monogame status. »For nogle par kan det betyde, at man åbner op for at må flirte med andre. For andre par kan det handle om, at man åbner op til sex, til swingerklubber, til kærester, til alt muligt.« Vejen til selv at åbne sit ægteskab op skete nærmest uden, at Alexandra Viktoria Benhaddou og hendes mand opdagede det. Man kan sagtens have kærlighed til flere på én gang, siger parterapeuten.Fold sammenLæs mereFoto: Linda Kastrup. »Vi begyndte samtaler om, hvad der er okay for os. Det ene tog det andet, og pludselig havde vi gang i et åbent forhold,« fortæller hun. Er det for alle at åbne et parforhold op? »Nej, det tror jeg bestemt ikke. Det kræver virkelig meget modenhed. Du skal have lyst til at gøre dig lige så umage, som du gør på dit job.« Hun laver sammenligningen, at hvis der er en stilling eller lønforhøjelse, man gerne vil have, så gør de fleste sig umage, tager forberedende kurser eller videreuddanner sig: »Det er de færreste, der gider det i eget parforhold. Og i det åbne parforhold, der er du nødt til at gøre dig umage hele tiden, hver dag og tilegne dig alle de egenskaber, du ikke har.« Hendes hjerte bløder for dem, der ikke ved, hvad sex reelt kan være.Fold sammenLæs mereFoto: Linda Kastrup. Der florerer masser af fordomme om det åbne parforhold. Fordomme, som Alexandra Viktoria Benhaddou gerne vil aflive. At man bare forkaster sin kærlighed. At man ikke kan finde ud af at forpligte sig. Eller at man bare gerne vil ud og være seksuelt sammen med en masse mennesker. »For at være helt ærlig: Den type mennesker er der jo også. Man kan ikke sortere de brodne kar fra. Men fordommene passer ikke i det generelle billede, for et åbent parforhold kræver i endnu højere grad, at man forpligter sig, sammenlignet med det monogame,« fortæller hun. Hvordan hænger det sammen? »Hvis du må andre, så kræver det tre ting: vilje, bevidsthed og ansvar. For mig er et åbent forhold det stik modsatte af at have problemer med at forpligte sig.« Det er ikke for alle at leve i et åbent parforhold. Men Alexandra Viktoria Benhaddou elsker det.Fold sammenLæs mereFoto: Linda Kastrup. Alexandra Viktoria Benhaddou vil gerne fremhæve endnu en forskel på åbne og monogame forhold uden at træde nogen over tæerne. Det handler om at have bevidsthed med sig i relationen. Hun oplever, at monogame par hopper på det, hun kalder »relationsrulletrappen«: »Vi møder en person – højst sandsynligt på Tinder nu om dage – og så begynder vi at date hinanden og har sex,« begynder hun. »Så er det lidt, som om man tænker A, B, C, og så skal det føre til Å og ende et eller andet sted i et hus med nogle børn og en bil. Og så kan man vågne op ti år efter og tænke: 'Åh, hvorfor er vi her?'.« Her er par i åbne parforhold milevidt foran i selvudviklingen, mener hun. »Vi tager konstant de svære samtaler. Det er vi nødt til. Monogame par kan nemt gå rundt og feje alt ind under gulvtæppet, men det kan man absolut ikke, når man lever åbent. Det er slet ikke en mulighed,« siger hun. Og det er blot en af de mange ting, man ifølge parterapeuten kan lære af de åbne forhold. Der er en bunke af ting, som monogame par kan lære af åbne parforhold, siger Alexandra Viktoria Benhaddou.Fold sammenLæs mereFoto: Linda Kastrup. Uagtet hvordan ens parforhold er sat sammen, så er der én overordnet opfordring, som Alexandra Viktoria Benhaddou vil give videre: »Se på, hvordan åbne parforholdsrelationer får det til at fungere. Lad dig inspirere – bare uden at åbne op, og kopier alt andet,« siger hun. Konkret har hun fire råd, som hun mener kan styrke alle typer forhold: Alexandra Viktoria Benhaddou uddyber dem ét for ét: 1. Prioriter sexlivet Som sexolog er en af hendes kæpheste, at vi skal turde prioritere sexlyst: »Det seksuelle behov er vores andenstørste drift efter overlevelsesinstinktet. Alt for mange går og lukker ned for det eller tror, at sex kun er kedelig penetrationssex inde i dobbeltsengen,« fortæller hun. Det burde ikke være tabu at se en parterapeut eller sexolog, mener hun. For der er så mange værktøjer, der kan redde en relation eller tage den til nye højder.Fold sammenLæs mereFoto: Linda Kastrup. 2. Aftal et fast møde Hvis Alexandra Viktoria Benhaddou skal give et konkret tip, er det at sætte et fast møde i kalenderen. Tal om »dig og mig, om os, vores sexliv, vores parforhold, og hvor vi vil hen«. »Det gør vi i de åbne parforhold. Du kan ikke lade noget stå til. Du bliver nødt til se på det med det samme – også i hverdagen, og du bliver skarp til det.« Hun mener, at man skal turde tale om sex og kærlighed med sin partner på det faste møde og ikke mindst spørge sig selv og hinanden: Hvorfor gør vi, som vi gør? Sexologen har selv tidligere haft fordomme om åbne parforhold og tænkt, at det måske er skridtet inden skilsmisse. Men sådan behøver det ikke at være.Fold sammenLæs mereFoto: Linda Kastrup. 3. Vær ambitiøs på jeres sexlivs vegne Et tredje råd handler om ambitioner: »Gå i terapi, gå til en sexolog, dyrk jeres sexliv, udfold det. Prøv at have lidt ambitioner på jeres sexlivs vegne. Lad være med nogensinde bare at tro, at det ikke kan udvikle sig til noget bedre. Stop med at tro. Gør mere og googl mere og udforsk mere.« Hun giver et konkret eksempel for at slå sin pointe fast: Hvis man ikke ved, hvordan man bager en kage, så vil de fleste af os gå på Google i stedet for at læne os tilbage og aldrig spise kage igen. »Hvorfor gør vi ikke også det i forhold til, hvad man kan lave i sengen med sin partner? Find ud af noget. Søg ny viden hele tiden. Giv dit parforhold den samme opmærksomhed, som du giver dit arbejde.« 4. Accepter eventuel jalousi Et sidste råd handler om jalousi, som er en følelse, der kan ramme de fleste af os. Men i stedet for at ignorere den eller undertrykke den, så skal vi turde lære den at kende, selvom det kan lyde kontroversielt: »Accepter den og lær den at kende. Hvad aktiverer den, og hvad er jeg jaloux over? Kan vi blive klogere her, kan vi også finde ud af, hvordan man undgår, at en jalousifølelse bliver til en decideret handling, som kan gøre stor skade på parforholdet.«",
        "metadata": {
            "source": "https://www.berlingske.dk/vores-liv/hun-har-baade-en-mand-og-en-kaereste-nu-kommer-parterapeuten-med-fire",
            "image_url": "https://berlingske.bmcdn.dk/media/cache/resolve/image_x_large/image/190/1908608/24926075-alexandra-viktoria-er-uddannet-sexolog-ved-joan-r.jpg",
            "publication_time": "Mandag d. 21. april 2025, kl. 18.34",
            "author": "Trine Vester",
            "related_links": [],
            "attachments": []
        }
    }
}