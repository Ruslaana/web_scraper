{
    "version": "1.0",
    "document": {
        "id": "https://www_berlingske_dk/scene/synes-du-livet-er-et-deprimerende-kaos-her-er-forestillingen-der-kan-give",
        "title": "Synes, du livet er et deprimerende kaos? Her er forestillingen, der kan give dig troen på livet tilbage. Men slet ikke, som du havde forestillet dig det",
        "content": "Det er synd for menneskene. Sådan lyder den berømte nøglereplik i August Strindbergs »Et drømmespil«. Det er den konklusion, gudedatteren Agnes igen og igen må drage på sin vej gennem jordelivet, hvor hun er tildelt rollen som den, der betragter det hele og stiller spørgsmålene. Hun er steget ned fra det høje for nærmest at foretage en slags antropologisk statusopgørelse over den menneskelige sindstilstand. Nemt har de det ikke, de der mennesker. Gang på gang støder hun ind i sjæle, der slider, slæber, venter forgæves på noget, der aldrig kommer. Som er fanget i deres eget ubrydelige tyranni af følelser og tvangstanker. Og som plages af voldsomme, kaotiske kræfter: usikkerhed, angst og uro. Smukt svæv. Instruktøren Anna Balslev har skabt forestillingen i tæt samarbejde med scenografen Laura Løwe.Fold sammenLæs mereFoto: Camilla Winther. Det er meget muligt, man kan opleve en stakket lykke, en smule kærlighed, men til gengæld straffes man for den, når sorgerne kommer dobbelt igen, er Strindbergs hårde dom over tilværelsen. Ja, Agnes prøver endda selv kræfter med mennesketilværelsens udfordringer, da hun kortfattet lader sig indrullere i et stadig mere opslidende ægteskab med en hyleunge, endda tvunget til at gentage det hele igen, da hun er sluppet fri. Ligner det noget, vi kender? På Det Kongelige Teater har husinstruktøren,Anna Balslev, sat dette vanskelige, næsten monstrøse stykke på scenen som en slags muntert og paradoksalt opløftende sørgespil over livet på Jorden. Sat i en slags ødeland, et fladt marskland med tuer af græs og en i forvejen deprimeret, blytung, meget nordisk himmel: Hvem sagde på herrens mark? Asta Kamma August spiller guden Indras datter – hende, der stiger ned til menneskene for at se, hvordan de egentlig har det.Fold sammenLæs mereFoto: Camilla Winther. Her stolprer mennesker i alle størrelser og variationer rundt og leder efter en mening med det hele. Og her kan den begavede scenograf Laura Løwe skabe det ene drømmesyn efter det andet, mens drejescenen snurrer som en understregning af menneskets konstante løb på stedet. Smukkest af alt lige efter pausen, hvor bemandede træjoller svæver på himlen i et nærmest margrittesk tableau. Asta Kamma AugustsAgnes er en energisk, nysgerrig observatør, der går lovligt nøgternt til opgaven med en hverdagslig undren. Først til sidst fornemmer man, at hun også selv tager menneskets lidelser på sig i en forløsende replik, der munder ud i opfordringen om også at se det smukke i tilværelsen. Og det er det, man har oplevet indtil da i Anna Balslevs opbyggelige, egentlig ret nøgterne iscenesættelse og kraftige bearbejdelse af Strindbergs monstrøse tekst: Det er meget muligt, at det er synd for menneskene, men der er noget bevægende i, at det er et vilkår, der gælder os alle. Der er noget rørende, om ikke direkte opløftende i den menneskelige bestræbelse på at blive lykkelig, selv om det sjældent lykkes. Og ind imellem kan tilværelsen også være svimlende smuk og fuld af overstadighed, som i en pludselig fællesdans eller i de kærlighedsmøder, Sebastian Kloborg har koreograferet til sig selv og den diminutive Maria Kotchekova. Den balsam for forpinte sjæles smerte søger også sangeren Marie Kildebæk for, når hendes varme stemme fylder rummet til lindring og opmuntring for både Agnes og os andre. Agnes lærer menneskelivet at kende. Asta Kamma August og Christine Albeck Børge. PR-foto: Camilla WintherFold sammenLæs mere Helt håbløst er det altså slet ikke, til trods for, at Anna Balslev har iscenesat det med en klar fornemmelse for drømmenes repetitioner og fastlåste tilstande og med en lige linje til den absurdisme, Strindbergs vandringsdramaer var en væsentlig inspiration for. Tydeligst af alt i Simon Kongsteds ekspressive, hårdt optrukne officer, lige ved at være en forestilling i sig selv. Han vandrer gennem livet med sit evige håb om snart at møde den elskede, der aldrig kommer: Mens vi venter på Victoria! Mikkel Arnt, der i disse sæsoner tager kvantespring i sin udvikling, får en fremragende, plaget figur ud af den overmandede advokat, der for en stund leger far-mor-og- børn i et strindbergsk helvede af et ægteskabeligt dukkehus. Med ansigtet trukket nærmest dæmonisk op i takt med, at han for en stund bliver Agnes indpisker. Læg dertil Ena Spottags fornemmelse for drastisk præcision i et par sikkert optegnede biroller, herunder en både skæg og skræmmende skolefrøken i klasseoptrinet, der udstiller tørvetrillertilværelsens ulidelige pligter. Christine Albeck Børge går længe rundt i en virkningsfuld choktilstand, inden hun får liv og siger digterens – Strindbergs selvbilledes – plagede replikker klogt og med vægt. Og endelig føjer den handicappede skuespiller Mikkel Lund sig smukt ind i forsamlingen af menneskeskæbner. Hans tilstedeværelse i kørestolen er andet og mere end diversitet på teatret, et bidrag til den brogede skare af udsatte kroppe, men er jo nærmest sin egen illustration af ideen om mennesket, der aldrig giver op – trods de kort, vi er givet. Kan man kalde Det Kongelige Teaters »Et drømmespil«, en elegi over den menneskelige tilstand? Kun til en vis grad, altså. Den er stor, smuk og billedskønt stillestående trods menneskets løb på stedet, lejlighedsvist dvælende. Sebastian Kloborg har skabt sanseligt smittende koreografier og er selv på scenen.Fold sammenLæs mereFoto: Camilla Winther. Passioneret følelsesfortærende somKatrine Wiedemanns berømmede udgave på Betty Nansen Teatretfor efterhånden en håndfuld år siden er den ikke. Jorden er ikke en skærsild for denne Agnes, men mere en stille, smuk aha-oplevelse. Men den betoner det mærkeligt livsglade i den evige depression, Strindberg mente, vi gik rundt i som mennesker. Den hjælper sin tilskuer til at forstå meningen med altings meningsløshed – hvis det altså giver mening. Sådan kan man nemlig også se på det, der foregår hernede. Med håbløs optimisme. »Et drømmespil« af August Strindberg. Oversættelse: Benny Andersen. Iscenesættelse og bearbejdelse: Anna Balslev. Scenografi og kostumer: Laura Løwe. Komponist Viktor Dahl. Sange: Viktor Dahl og Marie Kildebæk. Koreografi: Sebastian Kloborg. Lysdesign: Jonas Bøgh. lyddesign. Janus Jensen. Det Kongelige Teater. Skuespilhuset, Store Scene. Til 12. november. ",
        "metadata": {
            "source": "https://www.berlingske.dk/scene/synes-du-livet-er-et-deprimerende-kaos-her-er-forestillingen-der-kan-give",
            "image_url": null,
            "publication_time": "Onsdag d. 02. oktober 2024, kl. 17.19",
            "author": "Jakob Steen Olsen",
            "related_links": [],
            "attachments": []
        }
    }
}