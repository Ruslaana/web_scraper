{
    "version": "1.0",
    "document": {
        "id": "https://www_berlingske_dk/skaerm/nu-reagerer-donald-trump-selv-paa-ny-film-om-ham-og-han-er-rasende",
        "title": "Nu reagerer Donald Trump selv på ny film om ham. Og han er rasende",
        "content": "Ali Abbasis nye film, »The Apprentice«, har haft amerikansk premiere. På omtaleniveau er det ikke gået stille for sig, og somBerlingskekunne fortælle i et nyligt interview med instruktøren, så har Donald Trumps advokater truet med diverse retslige følger. For filmen handler om den unge Donald Trump, der af den mildt sagt kontroversielle advokat Roy Cohn læres op i aldrig at indrømme fejl, altid at angribe og ikke at erkende nederlag. Diverse talspersoner for Donald Trump har allerede i flere omgange været ude med kritik, og nu er turen kommet til hovedpersonen selv. På sit eget sociale medie,Truth Social, skriver han: »En FALSK og FORMATLØS film skrevet om mig, kaldet »The Apprentice« (…) vil forhåbentlig blive et flop. Det er et billigt, ærekrænkende og politisk modbydeligt smædeskrift, der får premiere lige inden præsidentvalget i 2024 for at forsøge at skade den største politiske bevægelse i vores lands historie, 'MAKE AMERICA GREAT AGAIN!'.« Ali Abbasi er født og opvokset i Iran. Han flyttede til Europa i 2002, hvor han først slog sig ned i Sverige, men siden flyttede til Danmark. Han er uddannet fra Den Danske Filmskole i 2011, hvor han gik på instruktørlinjen.Fold sammenLæs mereFoto: Søren Bidstrup. Han spørger også, om filmen overhovedet må bruge titlen »The Apprentice«, som på danske betyder lærlingen. Det var nemlig titlen på realitykonkurrencen, hvor Donald Trump var vært og dommer. I filmen, som er en fiktionsfilm baseret på den sande historie, ser man Donald Trump voldtage sin daværende kone, Ivana Trump. Ivana Trump hævdede under sin skilsmisse fra Donald Trump i 1990, at han havde voldtaget hende. Hun trak senere anklagen tilbage, først i 1993 og siden i 2015, skriverVariety. Donald Trump skriver videre i sit opslag på Truth Social: »Min tidligere kone Ivana var en rar og vidunderlig person, og jeg havde et godt forhold til hende indtil den dag, hun døde. Manuskriptforfatteren til denne bunke affald, Gabe Sherman, en ussel og talentløs bladsmører, som for længst er blevet miskrediteret, vidste det, men valgte at ignorere det.« Ivana Trump døde i 2022 efter at være faldet ned ad en trappe i sit hus i New York. Ivana Trump blev begravet på Donald Trumps golfbane i New Jersey, Trump National Golf Club Bedminster. Dette billede af Donald og Ivana Trump blev taget i 1985.Fold sammenLæs mereFoto: Adam Scull/AP/Ritzau Scanpix. Hvad angår filmen, så var det – også på grund af den store modstand fra Donald Trump og hans folk – svært at finde distributører. I filmbranchemedietVarietyskriver Owen Gleiberman, at det var et »dybt skræmmende fænomen« at opleve, at distributørerne var bange for at røre filmen af frygt for gengældelse fra Donald Trump. For det er normalt, at man frygter at fejle økonomisk i filmindustrien, men her var der ifølge skribenten, der så filmen på Cannes Filmfestival, tale om noget andet. »Folk tænkte og handlede allerede, som om de levede under et autoritært regime,« skriver han. Men det lykkedes, for Briarcliff Entertainment købte rettighederne, og filmen har som nævnt fået amerikansk premiere. Det er til gengæld ikke gået ret godt i billetlugerne, hvor filmen kun har solgt billetter for 1,6 millioner dollar – eller 11 millioner kroner – i sin premiereweekend, hvor 1.740 biografer i USA har haft den på programmet. Det svarer til biografbilletter for lige over 900 kroner pr. biograf, den har haft premiere i. Som skribenten i Variety bemærker, er det måske svært at regne ud, hvem publikum til filmen skal være i USA. For anti-Trump-demokrater mener måske ikke, at de har brug for en film til at bekræfte det, som de føler, de allerede ved om Donald Trump. Og Trump-støtterne vil næppe heller tage ind at se filmen. Anmelderne er til gengæld tilfredse, hvis man skal troRotten Tomatoes, der indsamler anmeldelser. Ifølge hjemmesiden har 79 procent af de engelsksprogede anmeldelser været positive. »The Apprentice« får dansk premiere 17. oktober. ",
        "metadata": {
            "source": "https://www.berlingske.dk/skaerm/nu-reagerer-donald-trump-selv-paa-ny-film-om-ham-og-han-er-rasende",
            "image_url": null,
            "publication_time": "Tirsdag d. 15. oktober 2024, kl. 11.03",
            "author": "Joachim Talbro Paulsen",
            "related_links": [],
            "attachments": []
        }
    }
}