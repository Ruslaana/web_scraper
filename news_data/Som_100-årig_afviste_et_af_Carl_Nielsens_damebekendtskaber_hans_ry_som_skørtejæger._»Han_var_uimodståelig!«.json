{
    "version": "1.0",
    "document": {
        "id": "https://www_berlingske_dk/litteratur/som-100-aarig-afviste-et-af-carl-nielsens-damebekendtskaber-hans-ry-som",
        "title": "Som 100-årig afviste et af Carl Nielsens damebekendtskaber hans ry som skørtejæger. »Han var uimodståelig!«",
        "content": "Du kender»Den danske sang er en ung, blond pige«til hudløshed. Du kender måske også operaen »Maskarade« med det festlige forspil og de sjove scener. Men hvad med symfonien »Espansiva« for fuldt orkester eller »Ved en ung kunstners båre« for strygere? Ikke nødvendigvis. Numrene er af én og samme komponist. De kan bare også virke helt utrolig forskellige. Og de kan stadig dele vandene som intet andet i dansk kultur. Hvordan oplevedeCarl Nielsenselv forskellen på de folkekære ting og de finere ting? Og hvordan kunne han både sætte lyd på verdenskrigens artilleri i sin symfoni nummer fire og vrænge ad avantgarden i nummer seks? En ny biografi giver svaret. Resten skal ikke afsløres her. Kun at han var meget bevidst om både sin »folkelige« og sin »fine« side. Og at han ikke selv kunne høre den store forskel på sine symfonier. »Carl Nielsen« af Michael Fjeldsøe, Katarina Smitt Engberg og Bjarke Moe er langt hen ad vejen den ultimative biografi om ham. Et resultat af tre forskeres arbejde på fuld tid gennem det meste af et halvt årti. Et monumentalt bind om den korte mand med det lange efterliv som dansk »nationalkomponist« på godt og ondt. Et mammutværk med Carl Nielsens kontroversielle kunst som prisme for de mange strømninger på dansk jord ved forrige århundredeskifte. Og det hele har en dagsorden: Vi skal se ham som både velorienteret og godt integreret i sin samtid. Vi skal forstå hans grobund som meget mere end Midtfyns mørke muld. Vi skal helt overordnet acceptere Carl Nielsen som danskeren med den gennemførte internationale profil. Carl Nielsen ved siden af kollegaen Igor Stravinsky på restaurant Nimb 2. december 1925. Carl Nielsen havde aflyst mange aftaler i de dage på grund af travlhed med sin 6. symfoni, men når selveste Stravinsky kommer til byen, er der ingen vej udenom.Fold sammenLæs mereFoto: Det Kgl. Biblioteks billedsamling. Carl Nielsen kom ellers fra ydmyge kår. Bogen lægger ud med beskrivelser af en mønsterbryders opvækst: Hans mor var tjenestepige som så mange andre kvinder på landet og slet ikke af »fin« familie. Og hans fars job med resten af byens spillemænd havde kun den »højere« musik på programmet som en absolut undtagelse. Det er lidt af en øjenåbner. For han har altid selv hævdet det modsatte. Carl Nielsen har simpelthen løjet sin baggrund bedre og ikke dårligere. Kunstnere iH.C. Andersens fædreland kan ellers aldrig prale nok af deres ydmyge fortid. Han var omvendt bedre til klaver end rygtet. Eftertiden gør ellers gerne Carl Nielsen til en rædsom pianist. Men han har både spillet firhændigt med vennerne og studeret værker fra udlandet ved tangenterne. Bogen giver os billedet af en komponist med håndværket på plads og med tidlige ambitioner om mere. Hans møde medOdensesom teenager er også et møde med både storbyen og det internationale. Vi skal ikke længere forestille os tidens Odense som en afkrog med toppede brosten og studehandler på gaden. Den fynske hovedstad i 1880erne har mondæne butikker med nyheder fra Paris og eksempler på Europas mest moderne arkitektur. Og en af bogens stjernestunder handler om blæserne i byens musikkorps og dermed om den unge Nielsens kolleger: Blæserne var som hovedregel hentet op til Danmark fra de tabte hertugdømmer efter nederlaget i 1864 og dermed en slags tyskere. Selvfølgelig. Carl Nielsen har ikke delt kvinder og kvajebajere med sin fars spillemænd i nye klæder. Den vordende komponist har mødt mennesker med et stort sprog som modersmål og med erfaringer fra verdens vigtigste musikland. Bogens fortælling om hans møde med de kulturradikale i København er lige så tankevækkende: Carl Nielsen blev et nationalt ikon allerede i sin samtid. Men man skal – mener de tre forfattere – ikke se ham som specielt »dansk«, snarere som typisk europæer for den tid.Fold sammenLæs mereFoto: Carl Nielsen Museet. Georg Brandeshavde i efteråret 1871 holdt sine kontroversielle forelæsninger om de litterære hovedstrømninger. Han havde for den gode stemnings skyld kaldt danske forfattere komplet verdensfjerne uden interesse i samfundet. »Det, at en Litteratur i vore Dage lever«, havde han tordnet ned over rækkerne, »viser sig i, at den sætter Problemer under Debat!« Resultatet blev efter få år flere romaner med socialt sigte og dermed »Det moderne gennembrud« i dansk litteratur. Carl Nielsen selv blev aldrig helt så optaget af ideologi. Han så helt grundlæggende musik som musik og intet andet. Han oplevede bare også jødiske venner fra Brandes’ kreds blive mødt med mistænksomhed. Måtte man godt være en fremmed fugl og samtidig have stærke holdninger til den »danske« model? Carl Nielsen skulle resten af sine dage dele Brandes’ kontroversielle fritænkning uden plads til Gud overhovedet. Og de kulturradikale på Dagbladet Politiken med Georg Brandes’ bror som grundlægger – og med hele 20.000 abonnenter i de dage! – skulle fremme hans karriere aktivt livet ud. Carl Nielsens kirke havde været musikken selv. Hans credo handlede om kunstneren som den fintmærkende iagttager: En god kunstner kan dels åbne sig for den »stærke og umiddelbare« sansning og dels gemme indtrykket i sin hukommelse til senere brug. Hvor stor hjælp havde han fået til det rent musiktekniske? Forskerne undersøgte sagen i et par glimrende analyser: Carl Nielsen havde været mindre afhængig af assistance end ofte antaget. Venner som organisten Paul Hellmuth og vel også eleven Nancy Dalberg havde mest været en slags sparringspartnere. Hans medvirken i langt over 1.000 forestillinger som violinist påDet Kongelige Teaterkunne til gengæld have påvirket hans egne ting. Ikke mindst operakomponisten Christoph Willibald Glucks tiltrængte oprør mod konventionerne i Wien og Paris op gennem fra 1700-tallet stod som lidt af et spejl for ham. Biografien portrætterer samlet set en komponist med foragt for båse af enhver art. Carl Nielsen må hele livet løbe spidsrod mellem én lejr og dens modsætning i en anden lejr. Manden vil hverken slås i hartkorn med romantikere eller klassicister, med overlæsserne eller underspillerne, med de nationale eller de internationale. Resultatet er en kunstner i udvikling til sidste åndedrag. Han gør sig fri af tid og sted og verdens forventninger efterhånden. Og man sidder efter endt læsning med fornemmelsen af hans allersidste symfoni – en ellers meget latterliggjort symfoni – som den mest personlige på listen. »Harald Slott-Møllers berømte portræt af Georg Brandes på Universitetets talerstol. Carl Nielsens kontakt til kredsen om Brandes omkring 1890 fik stor betydning for hans dannelse.Fold sammenLæs mereFoto: SMK Open. Forfatterne kaster ikke om sig med analyser af den »følte« slags. Kan det empatiske skred på ordet »såmænd« i sangen »Jens Vejmand« forklares? Har den traurige åbning på violinkoncertens langsomme sats – vel noget af verdens sørgeligste musik overhovedet – rod i en hændelse fra komponistens privatliv? »Carl Nielsen« er heller ikke generelt nogen folkebog. Enkelte læsere vil føle sig på Herrens mark nogle steder. Nogle af de generelle overvejelser uden for kronologien kan virke desorienterende. Hovedpersonen har for eksempel skrevet symfonier ud af det blå i kapitel to og giftet sig allerede i kapitel fem. Men bare rolig. Alle detaljerne skal nok komme for en dag. Læserne får skam alle de fantastiske historier senere. Historien om hustruen Anne Marie med den lige så geniale og efterhånden lige så efterspurgte billedhuggerkunst. Og historien om fruens stadigt voksende desperation over Carl Nielsens affære med hendes egen veninde og åbenbart ret mange andre. Plus selvfølgelig den dejlige anekdote om lirekassemanden: Den ydmyge skikkelse havde »Jens Vejmand« på programmet. Carl Nielsen selv var så kommet forbi ham nede i gården en dag. Komponisten havde hvisket et »lidt hurtigere« i lirekassemandens øre. Hvorefter lirekassemanden fik anskaffet sig et skilt med ordene »Elev af Carl Nielsen!« Forfatterne kunne nemt gøre deres tekst endnu mere inviterende i forbindelse med næste oplag: De kunne sætte deres overordnede tanker ind på mere logiske steder og lade læseren bladre frem og tilbage selv. De kunne ved samme lejlighed bytte højtidelige ord som »tilvejebringe«, »ligeledes« og »ydermere« ud med muntrere udtryk. Og de kunne tilføje et kapitel om artikler og andre bøger med samme emne gennem tiderne. Altså en respektfuld »Stand der Forschung« om alle de små og store, dumme og kloge, amatøragtige og professionelle bidrag til feltet. For hvad man aldrig må glemme: Selv en Carl Nielsen er i sidste ende, hvad vi sammen har gjort ham til efter hans død – også når man som fagperson hellere ville have været de jævne vinkler foruden. »Carl Nielsen« kunne kort sagt gå mere ind i de almindelige erfaringer med musikken og dermed appellere endnu bedre til både høj og lav. Værkets nye indsigter i Carl Nielsens vidunderlige musik og virvaret af spændende mænd og kloge kvinder omkring ham fortjener så mange læsere som muligt. Bogens anekdote om lirekassen passer muligvis ikke i alle detaljer. En helt anden anekdote er til gengæld sand med øjenvidner og alting: Undertegnede traf en af Carl Nielsens utallige damebekendtskaber engang. En statelig kvinde på op mod 100 år med små hilsener af mesteren i sin poesibog. Vores samtale kom undervejs ind på hans rygte som den evige og uforbederlige skørtejæger. »Det rygte må De endelig ikke tro på,« jamrede hun. »Vi jagtede ham skam helt selv. Han var uimodståelig!« »Carl Nielsen. En kulturhistorisk biografi« Forfattere: Michael Fjeldsøe, Katarina Smitt Engberg og Bjarke Moe.Sider: 792.Forlag: Aarhus Universitetsforlag.Pris: 339,95 kroner.",
        "metadata": {
            "source": "https://www.berlingske.dk/litteratur/som-100-aarig-afviste-et-af-carl-nielsens-damebekendtskaber-hans-ry-som",
            "image_url": null,
            "publication_time": "Lørdag d. 08. juni 2024, kl. 21.56",
            "author": "Søren Schauser",
            "related_links": [],
            "attachments": []
        }
    }
}