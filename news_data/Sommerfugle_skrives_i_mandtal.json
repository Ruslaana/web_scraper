{
    "version": "1.0",
    "document": {
        "id": "https://www_berlingske_dk/samfund/sommerfugle-skrives-i-mandtal",
        "title": "Sommerfugle skrives i mandtal",
        "content": "Nældens takvinge, lille ildfugl, iris og alle de andre dagsommerfugle i Danmark skal skrives i mandtal. Til marts indleder Naturhistorisk Museum i Aarhus i samarbejde med hjemmesiden fugleognatur.dk nemlig et såkaldt atlasprojekt, hvor forekomsten og udbredelsen af danske dagsommerfugle skal kortlægges tre år i træk. Forskerne bag projektet håber, at de mange oplysninger kan bidrage til at skabe et nyt og opdateret overblik over udviklingen blandt de danske dagsommerfugle. De håber også, at oplysningerne kan bidrage til, at EU kan opfylde sin målsætning om at bremse tabet af biodiversitet senest i 2020. I begyndelsen af 1990erne gennemførte sommerfugleekspert Michael Stoltze det første atlasprojekt for dagsommerfugle i Danmark, men modsat dengang vil ADD 2.0, som det nye projekt hedder, blive gennemført ved hjælp af elektroniske indberetninger til fugleognatur.dk fra hele landet.  En af folkene bag ADD 2.0, museumsinspektør Morten D.D. Hansen, forklarer, at der er ved at blive udviklet en app, således at alle danskere kan deltage i projektet.»Hvis du ser en sommerfugl, og du ikke ved, hvad det er, kan du tage et billede af den, og så bliver det automatisk uploadet med koordinater og det hele, og så skal andre nok sørge for at sætte navn på den. Dermed kan du deltage uden at vide noget om sommerfugle. Alle kan være med,« siger Morten D.D. Hansen og forklarer, at »sommerfuglene er gode indikatorer for, hvordan naturen har det«. Ifølge Michael Stoltze »har vi brug for at få opdateret vores viden«. »Der er meget, der tyder på, at mange af de halvsjældne arter har fået det værre, fordi deres levesteder bliver mindre. Det er arter, der kræver god plads og næringsfattige omgivelser,« siger han og henviser til blandt andre pletvinger og perlemorssommerfugle. Hans projekt blev gennemført fra 1989 til 1994 og resulterede i 1996 i bogen »Danske dagsommerfugle«. Det er planen, at han i forbindelse med ADD 2.0 skal udarbejde en ny udgave af bogen.»Det satser vi på,« siger Michael Stoltze, der er formand for foreningen Natur & Samfund. Ifølge Michael Stoltze er der cirka 78 hjemmehørende dagsommerfuglearter i Danmark. Altså arter, der lever eller har levet herhjemme. Det er dog kun 64 af dem, der i dag yngler herhjemme.  ",
        "metadata": {
            "source": "https://www.berlingske.dk/samfund/sommerfugle-skrives-i-mandtal",
            "image_url": "https://berlingske.bmcdn.dk/media/cache/resolve/image_x_large/image/14/143774/7062641-28indvanessa_atalantajpg.jpeg",
            "publication_time": "Fredag d. 27. december 2013, kl. 22.30",
            "author": "Jens Ejsing",
            "related_links": [],
            "attachments": []
        }
    }
}