{
    "version": "1.0",
    "document": {
        "id": "https://www_berlingske_dk/indland/musikhuset-i-aarhus-aabner-igen-efter-brand-0",
        "title": "Musikhuset i Aarhus åbner igen efter brand",
        "content": "Østjyllands Brandvæsen rykkede tirsdag eftermiddag ud til en brand i Musikhuset i Aarhus. Det skriver Jyllands-Posten. Brandvæsenet fik anmeldelsen om brand klokken 14.45 og rykkede ud med ni brandbiler. Tirsdag klokken 16.30 meddeler Musikhuset i en pressemeddelelse, at medarbejderne kan vende tilbage til Musikhuset. Derfor er Musikhuset allerede åbent igen tirsdag eftermiddag. Skaderne er begrænset til en tagterrasse og tagkonstruktionen under den, skriver Musikhuset i pressemeddelelsen. Derudover opstod der vandskade i et køkken på femte etage. Video fra stedet, som Jyllands-Posten har fået, viste ild på taget og røgudvikling kort før klokken 15. Klokken 15.30 oplyste operationschefen i Østjyllands Brandvæsen til Jyllands-Posten, at man forventede at have branden under kontrol inden længe. Der var ingen personskade i forbindelse med branden. Alle i Musikhuset blev evakueret, da alarmen gik. Billeder fra stedet viser grupper af mennesker, som står på Musikhusets parkeringsplads. Det er uvist, hvad der er skyld i branden. Musikhuset skriver i sin pressemeddelelse, at det vil blive kortlagt af Østjyllands Politi i de kommende dage. Musikhuset i Aarhus er det største i Skandinavien. Det blev indviet i august i 1982. /ritzau/ ",
        "metadata": {
            "source": "https://www.berlingske.dk/indland/musikhuset-i-aarhus-aabner-igen-efter-brand-0",
            "image_url": "https://berlingske.bmcdn.dk/media/cache/resolve/image_x_large/image/158/1588876/24194465-.jpg",
            "publication_time": "Tirsdag d. 06. september 2022, kl. 15.29",
            "author": null,
            "related_links": [],
            "attachments": []
        }
    }
}