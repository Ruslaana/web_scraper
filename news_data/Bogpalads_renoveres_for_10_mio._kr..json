{
    "version": "1.0",
    "document": {
        "id": "https://www_berlingske_dk/kultur/bogpalads-renoveres-for-10-mio_-kr_",
        "title": "Bogpalads renoveres for 10 mio. kr.",
        "content": "I fremtiden vil man kunne gå igennem hovedstadens Hovedbibliotek. Blandt de arkitektoniske hovedgreb i en omfattende restaurering af det københavnske bibliotekshus er en gade eller en passage gennem bygningen, der forbinder St. Kannikestræde med Krystalgade.Københavns Kommune har opgivet at opføre et nyt hovedbibliotek. Gennem den sidste halve snes år har der ellers været planer fremme om forskellige nybyggerier: På Israels Plads, ved og måske sammen med Scala-bygningen over for Tivoli. Rudolph Bergh-grunden på den anden side af Tivoli eller Vandværksgrunden ved Vesterport Station. Men de seneste beregninger af prisen for en moderne og velfungerende hovedbibliotek pegnede på et budget på en milliard kr., og tiden er tilsyneladende ikke til investering i bibliofile bogpaladser - skønt hovedbiblioteket ellers mangler plads. I stedet satser København på en omfattende renovering, der udføres i samarbejde med tegnestuen Juul & Hansen, der blandt andet er i gang med at bygge nye klubhuse til Skovshoved Havn og i øvrigt har stor erfaring med institutionsbyggeri. Hovedgrebet er som nævnt en passage gennem bygningskomplekset, hvis facader samtidig renoveres. Mod Krystalgade udvides café- og avislæsningområdet yderligere.I det indre gårdmiljø etableres en glastilbygning med tagterrasse, ligesom der skal opsættes altaner og karnapper. I husets indre skal der anlægges en større, såkaldt bogmarkedsplads - og så renoveres alle etagerne op igennem huset. Samlet pris er ti mio. kr. for den første etape. Biblioteket, der siden 1993 har ligget i det tidligere Daells Bologhus, har hvert år omkring en million besøgende",
        "metadata": {
            "source": "https://www.berlingske.dk/kultur/bogpalads-renoveres-for-10-mio.-kr.",
            "image_url": "https://berlingske.bmcdn.dk/media/cache/resolve/image_x_large/image/85/859608/2697385-hovedbiblioteket.jpg",
            "publication_time": "Torsdag d. 10. juni 2010, kl. 12.55",
            "author": "Torben Weirup",
            "related_links": [],
            "attachments": []
        }
    }
}