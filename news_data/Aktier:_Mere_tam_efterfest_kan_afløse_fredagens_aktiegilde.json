{
    "version": "1.0",
    "document": {
        "id": "https://www_berlingske_dk/aktier/aktier-mere-tam-efterfest-kan-afloese-fredagens-aktiegilde",
        "title": "Aktier: Mere tam efterfest kan afløse fredagens aktiegilde",
        "content": "Det amerikanske S&P 500-indeks steg 0,3 pct. efter dansk børslukketid fredag og sluttede samlet 0,6 pct. højere. Mandag morgen ligger futures på S&amp;P-indekset dog uændret, og det samme gør sig gældende for den tyske Dax-future. En kraftig stigning i olieprisen har været med til at sikre det gode humør. En tønde af den europæiske referenceolie, Brent, koster mandag morgen 56,73 dollar sammenlignet med 54,05 dollar per tønde fredag eftermiddag ved dansk lukketid.  Herhjemme var det især de defensive aktier, der blomstrede op fredag. William Demant gik forrest og sluttede 6,8 pct. højere, mens Coloplast, Novozymes og Novo Nordisk alle lukkede mellem 4 og 5 pct. højere. C20 Cap-indekset endte fredag med en stigning på 1,6 pct. til 981,94. Spørgsmålet er dog, om den markante optur vil give anledning til noget gevinsthjemtagning. Mandag morgen er der blandt andet nyt fra A.P. Møller-Mærsks rederi, Maersk Line, der sammen med MSC har indgået et strategisk samarbejde med det sydkoreanske containerrederi Hyundai Merchant Marine. Der er ikke tale om et fuldbyrdet medlemskab af 2M-alliancen, sådan som det ellers tidligere har været rygtet. Samarbejdet betyder dog deling af forskellige ruter, mens Maersk Line og MSC også overtager chartringen af en stribe skibe, som ellers nu er indchartret hos Hyundai. Mærsk B-aktien, der steg 0,2 pct. til 10.590 kr. fredag, kan desuden få opmærksomhed som følge af prisstigningerne på olie.  Vestas har vundet en stor ordre på det australske marked, hvor der skal leveres møller med en samlet kapacitet på 270 megawatt (MW) til et projekt i New South Wales. Vestas' samlede annoncerede ordreindgang i 2016 er dermed oppe på 7075 MW. Vindmølleaktien endte fredag nederst blandt eliteaktierne med et drop på 2,1 pct. til 397 kr. Carlsberg kan fortælle, at bryggeriet har mistet amerikanske Blackrock som storaktionær. Verdens største kapitalfond har solgt ud af sine aktier i bryggeriet og ejer nu under 5 pct. af de udstedte aktier. Carlsberg steg fredag 1,4 pct. til 585,50 kr.  Nordea, der gik på weekend med en stigning på 1,9 pct. til 78,50 kr., har fået løftet kursmålet til 74,38 kr. fra 70,46 kr. af JPMorgan. Topdanmark, der lukkede uændret i 182,50 kr., er til gengæld blevet sænket til \"ligevægt\" fra \"overvægt\" af Barclays, skriver Bloomberg News. Flyselskabet SAS har sikret sig midler til yderligere fem af de i alt 30 nye Airbus 320neo-fly, som selskabet har bestilt, gennem en såkaldt sale and leaseback-aftale med SMBC Aviation Capital. Flyene skal leveres i perioden frem til udgangen af 2018, oplyser SAS i en meddelelse mandag morgen.  SAS-aktien endte fredag uændret i 11,5 pct. Fodboldklubben Brøndby IF investerer cirka 17 mio. kr. i forbedringer af faciliteterne omkring klubbens stadion. Forbedringerne er en del af den igangværende Strategi 6.4, fortæller Brøndby IF i en meddelelse. Fodboldaktien steg fredag 1,9 pct. til 0,55 kr. Atlantic Petroleum, der steg 2,6 pct. til 12 kr. fredag, har fået fjernet operatøren på flere olielicenser, som selskabet er medejer i, og vil nu selv drive felterne. Det skete på et møde fredag aften, fortæller selskabet i en meddelelse. ",
        "metadata": {
            "source": "https://www.berlingske.dk/aktier/aktier-mere-tam-efterfest-kan-afloese-fredagens-aktiegilde",
            "image_url": "https://berlingske.bmcdn.dk/media/cache/resolve/image_x_large/image/5/50803/15746019-la-vi-lever-med-anklager-om-kovendinger-rb-plus-skibe-skal-begr.jpg",
            "publication_time": "Mandag d. 12. december 2016, kl. 08.37",
            "author": null,
            "related_links": [],
            "attachments": []
        }
    }
}