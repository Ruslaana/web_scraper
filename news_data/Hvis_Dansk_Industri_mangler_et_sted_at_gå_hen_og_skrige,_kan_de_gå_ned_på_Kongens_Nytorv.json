{
    "version": "1.0",
    "document": {
        "id": "https://www_berlingske_dk/kunst/hvis-dansk-industri-mangler-et-sted-at-gaa-hen-og-skrige-kan-de-gaa-ned-paa",
        "title": "Hvis Dansk Industri mangler et sted at gå hen og skrige, kan de gå ned på Kongens Nytorv",
        "content": "På Kongens Nytorv står der en stor, aflang trækasse. Den er enten sort eller hvid, og den er samtidig i gang med at blive malet enten sort eller hvid. Lyder det mærkeligt? Så er det, fordi det er kunst. Alle kan være med til at arbejde på værket. Man kan gå op til en af de hvidklædte personer, der står ved kassen, bede dem om noget udstyr og så bare gå i gang med at male. Hvis kassen er hvid, skal den males sort, og hvis den er sort? Ja, så giver svaret sig selv. Det er den kulturhistoriske festival Golden Days, der har sat projektet i gang, og meningen med det er at skabe arbejde, forklarer kunstneren bag værket, Christian Falsnæs (eller Christian Falsnaes, som han kalder sig af hensyn til internettet og sin internationale karriere). Falsnaes har både studeret filosofi og gået på kunstakademiet i Wien, hvor han studerede hos den tyske maler Daniel Richter. Han arbejder mest med performances og aktioner og den slags deltagerinvolverende projekter, således også her, hvor det altså drejer sig om at generere arbejde. Når man deltager i projektet, får man et lille stopur, så man kan registrere, hvor meget arbejde man har givet til projektet, og da jeg var forbi en time efter åbningen af »aktionen«, var der allerede blevet arbejdet i 41 timer – ikke dårligt. Arbejde er årets Golden Days-tema, og det er jo umiddelbart interessant. Mette Frederiksen fortæller os, at vi skal arbejde mere, og arbejdsmetaforer breder sig konstant ind i privatsfæren, hvor moderne forældreroller eller parforhold er lige så meget »time management« som almindeligt nærvær. I Danmark spørger vi næsten altid nye mennesker, vi møder, hvad de arbejder med. Arbejdet definerer os, og det er naturligvis den forankring og identitet, Falsnaes vil angribe eller udfordre ved at udstille fire dages meningsløst »idiotarbejde«. Nogle af deltagerne vælger at tegne eller skrive på plankeværket. Noget, der egentlig er lidt snyd, forekommer det mig, men for Christian Falsnaes er det helt fint.Fold sammenLæs mereFoto: Linda Kastrup. Men hvad med »Karate Kid-princippet«? Spørger jeg kunstneren, da jeg har stået og iagttaget den tørrende maling i et stykke tid. »Altså »wax on – wax off« – ideen om, at der er noget dannende i selve det at arbejde – hvor bliver det af i projektet?« Falsnaes forklarer, at han gerne vil »udfordre« ideen om, at arbejde har værdi i sig selv. Han taler om forskellen på dén ene time, hvor man får den brillante idé, som genererer indhold og indkomst til et helt år, og så de dage, man bruger på bare at sidde og nørkle uden rigtig at komme nogen vegne. Og det er jo sandt nok, at den forskel eksisterer, men jeg må indrømme, at jeg er så gammel og har arbejdet med kreativitet så længe, at jeg mere hælder til »Karate Kid«-princippet. Den gyldne time kommer jo kun, fordi man har slidt med stoffet i dagevis, og derfor er den ene version af »arbejde« ikke forskellig fra den anden. Men hov – nu er jeg jo selv lige faldet i fælden, for det var jo en diskussion, Christian Falsnaes gerne ville skabe – og den har vi lige haft, så der var et point til kunstneren dér, det må jeg indrømme. Som jeg står her torsdag formiddag, er det populært at skrive forskellige budskaber på væggen. Det synes jeg er lidt snyd, så jeg er derfor glad for at se, at fotografen Stuart McIntyre (der deltager, fordi hans datter er en af de hvidklædte assistenter) målbevidst bare maler løs med sin rulle og sin sorte maling. Snart er han klar til at skifte til hvid. Projektet minder mig meget om de ungdoms-tv-programmer med titlen »Kajplads 114«, som Poul Nesgaard lavede i 1980ernes begyndelse, dengang ungdomsarbejdsløsheden i Danmark var massiv. De programmer gjorde også halvironisk nar ad kommuner, der satte unge mennesker til at samle skrald eller polere gadeskilte i stedet for bare at give dem penge. Dengang havde jeg lidt svært ved at se pointen, for også dengang syntes jeg, at selv et kedeligt arbejde måtte være bedre end intet arbejde. Og det er en smule pudsigt at se 1980er-følsomheden udfolde sig igen i en tid, hvor der er fuld beskæftigelse, og hvor erhvervslivet ligefrem »skriger« på arbejdskraft, som det altid hedder i nyhederne. Men hvis DI mangler et sted at gå hen og skrige, kan de indtil på søndag gå ned på Kongens Nytorv. Der kan de finde masser af mennesker, som gerne vil arbejde, kan man se, og ideen med at kalde langsommeligt, repetitivt arbejde for »kunst« for at få det til at glide ned er hermed givet videre. ARBEJDSTID Christian Falsnaes Kongens Nytorv, København 12.–15. september mellem 10-18",
        "metadata": {
            "source": "https://www.berlingske.dk/kunst/hvis-dansk-industri-mangler-et-sted-at-gaa-hen-og-skrige-kan-de-gaa-ned-paa",
            "image_url": "https://berlingske.bmcdn.dk/media/cache/resolve/image_x_large/image/183/1836135/24792347-christian-falsnaes-i-hvidt-tj-ved-vrket-arbejdst.jpg",
            "publication_time": "Lørdag d. 14. september 2024, kl. 16.20",
            "author": "Holger Dahl",
            "related_links": [],
            "attachments": []
        }
    }
}