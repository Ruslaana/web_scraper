{
    "version": "1.0",
    "document": {
        "id": "https://www_berlingske_dk/internationalt/porsche-klaus-og-den-tyske-venstrefloej",
        "title": "Porsche-Klaus og den tyske venstrefløj",
        "content": "BERLIN: Det er ikke nemt at være på den tyske venstrefløj. Enten beskyldes man for at være en økonomisk tåbe, eller det hedder sig, at man vil fortsætte traditionen efter diktaturet i DDR. På den måde er Klaus Ernst, et af partiet Die Linkes to formænd, lidt af en forfriskning. Ernst er en tidligere socialdemokrat, der elsker at bekæmpe kapitalismen. De rige må dele med de fattige, siger han og mener således, at det ikke er tilfældet i dag. Tyskland skal ikke deltage i krigen i Afghanistan, arbejdsløse og pensionister skal have rigeligt med midler, og man skal stort set ikke kunne fyre folk. Klaus er fra Bayern og plejer at fremføre sine argumenter med et smil og hårde slag i bordet, som man gør på de kanter. Det forfriskende er Klaus' egne forhold, som nu drages frem i lyset. Die Linke består groft sagt af lige dele vesttyske marxistiske fantaster og østtyske veteraner fra DDRs gamle kommunistparti. Der er også en del yngre folk, som ikke er befængt af fortiden, men de sidder endnu ikke i toppen. Vesttyskerne og østtyskerne i Die Linke bryder sig ikke om hinanden. Marxisterne synes, de gamle kommunister er for borgerlige, og kommunisterne betragter marxisterne som verdensfjerne, ude af stand til sige tre sammenhængende sætninger. Alper og arbejdere I disse dage er store dele af partiet, der ved sidste forbundsdagsvalg fik næsten 12 procent af stemmerne, ved siden af sig selv. Det er kommet frem, at Ernst kører en ældre Porsche 911, at han har ladet parlamentet betale for fagforeningsrejser, og at han skovler penge ind. Da han aflønnes både som forbundsdagsmedlem og partiformand, bliver det tilsammen godt 13.000 euro om måneden; det er 97.500 kroner. I modsætning til partiets anden formand, østtyskeren Gesine Lötzsch, giver han ikke afkald på lederhonoraret. Det pynter heller ikke, set med marxistiske og kommunistiske øjne, at han holder ferie i en alpehytte i Østrig. Det ser ud til, at en god bil og en hyggelig bolig ikke betragtes som forenelig med at være arbejderfører. Stalin Den måske alvorligste anklage kommer fra Die Linkes egen kasserer i Bayern. Denne hævder, at partiets medlemstal er pustet op med folk, der ikke findes i virkeligheden. Formålet var, siger kassereren, at manipulere sig til flertal på partiets kongresser. Kun på denne måde har Klaus kunnet opnå magt i partiet, antydes det. Kassereren Ulrich Voss taler om »udpræget udemokratiske strukturer«, der minder om »begyndelsen af Stalin-æraen«. Stalin, den sovjetiske despot frem til 1953, omtales hyppigt af historietyngede figurer fra Die Linke. Forbundsdagsmedlem Diether Dehm kom galt af sted for nylig, da han sammenlignede to respekterede borgerlige kandidater til præsidentembedet som et valg mellem »Stalin og Hitler« og »pest og kolera«. Dehm forsvarer Klaus med næb og klør. Han kalder ugemagasinet Der Spiegel, som oprindelig fortalte om nogle af forholdene, »finanshajernes forlængede arm«. Dehm har været stikker for DDRs hemmelige politi, Stasi, i Vesttyskland, bl.a. om sangeren Wolf Biermann. Det har der været skrevet en del om, så han ved, hvordan det er at blive negativt omtalt i medierne. Klaus afviser at kommentere sagerne ud over, at han ikke mener at have gjort noget forkert, og at der delvis er tale om en intrige fra partiets kasserer i Bayern. Men formanden har allerede fået to øgenavne: Luksus-Ernst og Porsche-Klaus. Der må være nok at tale om, når Die Linkes spidser mødes i Berlin om nogle uger.",
        "metadata": {
            "source": "https://www.berlingske.dk/internationalt/porsche-klaus-og-den-tyske-venstrefloej",
            "image_url": "https://berlingske.bmcdn.dk/media/cache/resolve/image_x_large/image/84/841031/2946016-klaus-ernst-die-linke.jpg",
            "publication_time": "Tirsdag d. 17. august 2010, kl. 10.23",
            "author": "Michael Kuttner",
            "related_links": [],
            "attachments": []
        }
    }
}