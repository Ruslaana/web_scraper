{
    "version": "1.0",
    "document": {
        "id": "https://www_berlingske_dk/oekonomi/ammitzboell-faar-kritik-for-at-udsaette-status-over-oekonomien",
        "title": "Ammitzbøll får kritik for at udsætte status over økonomien",
        "content": "Regeringen har udskudt offentliggørelsen af den økonomiske rapport Økonomisk Redegørelse, som kommer tre gange årligt. Det er i sig selv er usædvanligt. Men det er begrundelsen for udsættelsen, der for alvor vækker opsigt hos Folketingets største parti, Socialdemokratiet. Den nye økonomi- og indenrigsminister, Simon Emil Ammitzbøll (LA), skriver nemlig, at \"der er behov for lidt ekstra tid med henblik på at få den nye regerings prioriteter klarere afspejlet i fremstillingen\". Det fremgår af et brev, han har sendt til Folketingets finansudvalg.  Ifølge finansordfører Benny Engelbrecht (S) skal Økonomisk Redegørelse give et partipolitisk neutralt billede af økonomiens tilstand. - Økonomisk Redegørelse skal være en objektiv redegørelse for, hvordan dansk økonomi har det. Uagtet hvordan den økonomiske politik fra regeringen så måtte se ud fremadrettet, siger han. - Det skulle ikke påvirkes af, at der er kommet en ny regering, siger han. - Det virker først og fremmest som om, at Simon Emil Ammitzbøll køber sig tid til at kunne \"photoshoppe\" med dansk økonomi for at få tallene til at se pænere ud.  Men det afviser ministeren fuldstændigt. - Den prognose, der ligger til grund for økonomisk redegørelse, er der ikke nogen former for politisk indblanding i. Sådan har det været med tidligere regeringer, sådan er det også med den nuværende regering, fastslår Simon Emil Ammitzbøll. - De ambitioner og politiske prioriteringer for dansk økonomi, som vi har i regeringen, skal afspejles i selve redegørelsen. Men prognosen er uforandret og i øvrigt lavet, før jeg blev minister. Rapporten skulle efter planen udkomme fredag. Det bliver i stedet i begyndelsen af næste uge, oplyser økonomi- og indenrigsministeren. ",
        "metadata": {
            "source": "https://www.berlingske.dk/oekonomi/ammitzboell-faar-kritik-for-at-udsaette-status-over-oekonomien",
            "image_url": "https://berlingske.bmcdn.dk/media/cache/resolve/image_x_large/image/3/36984/15711979-simon-emil-ammitzbl.jpg",
            "publication_time": "Fredag d. 09. december 2016, kl. 07.03",
            "author": null,
            "related_links": [],
            "attachments": []
        }
    }
}