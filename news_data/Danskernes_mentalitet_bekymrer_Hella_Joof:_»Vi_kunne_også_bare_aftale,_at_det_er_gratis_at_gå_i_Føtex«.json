{
    "version": "1.0",
    "document": {
        "id": "https://www_berlingske_dk/opinion/danskernes-mentalitet-bekymrer-hella-joof-vi-kunne-ogsaa-bare-aftale-at",
        "title": "Danskernes mentalitet bekymrer Hella Joof: »Vi kunne også bare aftale, at det er gratis at gå i Føtex«",
        "content": "Indimellem inviterer Hella Joof tørstige venner til privat fest med fri bar. Og næsten hver gang går det galt. »Lige pludselig er der ikke mere gin, og næste dag står der 1.000 halvfyldte drinks rundt omkring, som ingen kunne finde aftenen før,« siger den kendte filminstruktør og forfatter. »Alene fordi der er fri bar. Det er ret sjovt.« Hvad der er knap så sjovt er, at Danmark i høj grad minder om en løssluppen privatfest med tørstige gæster, der har sat sig for at udnytte den fri bar til det yderste. »Vi har lavet et system, der handler om, at man kun tager det, man skal bruge, når man har brug for det. Men sådan er mennesker ikke,« siger Hella Joof. Det er velfærdstatens indre dynamik, der fører til overforbrug og grådighed, mener Hella Joof, der er indstillet til Fonsmark-prisen for sit bidrag til den borgerlige idédebat. Tendensen til at maksimere sin egennytte er grundlæggende menneskelig, men i et velfærdssamfund bliver det stærkt problematisk, når stadigt flere deltagere i festen rager til sig af de angiveligt gratis goder. »Vi kunne også bare aftale, at det er gratis at gå i Føtex. For man tager jo ikke mere, end man skal bruge,« siger Hella Joof. »Hvorfor kommer jeg så hjem med en fyldt kurv? Det er, fordi det er gratis. De fleste af os ved trods alt intuitivt, at den ikke går i længden.« Generationerne er nødt til at lære at tale sammen og åbne for tilgivelse af hinandens fejltrin. For hvad er alternativet, spørger Hella Joof, der i november udgav debatbogen »Joof-doktrinen«.Fold sammenLæs mereFoto: Mathias Svold. Som uforfærdet liberal stemme er komikeren, filminstruktøren, skuespilleren og debattøren Hella Joof et sjældent fænomen i dansk kulturliv. Sammen med Martin Brygmann, Paprika Steen og Peter Frödin brød Hella Joof igennem som folkekær komiker i populære tv-shows som »Det Brune Punktum« og »Lex & Klatten«, der i dag står som kulminationen på den ironiske tidsånd efter Murens fald. Siden fik hun succes som filminstruktør af publikumsfavoritter som »En kort en lang«, »Oh Happy Day« og senest »Meter i sekundet«. I november udgav Joof debatbogen »Joof Doktrinen – et livsleksikon«. Få måneder tidligere havde otte kvinder anklaget Hella Joofs gamle ven og mangeårige samarbejdspartner Martin Brygmann for seksuelt grænseoverskridende adfærd. I bogen reflekterer hun humoristisk og eftertænksomt over dybden af de værdi- og kønspolitiske generationskløfter, der løber gennem Danmark i det 21. århundrede. Mens en selvbevidst og kønspolitisk ungdom skyder med skarpt efter boomere fra en anden tid, ser ældre generationer skeptisk på en angiveligt krænkelsesparat ungdom, der med farisæisk iver udskammer moralsk fejlbarlige mennesker på de sociale medier. Generationerne må lære at tale sammen og finde tilgivelse, lyder et af Hella Joofs budskaber. »Ja, selvfølgelig skal vi da det,« svarede Hella Joof ufortøvet, daBerlingske i novemberspurgte hende, om Martin Brygmann skal tilgives. »Vi skal da tilgive alle. Hvad skal vi ellers gøre? Er der nogen mennesker, der skal straffes resten af deres liv? Altså, vil du sætte dit kryds på det lovforslag?« Unge danskere er født ind i et politisk system, der medvirker til at øge forventninger til velfærdsstaten, mener Hella Joof.Fold sammenLæs mereFoto: Mathias Eis. Lad os holde igen med den tværgenerationelle dømmesyge, og lad os i stedet komme hinanden i møde, lyder budskabet fra Hella Joof, der alligevel sætter fingeren på et ømt punkt, når det gælder de yngre generationers tilbøjelighed til at udlicitere det personlige ansvar til fællesskabet. »Noget af det værste, jeg ved, er, når vi overlader vores liv til staten. Der kan jeg se en stor forskel på ældre og yngre generationer. De gamle, som ikke tager velfærdssamfundet for givet. De overforbruger heller ikke velfærden, og de har stadigvæk en forventning om, at hvis det går galt, så henvender man sig til hinanden. Så får man hjælp i familien, eller man hjælper sin omgangskreds eller sine naboer,« siger hun og understreger, at hun ikke er ude på at skyde med skarpt efter hverken de unge eller andre befolkningsgrupper. »Men det er klart, at hvis du er født ind i systemet og aldrig har oplevet andet end forventningen om, at man kan få hjælp fra staten, kommunen eller velfærdssamfundet, så er det selvfølgelig det, man gør. Sådan har jeg ikke opdraget nogen,« siger Hella Joof: »Men vi er jo mange om at opdrage vores børn. Man bestemmer ikke selv helt over sine børn. De er jo også opdraget af folkeskolen og alle mulige andre institutioner. Men jeg er meget optaget af det der med, at hvis du selv kan klare det, så skal du ikke belaste systemet.« I sin egen ungdom ønskede hun ligefrem at smadre systemet.  Den unge Hella Joof ville forandre verden, knuse kapitalen og omstyrte samfundets undertrykkende strukturer. Derfor meldte hun sig ind i Danmarks Kommunistiske Ungdom, hvor hun lærte at holde sig for næsen, når talen faldt på det borgerlige Danmark. »Når venstrefløjen taler om højrefløjen, rynker de på næsen, og de skal næsten kaste op. Det er næsten det samme som at være nazist,« siger hun, der stadig kan tage sig selv i at reagere med instinktiv modvilje, når hun bliver sat i bås som en del af den onde højrefløj. »Ordet højreorienteret kan jeg slet ikke identificere mig med. Men når man ikke er venstreorienteret, er man jo nok mere højreorienteret. Men det er meget svært for mig. Jeg ville aldrig skrive det på et CV.« I 2017 vakte Hella Joof opsigt, da hun som medlem af regeringens nyoprettede disruptionråd opfordrede danskerne til at frigøre sig fra deres vaneforestillinger om velfærdssamfundet. I stedet burde de lade sig inspirere af indianske stammer. »Der er mange indianerstammer, som hvert syvende år brænder hele lortet ned og starter forfra, og det tror jeg faktisk, at vi skal,« udtalte hun dengang. »Ordet højreorienteret kan jeg slet ikke identificere mig med«, siger Hella Joof, der betegner sig selv som »hippie-liberal«.Fold sammenLæs mereFoto: Mathias Eis. I 2025 er det andre indfødte, der optager Hella Joof. Som en pendant til den generation af danskere, der som »indfødt digitale« er vokset op med allestedsnærværende computere og mobiltelefoner, ser Hella Joof en tilsvarende generation af unge danskere i 20erne og 30erne, som hun betegner som »indfødte velfærdsmennesker«. En generation med enorme forventninger til velfærdssamfundets sikkerhedsnet, der i deres øjne ikke kan blive tilstrækkeligt fintmasket. »Jeg bliver bekymret, for de forventninger, de har til vores velfærdssamfund, kan det slet ikke honorere. Det er jo det, vi begynder at opdage nu,« siger hun. Trods et svimlende skattetryk står danskerne over for voksende udfordringer med velfærdsstatens finansieringsgrundlag. Men det er ikke en sandhed, der flugter med en forvænt befolknings forventningshorisont, mener Hella Joof. »Vi tror, at hvis man betaler halvdelen af indtægten til staten, så kan staten tage sig af os. Det kan den også, hvis vi vil nøjes med lidt mindre allesammen,« siger hun: »Men det vil vi jo ikke nøjes med. Vi vil allesammen have det bedste. Det kan man ikke få på den her måde med planøkonomi. Det er jo planøkonomi. Hele vores velfærds- og sundhedsvæsenet er planøkonomi.« Hella Joof fik »skældud«, da hun stillede sig skeptisk over for ideen om gratis psykologhjælp til unge danskere.Fold sammenLæs mereFoto: Mathias Svold. For nogle år siden fik Hella Joof igen kærligheden at føle, daet rødt flertal i 2021besluttede at gøre en forsøgsordning med gratis psykologhjælp til unge mellem 18 og 24 med let til moderat depression eller angst permanent. »Jeg fik skældud, da jeg sagde: pas nu på med at gøre det gratis at gå til psykolog for unge under 25,« erindrer hun. I 2023 kunneDansk Psykologforeningkonstatere rekordlange ventetider for den pågældende aldersgruppe, og at ordningen var »voldsomt underfinansieret«. »Og sådan er det jo, når man lover noget gratis, men ikke sørger for, hvor psykologerne skal komme fra,« hævder Hella Joof: »Vi kan jo ikke nå at uddanne de psykologer på så kort tid. Vi kan også godt love, at der kommer 1.000 flere sygeplejersker. Vi kan love alt muligt godt, men hvor skal det komme fra? I stedet har vi lavet et system, som på et eller andet tidspunkt braser sammen.« Resultatet er en social slagside på bekostning af samfundet svageste, mener hun. »Overklassen er jo ligeglad, de betaler bare selv for det,« siger Hella Joof. »Men når middelklassen opdager, at systemet ikke fungerer, så plejer der at ske noget. Så jeg tror, der sker noget snart.«",
        "metadata": {
            "source": "https://www.berlingske.dk/opinion/danskernes-mentalitet-bekymrer-hella-joof-vi-kunne-ogsaa-bare-aftale-at",
            "image_url": "https://berlingske.bmcdn.dk/media/cache/resolve/image_x_large_vertical/image/188/1887079/24885831-som-ungkommunist-lrte-hella-joof-at-holde-sig-for.jpg",
            "publication_time": "Lørdag d. 08. februar 2025, kl. 11.23",
            "author": "Troels Heeger",
            "related_links": [],
            "attachments": []
        }
    }
}