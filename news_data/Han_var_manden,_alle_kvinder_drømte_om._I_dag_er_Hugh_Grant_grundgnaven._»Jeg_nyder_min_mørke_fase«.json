{
    "version": "1.0",
    "document": {
        "id": "https://www_berlingske_dk/skaerm/han-var-manden-alle-kvinder-droemte-om-i-dag-er-hugh-grant-grundgnaven-jeg",
        "title": "Han var manden, alle kvinder drømte om. I dag er Hugh Grant grundgnaven. »Jeg nyder min mørke fase«",
        "content": "Hugh Grant har for nylig udtalt, at det er dødkedeligt at være på filmoptagelse i 2024: Folk er holdt op med at drikke, og der er ingen, der flirter eller finder deres kommende ægtefælle. Alle sidder og kigger ned i deres telefoner. Direkte tale fra en skuespiller, der byggede sin karriere på at spille svigermors drøm. I dag er svigermor død, og Grant har fået modet (og alderen) til at gøre og mene præcis, hvad der passer ham. Det er på tide, siger han til Berlingske, da vi fanger ham en novemberdag over Skype. I gyseren »Heretic« spiller Grant sammen med Sophie Thatcher og Chloe East, men filmen er meget langt fra romantiske komedier, som Hugh Grant blev kendt for.Fold sammenLæs mereFoto: Jeffrey Mayer/AP/Ritzau Scanpix. »Selvom jeg har lavet film, som jeg er meget stolt af, har det også været meget begrænsende. Det var aldrig rigtig interessant for mig at spille flot fyr eller forelsket fyr,« siger han iført ensfarvet skjorte og en britisk charme, der balancerer et sted mellem gentleman og røvhul. Selvom verden både har elsket ham som genertcute-boy(«Fire bryllupper og en begravelse«), fumlende intellektuel (»Notting Hill«) og arrogant, men lækker chef (»Bridget Jones' dagbog«), er Grant nu i gang med en anden og ny side af sin karriere. »Freakshowæraen,« som han siger. Lige nu er han aktuel med gyseren »Heretic«, der ligger flere mørke nuancer til cv'et. »Jeg nyder min mørke fase,« fortæller han og tilføjer en pointe, som andre nok har tænkt før ham: »Jeg tror, at den kan føre mig langt.« Hugh Grants karriere er en fascinerende historie om talent, timing og genopfindelse. Han voksede op med en passion for skuespil og startede sin karriere i teater og mindre britiske film. Hans gennembrud kom i 1994 med »Fire bryllupper og en begravelse«, en romantisk komedie, der etablerede ham som den charmerende, lidt klodsede hovedperson, der blev synonym med britiskerom-coms. »Jeg var god til fjollede stemmer og fjollede karakterer,« som han selv siger om det, der blev en guldalder for den britiske komedie. Den britiske skuespiller Hugh Grant og hans daværende kæreste Elizabeth Hurley på Hotel d'Angleterre i København, hvor de i 1996 fortalte om filmen »Ekstreme metoder«. Året før var han blevet afsløret sammen med en gadeluder i Beverly Hills. Men både karrieren og parforholdet overlevede.Fold sammenLæs mereFoto: Jan Jørgensen/NF/Ritzau Scanpix. Især komedien »Notting Hill« har han et horn i siden på. »Når jeg sidder og zapper om aftenen efter et par drinks, og den film kommer på en af kanalerne, tænker jeg bare: 'Hvorfor har min karakter ingen nosser? Hvorfor gør han ikke noget,'« sagde han for nylig til magasinet TIME. Et opgør er i gang. Hugh Grant er træt af at være pæn. Først var der rollen som i »Paddington 2«, hvor Grant var en selvforelsket skurk. Så kom Susanne Bier-serien »Undoing«, hvor han spillede en ægtemand af den slags, man helst vil undgå. Nu kommer gyseren »Heretic«. Jeg spørger, om han ikke længere har fidus til blockbusters. »Heretic« er trods alt en gyser, der handler om religion. Ret langt fra de pæne britiske kærlighedshit. Box office poison, som man kalder det i USA, når noget får biograferne til at ligge øde. »Det er en svær balance. Jeg kan ikke rigtigt se fidusen i at lave noget, som ingen gider se. Det er jo bare ensom onani. På den anden side kommer du til at træffe ret uinteressante beslutninger, hvis du kun tænker på at ramme et stort publikum,« siger Grant, der allerede har erfaringer med at genopfinde sig selv. Midt i karrierens højdepunkt blev den pæne og korrekte skuespiller, der i øvrigt var i fast forhold med kollegaen Elizabeth Hurley, taget på fersk gerning i en bil med sexarbejderen Divine Brown. Hugh Grant tog sagen på sig. Hele verden så med, da Hugh Grant og Divine Brown havde sex i en bil på Sunset Boulevard i Hollywood. Ifølge politiet samlede han hende op i sin bil og kørte hende ned ad en sidegade, hvor de udviste »upassende adfærd«.Fold sammenLæs mereFoto: Lapd/AFP/Ritzau Scanpix. Kort efter sin arrestation optrådte han i »The Tonight Show« med Jay Leno, hvor han sagde de nu berømte ord: »I did a bad thing. There you have it.« Offentligheden tilgiver, men kun hvis man selv tør møde skammen med åbenhed og humor. I dag er episoden næsten glemt, overskygget af Grants evne til at genopfinde sig selv som skuespiller og blive en endnu stærkere aktør i filmverdenen. Flere år senere fortalte tv-værten Jon Steward, at Hugh Grant havde været den mest irriterende gæst på »The Tonight Show«. Grant havde brokket sig over tidsplanen og lavet en scene over de klip, der blev vist fra filmen »Did You Hear About the Morgans?«, som han skulle promovere. Endnu en gang sagde Grant undskyld. Denne gang på Twitter.  Turns out my inner crab got the better of me with TV producer in 09.Unforgivable. J Stewart correct to give me kicking. Igen blev Hugh Grant tilgivet. Men nu er han færdig med at lægge sig ned. De senere år har Hugh Grant overladt ideen om at finde den store sandhed til de unge. For ham er det nok at sige tingene, som de er. Det er Søren Ulrik Thomsen, der har fundet på den formulering, men den passer perfekt. Hugh Grant er ikke ubehagelig, men han er ærlig. De romantiske komedier er slut, siger han. »For mig har det sjoveste altid været at fejre de underlige måder, vi mennesker bevæger os gennem livet på. Især når det handler om smertefulde ting, som man skal håndtere for at bevæge sig videre. Det morsomme ved de mørke karakterer er jo at skrælle alle lagene af og prøve at fangethe jelly inside.« I filmen »Heretic« spiller han en aldrende mand, der får besøg af to unge mormonpiger. Gennem de senere år har britiske Hugh Grant taget mørkere roller. Her er han ved premieren på »Paddington i Peru«, hvor han også er en gnavpot.Fold sammenLæs mereFoto: Justin Tallis/AFP/Ritzau Scanpix. De har trodset uvejret for at omvende folk i deres lokalområde, og Grants karakter ligner en venlig gammel mand, der har blåbærkage i ovnen. Intet kunne være længere fra virkeligheden. »Jeg synes, at det var et ret modigt manuskript. Det amerikanske marked er jo enormt, og der er mange kristne, som vi ikke må træde over tæerne. Men jeg syntes, at det var fascinerende i sig selv. En del af os bliver mere skræmte af kirker, end vi glæder os over dem,« som han siger. Selv kommer han fra en religiøs familie. Renee Zellweger og Hugh Grant fotograferet ved premiere på »Bridget Jones – på randen af fornuft« i 2004. Om få måneder kommer fjerde og sidste film om den evige singlekvinde. Denne gang er hun enke og mor til to. Hvad Hugh Grants rolle er, får vi at vide til februar, når der er dansk premiere.Fold sammenLæs mereFoto: Toby Melville/Reuters/Ritzau Scanpix. Moren insisterede på fast kirkegang for Hugh og hans storebror. »Vi hadede det, fordi det var kedeligt, og fordi ikke gav nogen mening. Og så en dag gav vores far os ret. 'Det ér tosset,' sagde han. Og derefter var det kun min mor, der gik i kirke,« siger Hugh Grant, der dog har oplevet en stigende interesse for religion. »Jo ældre jeg bliver, jo mere opsøger jeg kirken. Især på mine dårlige dage. Jeg har et hus i Provence, og nogle dage kan jeg godt finde på at gå hen til kirken og se, om den lokale helgen, St. Lawrence, kan hjælpe mig lidt. Jo ældre jeg bliver, jo mere kan jeg se, hvad Gud har at tilbyde. Det er en svær verden, om ikke andet kan man måske få lidt trøst,« mumler han og tilføjer: »Det er jo uhyrligt på et intellektuelt niveau. Men jeg synes nu også, at der er noget rart ved det.« Måske er det præcis dér, hvor Hugh Grant er kommet hen: et sted, hvor han kan gøre præcis, hvad der passer ham, når det passer ham, fordi det passer ham. Uden at det nødvendigvis skal give mening. Et sted, hvor han vælger roller, der underholder ham personligt, snarere end at tænke på, hvordan de vil påvirke karrieren. Eller som han sagde i et interview til den tyske avisDie Weltfor nylig: »Jeg er nu 'for gammel, for fed og for grim' til at spille de roller i Hollywood.« Det kan der måske også være en befrielse i. »Heretic« har premiere i de danske biografer torsdag den 21. november.",
        "metadata": {
            "source": "https://www.berlingske.dk/skaerm/han-var-manden-alle-kvinder-droemte-om-i-dag-er-hugh-grant-grundgnaven-jeg",
            "image_url": null,
            "publication_time": "Mandag d. 18. november 2024, kl. 20.54",
            "author": "Sarah Iben Almbjerg",
            "related_links": [],
            "attachments": []
        }
    }
}