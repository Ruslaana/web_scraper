{
    "version": "1.0",
    "document": {
        "id": "https://www_berlingske_dk/kommentatorer/ditlev-tamm-mette-frederiksen-har-ret-i-sin-tale-om-drastisk-at",
        "title": "Ditlev Tamm: Mette Frederiksen har ret i sin tale om drastisk at styrke forsvaret, og om at vi skal fortsætte med at arbejde",
        "content": "Stoicismen er en retning inden for antik filosofi, som grundlæggende handler om, hvordan man skal forholde sig til tilværelsen og forme sin personlighed. Stoicismen er kommet på mode, formentlig fordi den umiddelbart er ret let tilgængelig og kan bruges som udgangspunkt for populærfilosofiske bøger af den type, der sigter på at opstille enkle leveregler i en tid, som ofte opleves af den enkelte som kaotisk. Canadieren Jordan Peterson er blevet verdensberømt på sine 12 sætninger, der indeholder banaliteter såsom at søge det, som er meningsfuldt, at man skal tale sandhed, eller – lidt i mere periferien af stoicismens kernebudskaber – at man skal kæle for en kat, når man møder den på gaden. Det lyder umiddelbart fjollet, men er vistnok en art metafor for at være opmærksom på livets små øjeblikke og muligheder for at glæde andre. En dansk nystoiker, Niels Overgaard, har fået mange læsere af sine fem leveregler, hvoraf en, som danner titlen på hans bog – og som også er svær at være imod – lyder, at det hele handler ikke om dig. Et af de efter min mening bedste råd, der er at hente i netop denne bog, er en opfordring til at læse de originale antikke værker. Det gør jeg gerne selv, og en af mine klassikere, som jeg her vil anbefale, er romeren Ciceros bog om pligter (De Officiis) skrevet kort før hans død i 43 f. Kr. som leveråd til hans søn Marcus. Cicero sammenfattede ikke sine tanker i kortfattede overskrifter, men udviklede sin pligtfilosofi over tre bøger. Jeg tænker, at en person som for eksempel den bedragerisigtede britiske finansmand Sanjay Shah, der for tiden for en dansk domstol udvikler sine helt egne ideer om lov og ret, med held kunne have tænkt over en sætning hos Cicero om, at det er en »fundamental vildfarelse, der får umoralske mennesker til, når noget synes dem nyttigt og fordelagtigt, at gribe til med begge hænder, men samtidig også straks at holde det uden for enhver moralsk vurdering.« Netop forholdet mellem moral og nytte er noget, Cicero går op i, og noget, der på sin vis gør hans bog nok så interessant som nutidens neostoicisme, er en stærk betoning af den enkeltes ansvar overfor samfundet og det menneskelige fællesskab. Ditlev Tamm mener, at Mette Frederiksen i stedet for at moralisere bør citere datidens store filosoffer.Fold sammenLæs mereFoto: Sofie Barfoed. Cicero kan omvendt være en trøst for en skuffet dansk trepartisregering, mens vælgerne siver bort. Analyser af mulige årsager fremhæver modviljen mod, at regeringen afskaffede en fridag, store bededag, og en utilfredshed med statsministerens stadige betoning af, at vi faktisk skal arbejde mere og ikke holde så meget fri, hvis vi gerne vil beholde vores velfærdsstat og også kunne opbygge et forsvar, som kan beskytte den mod ydre fjender, der som bekendt geografisk ikke er så langt borte. Personligt synes jeg, at Mette Frederiksen har ret i sine bekymringer og i sin tale om drastisk at styrke forsvaret, og om at vi skal fortsætte med at arbejde, når og så længe, vi kan. Cicero ville være enig. Højt på hans liste står konstant et aktivt liv og hensynet til staten og dens forsvar. Og havde statsministeren og hendes rådgivere nu læst deres Cicero grundigt og hæftet sig ved hans fremhævelse af, at »der skal mod og fasthed til at bevare ro og overblik i spændte situationer og ikke lade sig bringe ud af fatning i panik, men holde hovedet klart og stadig lytte til fornuftens stemme«, ja, så havde hun måske endda undgået minkskandalen og allerede nu haft flere penge til forsvaret. I politik som i livet går det op og ned. Jeg vil anbefale statsministeren og lederne af de øvrige regeringspartier at læse Cicero, hvor der er meget at hente for engagerede politikere. Jeg glæder mig til – næste gang hun vil ruske op i danskerne – at høre hende i stedet for moralisering og en hævet pegefinger at citere Cicero: »I ser, i hvor høj grad alderdommen, så langt fra at være træg og uvirksom, tværtimod er arbejdsivrig og altid optaget af at sætte et eller andet i værk …« Så fint kan det siges. Ditlev Tamm er juraprofessor emeritus, forfatter og debattør ",
        "metadata": {
            "source": "https://www.berlingske.dk/kommentatorer/ditlev-tamm-mette-frederiksen-har-ret-i-sin-tale-om-drastisk-at",
            "image_url": "https://berlingske.bmcdn.dk/media/cache/resolve/image_x_large/image/177/1778700/24667970-statsminister-mette-frederiksen-om-torsdagen-for.jpg",
            "publication_time": "Tirsdag d. 26. marts 2024, kl. 13.32",
            "author": "Ditlev Tamm",
            "related_links": [],
            "attachments": []
        }
    }
}