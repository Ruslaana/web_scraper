{
    "version": "1.0",
    "document": {
        "id": "https://www_berlingske_dk/samfund/danske-soldater-naar-hjem-til-jul-i-sidste-sekund",
        "title": "Danske soldater når hjem til jul i sidste sekund",
        "content": "De strandede danske soldater i Afghanistan ser nu alligevel ud til at kunne nå hjem til jul. Det oplyser Hærens Operative Kommando. Efter at en støvsky tidligere torsdag forhindrede 32 soldater i Camp Bastion, i den sydlige Helmand-provins, i at flyve til Kabul, hvorfra de efter planen skulle være fløjet videre til Danmark, er de nu landet i den afghanske hovedstad.  Herfra er det planen, at de 32 soldater skal videre med fly fredag formiddag til Mazar-e Sharif i det nordlige Afghanistan. Og derefter videre med fly til Danmark med en mellemlanding i Belgien. Hvis alt går efter planen vil flyet med de strandede soldater derfor kun lande i Billund Lufthavn med en forventet ankomst midnat mellem den 23. og den 24. december. Med udgangspunkt i de strandede soldaters ønsker vil de blive transporteret fra Billund Lufthavn til et antal stationer i Danmark. Tidligere på ugen forhindrede en lignende støvsky den britiske premierminister, David Cameron, i at aflægge julevisit hos de britiske soldater Helmand-provinsen, hvor Storbritannien har sine største militærbaser. /ritzau/ INFOshop:Guide: Find den bedste juleand INFOshop:Danskerne i krig",
        "metadata": {
            "source": "https://www.berlingske.dk/samfund/danske-soldater-naar-hjem-til-jul-i-sidste-sekund",
            "image_url": "https://berlingske.bmcdn.dk/media/cache/resolve/image_x_large/image/69/690228/4740477-soldater-hjemkomst.jpg",
            "publication_time": "Torsdag d. 22. december 2011, kl. 20.09",
            "author": null,
            "related_links": [],
            "attachments": []
        }
    }
}