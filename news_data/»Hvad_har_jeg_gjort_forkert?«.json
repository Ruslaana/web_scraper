{
    "version": "1.0",
    "document": {
        "id": "https://www_berlingske_dk/internationalt/hvad-har-jeg-gjort-forkert",
        "title": "»Hvad har jeg gjort forkert?«",
        "content": "- Jeg forstår stadig ikke, hvad jeg har gjort forkert, siger Eden Abergil. Den kvindelige, israelske eks-soldat er blevetstærkt kritiseret for at lægge fotografier på Facebook,der viser hende med tilbageholdte palæstinensere i håndjern og med bind for øjnene. Palæstinensiske talsmænd har kaldt billederne \"ydmygende\" og karakteriseret dem som kendetegnende for den israelske besættelsesmagts umenneskelighed. Og den israelske hær har udsendt en undskyldning, hvori Abergils handling kaldes \"beskæmmende\". »Jeg ville huske mine oplevelser« I et interview med israelsk militærradio siger den kvindelige soldat, at hun ikke selv kan se noget galt i billederne. - Der er ingen vold eller hensigt om at ydmyge nogen på billederne. Jeg havde bare et billede taget med dem i baggrunden. Jeg gjorde det for at huske oplevelsen. Det var ikke en politisk erklæring. Det drejede sig om at huske mine oplevelser i hæren. Billederne blev lagt ud på Facebook i begyndelsen af august. De viser Eden, som poserer på forskellige måder i nærheden af de palæstinensiske fanger. Mange var chokeret over billederne, mens nogle fandt dem morsomme. \"Du er super sexet her,\" skrev en af Abergils venner. Eden svarede: \"Ja, jeg ved det, ha ha, sikke en dag, se hvordan han fuldender mit billede, jeg spekulerer på, om han er på Facebook!\" Tilsidesættelse af menneskelighed Synes Eden Abergil, at billederne er både uskyldige og morsomme, bliver hun i disse dage om, at mange andre synes det stik modsatte. - Disse grusomme billeder afspejler Israels igangværende objektivering af palæstinensere og en fuldstændig tilsidesættelse af deres menneskelighed og af deres menneskerettigheder og især deres ret til privatlivets fred, siger Ishay Menuchin, administrerende direktør for Public Commité mod Tortur i Israel til avisen Jerusalem Post: - Denne soldats adfærd er et resultat af en israelsk militær kultur, der bringer unge israelere til systematisk at krænke de grundlæggende rettigheder for palæstinensere. Formand for Udenrigsudvalget og forsvarsudvalget i Israel, Otniel Schneller har også reageret på fotografierne med løftet pegefinger. Schneller siger, at alle soldater og officerer skal forstå, at den israelske hærs styrke ikke kun ligger i våben og uddannelse, men også i moral og værdier, som adskiller den fra andre hære i verden.",
        "metadata": {
            "source": "https://www.berlingske.dk/internationalt/hvad-har-jeg-gjort-forkert",
            "image_url": "https://berlingske.bmcdn.dk/media/cache/resolve/image_x_large/image/84/840585/2947513-palestinians-israelsoldier.jpg",
            "publication_time": "Tirsdag d. 17. august 2010, kl. 13.51",
            "author": "Mads Kastrup",
            "related_links": [],
            "attachments": []
        }
    }
}