{
    "version": "1.0",
    "document": {
        "id": "https://www_berlingske_dk/virksomheder/verdens-stoerste-olieselskab-satser-milliarder-benzin-er-fremtiden",
        "title": "Verdens største olieselskab satser milliarder: Benzin er fremtiden længe endnu",
        "content": "Trods denenorme opmærksomhed, som elbiler får lige nu, vil forbrændingsmotoren have endnu mange års fremtid for sig. Det mener verdens største olieselskab, det saudiske Saudi Aramco, som derfor lige nu investerer i selskaber, der bygger benzin- og dieselmotorer. I juni købte Saudi Aramco en ejerandel på ti procent for 740 millioner euro (5,1 milliarder kroner) i Horse Powertrain med 19.000 ansatte, som lever af netop at bygge forbrændingsmotorer, skriver den britiske finansavis Financial Times. Rationalet er, at selv om bilbranchen snart holder op med at designe og udvikle sine egne forbrændingsmotorer, vil den i stedet begynde at købe dem hos tredjeparter. »Det vil blive utroligt dyrt for verden at stemple helt ud eller klare sig uden interne forbrændingsmotorer,« siger Yasser Mufti, som er oliegigantens ansvarlige for opkøbet. Mufti mener derfor, at forbrændingsmotorer stadig vil findes »i meget, meget lang tid«. Det mener tilsyneladende også den kinesiske Volvo-ejer, Geely, og franske Renault, for de har været med til at starte Horse Powertrain. Saudi Aramco har også skruet op for en udvidelse af sit net af benzintanke verden over. Sidste år bestod det af 17.200 i USA, Kina og Japan. I år er der købt op i lande som Chile og Pakistan, hvor der forventeligt går længere tid, før benzin- og dieselbilerne forsvinder. Saudi Aramco, der i 2023 omsatte for 500 milliarder dollar, har tidligere sagt, at selskabet forventer, at mere end halvdelen af alle biler i 2050 fortsat vil køre på en eller anden form for klassisk brændstof. I EU bliver det fra 2035 forbudtat sælge nye benzin- og dieselbiler, og også i Storbritannien er der sat en grænse for, hvor længe salget må blive ved. I stedet er det elbiler, som skal tage over. Efter et par års eksplosiv fremgang er væksten i elbilsalget dog taget af, selvomandelen af elbiler i det samlede nysalg fortsat vokser. I Danmark ernæsten halvdelen af alle nysolgte personbiler – 45 procent – i årets første seks måneder elbiler. For et år siden var det 34 procent. Matias Giannini, som er administrerende direktør for Horse Powertrain, er sikker på, at »så langt ude som 2035, 2040 og selv efter 2040 vil vi stadig se et betydeligt antal biler med intern forbrændingsmotor«. »Helt sikkert vil mere end halvdelen og op mod 60 procent af befolkningen stadig have en eller anden form for motor, hvad enten det er en ren intern forbrændingsmotor, en fuld hybrid eller en plugin-hybrid,« siger han til finansavisen. Hans virksomhed driver 17 fabrikker verden over. De producerer op mod 3,2 millioner enheder om året og ønsker at skrue tallet op til fem millioner. Det svarer til, hvad Stellantis – som ejer Chrysler, Fiat og Citroën – fremstiller. Horse Powertrain mener, at bilproducenterne kan spare penge på at købe motorer fra dem i stedet for at fremstille deres egne. I stedet kan producenterne så koncentrere sig om atudvikle elmotorer til elbiler. Bilanalytiker Philippe Houchois fra Jefferies mener, at det giver god mening for både bilproducenterne og oliegiganten at investere, som de gør. »Overgangen til elbiler går langsommere, end nogen troede, og der er hybrider, som nogen forventede ville forsvinde, så kørebanen er længere,« siger han i forventning om, at også bilproducenter som Honda og Nissan kunne blive kunder hos Horse Powertrain. Det har dog skabt uro i Sverige, at Saudi Aramco har købt sig ind i selskabet. Dermed bliver oliegiganten, der er næsten fuldt ejet afden saudiarabiske stat, nemlig også delejer i svenske Volvo Cars tidligere fabrik for forbrændingsmotorer i Skövde – og dermed i en forsknings- og udviklingsafdeling i Göteborg, alt i alt med 2.200 ansatte. Bitte Hammargren, der er mellemøstekspert på Utrikespolitiska Institutet, advarer i Svenska Dagbladet om, at det saudiske ejerskab – oven i det kinesiske i Geely – kan få konsekvenser for Sverige. »Sverige har været ret godtroende, nårdet gælder investeringer fra autoritære stater. Når de køber sig ind i vital svensk fremstillingsvirksomhed, bliver det også sværere for den svenske stat at have en holdning, når det gælder menneskerettigheder,« siger hun til avisen.  ",
        "metadata": {
            "source": "https://www.berlingske.dk/virksomheder/verdens-stoerste-olieselskab-satser-milliarder-benzin-er-fremtiden",
            "image_url": "https://berlingske.bmcdn.dk/media/cache/resolve/image_x_large_vertical/image/181/1815144/24747942-selv-om-flere-og-flere-dropper-at-tanke-benzin-og.jpg",
            "publication_time": "Onsdag d. 10. juli 2024, kl. 13.41",
            "author": "Thomas Breinstrup",
            "related_links": [],
            "attachments": []
        }
    }
}