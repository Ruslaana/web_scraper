{
    "version": "1.0",
    "document": {
        "id": "https://www_berlingske_dk/virksomheder/musikgiganter-sagsoeger-ai-firmaer-for-kraenkelse-af-ophavsretten-i",
        "title": "Musikgiganter sagsøger ai-firmaer for krænkelse af ophavsretten i et »næsten ufatteligt omfang«",
        "content": "Verdens største musikselskaber har sagsøgt to nystartede firmaer, der bruger kunstig intelligens (ai), for krænkelser af ophavsretten. Sony Music, Universal Music Group og Warner Records er blandt de sagsøgere, som begrunder sagsanlæggene med overtrædelser i et »næsten ufatteligt omfang«. De påstår, at ai-virksomhederne Suno og Udio stjæler deres musik og udgiver næsten identiske værker. Det skriverBBC. Suno og Udio har ifølge musikselskaberne udgivet sange som »Prancing Queen«, der er så lig originalen, at selv hardcore ABBA-fans vil have svært ved at høre forskel. Musikselskaberne kræver 150.000 dollar – svarende til lidt over en million danske kroner – i erstatning pr. sang. Suno, der blev lanceret sidste år, hævder, at over ti millioner mennesker har brugt deres værktøjer til at skabe musik. Virksomheden har et partnerskab med Microsoft og har efter sigende rejst 125 millioner dollar fra flere investorer. Den anden virksomhed, Udio, er støttet af venturekapitalfirmaet Andreessen Horowitz. Dens app blev lanceret i april og blev lynhurtigt populær. Musikselskaberne annoncerede mandag via »Recording Industry Association of America«, at de har sagsøgt ai-virksomhederne. Dette sker, efter at mange andre grupper såsom forfattere og medieorganisationer ligeledes har sagsøgt ai-virksomheder. Ai-virksomhederne har tidligere hævdet, at deres brug af ophavsbeskyttet materiale er lovlig ifølge fair use-reglen, som tillader en vis brug af beskyttede værker, for eksempel til satire eller nyheder. Men ifølge musikselskaberne tjener disse virksomheder penge på decideret at kopiere deres sange. »Brugen her er langtfra transformativ, da der ikke er noget funktionelt formål bag ai-modellens inddragelse af de ophavsbeskyttelse optagelser, bortset fra at spytte nye, konkurrerende musikfiler ud,« lyder anklagerne. Musikselskaberne mener, at ai-virksomhederne stadig skal følge reglerne, og advarer om, at denne form for »tyveri« truer musikkens økosystem. Søgsmålene kommer, få måneder efter at omkring 200 kunstnere, herunder Billie Eilish og Nicki Minaj, underskrev et brev, der opfordrer til at stoppe brugen af kunstig intelligens i musikindustrien.",
        "metadata": {
            "source": "https://www.berlingske.dk/virksomheder/musikgiganter-sagsoeger-ai-firmaer-for-kraenkelse-af-ophavsretten-i",
            "image_url": "https://berlingske.bmcdn.dk/media/cache/resolve/image_x_large_vertical/image/180/1809708/24736114-suno-og-udio-har-iflge-musikselskaberne-udgivet-s.jpg",
            "publication_time": "Tirsdag d. 25. juni 2024, kl. 13.50",
            "author": "Olivia Emma Espersen",
            "related_links": [],
            "attachments": []
        }
    }
}