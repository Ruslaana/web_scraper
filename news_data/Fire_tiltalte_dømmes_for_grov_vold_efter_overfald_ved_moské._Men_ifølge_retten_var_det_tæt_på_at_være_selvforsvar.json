{
    "version": "1.0",
    "document": {
        "id": "https://www_berlingske_dk/indland/fire-tiltalte-doemmes-for-grov-vold-efter-overfald-ved-moske-men-ifoelge",
        "title": "Fire tiltalte dømmes for grov vold efter overfald ved moské. Men ifølge retten var det tæt på at være selvforsvar",
        "content": "Det var på grænsen til at være nødværge og dermed selvforsvar, da tre drenge mellem 15 og 17 år og en 61-årig mand var involveret i et knivstikkeri ved Det Islamiske Trossamfunds moské på Dortheavej i Københavns Nordvestkvarter. Mandag er de fire blevet dømt ved Retten på Frederiksberg. Alle for grov vold. De fire tiltalte er blevet idømt fra to måneders fængsel til et års fængsel. Den højeste straf fik en dreng, som var 15 år på gerningstidspunktet. Han blev idømt et års fængsel, hvor af seks måneder er ubetinget – og derfor var sat til at skulle afsones i et fængsel. Resten af de tiltalte blev idømt mellem to og fire måneders fængsel. For dem alle tre var to måneder ubetinget. Sagen går tilbage til marts i år, hvor en 27-årig mand flere gange blev stukket med kniv i blandt andet hovedet og halsen ved moskeen på Dortheavej. Han var efterfølgende i livsfare. Der var rejst tiltale mod den ene af dem – en i dag 16-årig dreng – for drabsforsøg, idet han ifølge tiltalen førte kniven. Alligevel var påstanden for dem alle fire frifindelse. For ligesom de øvrige tiltalte i sagen foregik hans handlinger i nødværge – i selvforsvar – sagde drengen ved et tidligere retsmøde ifølge Ritzau. Overfaldet var da også grænsende til at være nødværge, siger retsformand Diana Svanholm Kvist under mandagens domsafsigelse. Men overfaldet var hverken »nødvendigt« eller »forsvarligt«, fastslår hun og siger, at en af de fem domsmænd mente, at der var tale om nødværge, mens fire ikke mente, at der var tale om nødværge. Hun siger, at overfaldet blev begået, da de var »i oprevet sindstilstand«, som var udløst af offerets opførsel. Derudover var tre af dem under 18 år, da det skete, og ingen af de fire var tidligere straffede. Derfor har retten – trods overfaldets voldsomhed – set med milde øjne på det. Afgørende for udfaldet var ifølge dommeren en video, som er blevet afspillet under retssagen. Ifølge Ritzau er der tale om en overvågningsvideo fra moskeen. Den viser et langt forløb, hvor de tre yngste tiltalte opholder sig i moskeens lokaler natten til 2. marts. På et tidspunkt kommer en person ind. Han er iført sort jakke med hætten trukket op over hovedet. Han bevæger sig rundt på trapperne og gangene i bygningen. På et tidspunkt opstår der tumult. På videoen kan man til at begynde med ikke se, hvad der sker. Man hører en person sige noget i retning af: »Han har en kniv«, skriver Ritzau. Forsvarsadvokat Jane Ranum har sagt, at det er hendes klient – den 61-årige mand – som siger det. Overvågningskameraet viser undervejs moskeens opgang, hvor man kan se fire personer overmander en femte person, og hvor der bliver slået med haveredskaber og stukket med kniv. Ifølge Ritzau bliver der på et tidspunkt råbt: »ikke mere«. De tre yngste løber fra stedet. Også offeret formår at rejse sig og løbe væk. Det er ifølge dommer Diana Svanholm Kvist videoen, som domsmandsretten har lagt vægt på: »Ligesom vi forstår, at hændelsen, der er beskrevet, (...) ikke bestrides,« fortsætter dommeren. Retten fandt dog ikke, at det var bevist, at den 15-årige havde forsæt til at dræbe offeret. Han kunne derfor ikke dømmes for drabsforsøg, siger hun. Alle fire dømte har undervejs i sagen været varetægtsfængslet, og derfor skal de ikke afsone deres fængselsstraffe, lyder det. Ingen af dem har valgt at anke dommen.",
        "metadata": {
            "source": "https://www.berlingske.dk/indland/fire-tiltalte-doemmes-for-grov-vold-efter-overfald-ved-moske-men-ifoelge",
            "image_url": "https://berlingske.bmcdn.dk/media/cache/resolve/image_x_large/image/183/1838982/24798184-der-er-mandag-afsagt-dom-i-en-sag-om-et-knivstikke.jpg",
            "publication_time": "Mandag d. 23. september 2024, kl. 11.12",
            "author": "Emilie Utzon Carlsen",
            "related_links": [],
            "attachments": []
        }
    }
}