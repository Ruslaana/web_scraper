{
    "version": "1.0",
    "document": {
        "id": "https://www_berlingske_dk/virksomheder/tragisk-udgang-paa-topchef-fyring",
        "title": "Tragisk udgang på topchef-fyring",
        "content": "Martin Senn blev 59 år gammel. Fredag tog den tidligere koncernchef i den schweiziske forsikringsgigant Zürich Versicherung sit eget liv i sit feriehus i skibyen Klosters i det østlige Schweiz. Martin Senn overtog ledelsen af Zürich i 2010 efter at have gjort sig positivt bemærket som investeringschef i forsikringsselskabet i årene efter finanskrisen. Dermed stod Martin Senn i spidsen for forsikringsselskabet i august 2013, da selskabets finansdirektør valgte at tage sit eget liv i sit hjem uden for Zürich. Finans­direktør Pierre Wauthier efterlod sig dengang et afskedsbrev, hvor han beskyldte den daværende bestyrelses­formand og tidligere Deutsche Bank­-direktør Josef Ackermann for at have skabt et råt klima internt i forsikringskoncernen. Ackermann forlod få dage efter Zürichs bestyrelse. I november 2013 konkluderede en intern undersøgelse, at Pierre Wauthier ikke havde været udsat for urimeligt pres fra forsikringsselskabets topledelses side.  Den konklusion kritiserede Wauthiers enke ifølge Wall Street Journal på en efterfølgende generalforsamling. Med adresse til blandt andre Martin Senn sagde hun ifølge Wall Street Journal: »Den måde, I har håndteret Pierres selvmord på, er et tegn på, at uansvarlighed fortsat er en del af Zürichs virksomhedskultur.« Selv om der ikke er nogen direkte forbindelse mellem de to selvmord, spekulerer flere medier, heriblandt tyske Handelsblatt, i, om der er noget galt med virksomheds­kulturen i det schweiziske forsikringsselskab, der har 55.000 ansatte over hele verden. I december sidste år blev Martin Senn imidlertid fyret på gråt papir efter at have leveret skuffende resultater i flere kvartaler i træk. Derudover løb han ind i flere problemer i sidste halvår af 2015, blandt andet måtte han opgive et planlagt britisk opkøb på 55 mia. kr.  I december meddelte Martin Senn, at han havde sagt ja til at træde tilbage, men allerede i november kunne flere medier fortælle, at forsikringsselskabet havde hyret en headhunter i London til at finde en ny topchef til det pressede forsikringsselskab. I marts i år overtog italienske Mario Greco posten som topchef i Zürich.  Ifølge flere schweiziske medier, deriblandt Neue Zürcher Zeitung, tog Martin Senn sin afsked fra forsikringskoncernen meget nær, havde svært ved at vænne sig til et liv som forhenværende topchef og endte med at få en depression. Martin Senn efterlader sig sin hustru, der er en anerkendt koreansk violinist, og to voksne børn.",
        "metadata": {
            "source": "https://www.berlingske.dk/virksomheder/tragisk-udgang-paa-topchef-fyring",
            "image_url": "https://berlingske.bmcdn.dk/media/cache/resolve/image_x_large/image/3/34942/13495661-31busjosef-ackermann-192815jpg.jpeg",
            "publication_time": "Mandag d. 30. maj 2016, kl. 21.15",
            "author": "Vibeke Lyngklip Svansø",
            "related_links": [],
            "attachments": []
        }
    }
}