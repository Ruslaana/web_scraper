{
    "version": "1.0",
    "document": {
        "id": "https://www_berlingske_dk/internationalt/tolv-personer-doer-under-panik-paa-salvadoransk-stadion",
        "title": "Tolv personer dør under panik på salvadoransk stadion",
        "content": "Tolv personer er døde, efter der opstod panik på et stadium i det mellemamerikanske land El Salvador. Det oplyser politiet i landets hovedstad, San Salvador ifølge nyhedsbureauet AFP. Tidligere søndag lød antallet af døde på ni personer. Men en politidirektør fra det lokale politi oplyser til journalister, at yderligere tre er døde på forskellige hospitaler. Politiet oplyste tidligere, at adskillige personer var kommet til skade – herunder var mindst to i kritisk tilstand. Det vides ikke om de to i kritisk tilstand er blandt de omkomne. Ifølge Carlos Fuentes, talsperson for beredskabsgruppen Comandos de Salvamento, fik mere end 500 personer behandling. Omkring 100 personer i alvorlig tilstand er blevet bragt til hospitalet, siger han ifølge AFP. De foreløbige oplysninger tyder på, at fansene blev mast, da de forsøgte at komme ind på stadionet, der ligger i San Salvador, for at se en fodboldkamp mellem holdene Alianza og FAS. De to hold er nogle af de mest populære i landet. »Det var en lavine af fans, der overrendte porten. Nogle var stadig under metallet i tunnelen. Andre lykkedes med at komme op på tribunen og så på banen,« siger en unavngiven frivillig ifølge nyhedsbureauet AP. Lokalt tv har vist livebilleder af panikken, der ifølge AP opstod blandt fans af holdet Alianza. Her kan man se dusinvis komme ind på banen, hvor de modtager behandling. Kampen, der dannede rammerne om tragedien, var kvartfinalen i den bedste salvadoranske liga. El Salvadors indenrigsminister, Juan Carlos Bidegain, siger, at civilbeskyttelsestjenestens førstehjælpere er på stadionet, hvor de hjælper dem, der er påvirket af ulykken. Kampen blev afbrudt, mens folk blev evakueret fra stadion, hvor hundredvis af politifolk og soldater var samlet med lyden af sirener i baggrunden. Landets sundhedsminister, Francisco Alabi, siger, at landets hospitaler »giver medicinsk behandling til alle patienter« i kølvandet på hændelsen. Tragedien i El Salvador finder stod syv måneder efter, at 135 personer mistede livet, da der opstod panik på et stadion i Malang i Indonesien. /ritzau/",
        "metadata": {
            "source": "https://www.berlingske.dk/internationalt/tolv-personer-doer-under-panik-paa-salvadoransk-stadion",
            "image_url": "https://berlingske.bmcdn.dk/media/cache/resolve/image_x_large/image/167/1678733/24434569-stampede-in-el-salvador---2023.jpeg",
            "publication_time": "Søndag d. 21. maj 2023, kl. 05.27",
            "author": null,
            "related_links": [],
            "attachments": []
        }
    }
}