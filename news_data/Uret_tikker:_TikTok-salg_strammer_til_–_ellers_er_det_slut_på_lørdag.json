{
    "version": "1.0",
    "document": {
        "id": "https://www_berlingske_dk/virksomheder/uret-tikker-tiktok-salg-strammer-til-ellers-er-det-slut-paa-loerdag",
        "title": "Uret tikker: TikTok-salg strammer til – ellers er det slut på lørdag",
        "content": "Stopuret tikker og tæller ned, for alt imens USAs præsident, Donald Trump, har travlt med at indføre straftold mod hele verden, nærmer fristen sig, hvor det sociale medie TikTok bliver endegyldigt lukket i USA, hvis ikke der forinden er fundet en amerikansk køber. På lørdag, 5. april er det sidste chance. Donald Trump udsatte nemligpå sin første dag som præsident den lov, der fra 19. januar forbød TikTok i USA – den ene gang, loven giver mulighed for. Er der ikke fundet en løsning, går TikTok i sort, og 170 millioner amerikanere rammes. Ifølge den britiske finansavis Financial Times er Det Hvide Hus tæt på at have en aftale i hus med amerikanske investorer, som vil købe TikTok fra det kinesiske moderselskab, ByteDance. Der skulle være tale om udefrakommende investorer som Andreessen Horowitz, Blackstone, Silver Lake og andre store private kapitalfonde, som træder ind og sætter sig på halvdelen af selskabet, mens nuværende investorer – heriblandt kapitalfonden KKR – kan fortsætte. Ifølge nyhedsbureauet Reuters har også internetgiganten Amazon og et konsortium med OnlyFans-stifter Tim Stokely i ellevte time lagt bud ind. Både Financial Times og Reuters skriver, at der onsdag blev holdt et møde i Det Hvide Hus for at drøfte de forskellige muligheder for TikToks fremtid i USA som udskilt selskab. TikTok blev forbudt ved lov, fordi USA er bekymret for bindingerne til Kina – bindinger, som TikTok og ByteDance har afvist. Lovgivningen blev sat i gang, da Donald Trump første gang var præsident. Siden er han vendt på en tallerken og taler om at have et blødt punkt for TikTok – formodentligt med et kik på, at antallet af amerikanske brugere udgør næsten halvdelen af USAs befolkning, hvorfor en lukning vil skabe stor vrede. ByteDance har hidtil afvist at ville sælge. En talsmand for Det Hvide Hus siger til Financial Times, at »hvis og når der er en meddelelse om TikTok, vil den komme fra præsident Trump«. En handel skal godkendes af præsidentensåvel som af ByteDance og den kinesiske regering. Kina har tidligere truet med at blokere en handel, som styret har kaldt »røveri ved højlys dag«, men har siden blødt sin holdning lidt op. Planen er, at ByteDance beholder en ejerandel på lige under 20 procent af TikTok i USA. USAs lovgivning fordrer, at ingen »udenlandsk modstander« må eje mere end en femtedel af en virksomhed. Den amerikanske it-gigant Oracle, hvis medstifter er Trumps gode ven Larry Ellison, skal sikre, at TikToks brugerdata forbliver i USA. Oracle har siden 2022 lagt servere til TikTok efter aftale med ByteDance, og Oracle gennemser også appens kildekode, altså programmeringen, samtleverer appen til Apples og Googles appbutikker. Et udestående er, hvem der skal kontrollere TikToks særdeles velfungerende og effektive algoritme, som har gjort mediet så stort og brugt. Den kinesiske regering har stillet som krav, at ByteDance fortsat skal forestå udvikling og drift, mens en ny ejer skal kunne tilgå den på licens og kunne kontrollere ændringer. Donald Trump meldte i begyndelsen af marts ud, atder blev forhandlet med fire mulige købere– uden dog at nævne navnene på dem.  ",
        "metadata": {
            "source": "https://www.berlingske.dk/virksomheder/uret-tikker-tiktok-salg-strammer-til-ellers-er-det-slut-paa-loerdag",
            "image_url": "https://berlingske.bmcdn.dk/media/cache/resolve/image_x_large/image/190/1907578/24924258-170-millioner-amerikanere-halvdelen-af-usas-befo.jpg",
            "publication_time": "Torsdag d. 03. april 2025, kl. 13.09",
            "author": "Thomas Breinstrup",
            "related_links": [],
            "attachments": []
        }
    }
}