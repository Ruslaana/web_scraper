{
    "version": "1.0",
    "document": {
        "id": "https://www_berlingske_dk/internationalt/hvorfor-rammer-tragedien-altid-norge-nu-peger-fingeren-pa-dem-der",
        "title": "Hvorfor rammer tragedien altid Norge? Nu peger fingeren på dem, der burde stå vagt",
        "content": "Alle øjne og ører var rettet mod politichef Ole Bredrup Sæverud, da han rømmede sig på det første pressemøde om begivenhederne i den lille norske by Kongsberg. Hændelserne var grusomme, mordvåbnet var usædvanligt, og detaljerne var stadig få. Men Ole Bredrup Sæverud begyndte sin beretning et helt andet sted langt fra den lille norske by vest for Oslo. Politichefen trak en linje tilbage til Norges, ja, Nordens, værste terrorangreb. Det er mordene på 77 mennesker i 2011 begået af den højreekstreme terrorist Anders Behring Breivik. »Ligesom dengang skal vi være helt sikre på, at vi kan lære af dette, så vi kan forebygge og reagere operativt,« sagde Ole Bredrup Sæverud i begyndelsen af pressemødet torsdag formiddag. Dermed søgte han tilsyneladende at komme kritik i forkøbet. Men han satte også fingeren på et ømt punkt for norsk politi. For allerede dagen efter angrebet i Kongsberg rejses spørgsmål om politiets håndtering af angrebet i de afgørende minutter. En pil har boret sig fast i en væg i den norske by Kongsberg, hvor fem blev dræbt og to såret af en gerningsmand bevæbnet med bue og pil.Fold sammenLæs mereFoto: Terje Bendiksby/NTB/Ritzau Scanpix . Den kritik vækker minder om efterspillet efter de hidtil værste terrorangreb i Norge i 2011 og 2019, siger forsker i terrorisme i de nordiske lande Magnus Ranstorp. »Der kommer definitivt et efterspil for norsk politi i kraft af de oplysninger, der kom frem på pressemødet,« siger han. En af oplysningerne var, at norsk politi kunne bekræfte, at det lykkedes gerningsmanden at flygte efter et møde med en politipatrulje i de afgørende minutter onsdag aften. Det blev tilsyneladende skæbnesvangert. Ifølge politichef Ole Bredrup Sæverud står klart, at de fleste – eller alle – gerningsmandens fem ofre blev dræbt efter dette første møde med politiet. Flugten skyldes blandt andet, at politifolkene blev beskudt med pile, sagde han. Han oplyste også, at man i første omgang sendte én patrulje til stedet. Betjentene var bevæbnet, og kort efter blev yderligere tre patruljer sendt afsted. Det er en anden af de beslutninger, der vil blive gået efter i sømmene, vurderer Magnus Ranstorp, der er forsker ved Försvarshögskolan i Stockholm. »Jeg synes, det er mærkeligt, at man bare sender én bil. Hvis der findes en indrapportering af denne art, så er den første rygmarvsrefleks, at man sender alt, hvad man har,« siger han. Borgere i Kongsberg lagde torsdag blomster og tændte lys for ofrene for et angreb, der nu efterforskes som terrorisme.Fold sammenLæs mereFoto: NTB  NTB/Terje Pedersen Ritzau Scanpix . Det rejser i sidste ende spørgsmål om, hvorvidt angrebet »kunne have været afværget, hvis man havde haft flere biler på plads«. »Det er sådan noget, som man vil vurdere nu,« siger Magnus Ranstorp. Gerningsmanden er en dansk statsborger bosat i Kongsberg, og han beskrives af politiet som en »konvertit til islam«. Den norske efterretningstjeneste PST bekræftede torsdag, at angrebet efterforskes som terror, og at manden tidligere har været i søgelyset for radikalisering og trusler. Imensrettededen tidligere formand for Fremskrittspartiet i Norge Carl I. Hagen kritik af politiet for mangelfuld information om gerningsmanden. Politiets indsats har tidligere været i fokus i forbindelse med terroranslag og forsøg på terror i Norge. Det gælder frem for alt Anders Behring Breiviks dobbeltangreb på norske regeringsbygninger og efterfølgende nedskydning af børn og unge på øen Utøya 22. juli 2011. I 2017 blev en 17-årig med radikal islamistisk baggrund anholdt med en bombelignende genstand, og i 2019 blev et knivangreb i Oslo efterforsket som islamistisk terror. Samme år dræbte den højreekstremistiske Philip Manshaus sin søster ogsårede en person i et angreb på en moské uden for Oslo. Kendetegnende for flere af angrebene i Norge er, at de er udført af »ensomme ulve«, altså personer, der handler på egen hånd uden kontakt til organiserede grupper. Også i højere grad end trusler i de andre nordiske lande. Det gør politiets indsats særligt vanskelig, siger Magnus Ranstorp. Men det har ikke sparet norsk politi for en hård medfart.  I kølvandet på angrebet på Utøya rettede en 482 sider lang rapport sønderlemmende kritik af politiets indsats. Blandt andet gik afgørende oplysninger om flugtbilen tabt, så Breivik uhindret kørte gennem flere politiafspærringer på vej mod Utøya. »Breivik er jo det største terrorangreb, vi har haft i Norden, og nu har vi sådan en episode som denne. Det vil igen sætte fokus på beredskabet,« vurderer Magnus Ranstorp. De norske myndigheder bekræftede torsdag eftermiddag, at gerningsmanden vil undergå en retspsykiatrisk undersøgelse. Samtidig truede angrebet med at overskygge den længe ventede præsentationen af en helt ny regering i Norge efter valget i sidste måned. Den norske tv-kanal NRK klippede direkte fra pressemødet med politichefen til seneste nyt om den nye regering. Den nytiltrådte statsminister Jonas Gahr Støre indledte med at sende »mine første tanker til Kongsberg og de berørte der«. To af regeringens nye ministre er overlevende fra angrebet på Utøya.",
        "metadata": {
            "source": "https://www.berlingske.dk/internationalt/hvorfor-rammer-tragedien-altid-norge-nu-peger-fingeren-pa-dem-der",
            "image_url": null,
            "publication_time": "Torsdag d. 14. oktober 2021, kl. 15.19",
            "author": "Simon Kruse",
            "related_links": [],
            "attachments": []
        }
    }
}