{
    "version": "1.0",
    "document": {
        "id": "https://www_berlingske_dk/navne/revyens-mor-fylder-50",
        "title": "Revyens Mor fylder 50",
        "content": "Enhver revy i Danmark burde gøre, hvad der kan gøres for at sikre sig Pernille Schrøder til sommerens grinebiderforestilling. Og det har enhver revy i kongeriget da sådan set også gjort gennem årene. Er der den latteroase et eller andet sted i geografien, hun ikke har været en del af? Mor Danmark! Sidste år var hun at finde i Nykøbing F., hvor hun har været flere gange før – og i den sommer, der forhåbentlig venter lige om hjørnet, skal hun give liv til gamle revynumre i den retrospektive, turnerende »Revyperler på stribe«. Talentet er på alle måder til at få øje på – og til at høre. Og sådan har det været, lige siden hun ad bagveje pludselig stod sikkert og urokkelig på revyscenen og så var flyvefærdig. Hun skrev sig nærmest omgående ind i branchens elite med det talent, der kunne synes en opdatering af kontante forgængere som Olga Svendsen, Sitter Horne-Rasmussen og Elga Olga. Temmelig hurtigt kravlede hun op ad stigen fra krorevyer over Rottefælden i Svendborg til selveste Cirkusrevyens partytelt, hvor hun fra 1997 var at finde hele syv sæsoner i træk. Her og andre steder har hun med lethed kunnet personificere forskellige tonearter af den kvindelige halvdel af den normaldanske gennemsnitlighed – rund og skarp, lige til at genkende, lige til at grine af. Og som om det ikke var nok, har hun ikke sjældent spillet revy også om vinteren – i både Aalborg og i Odense. I det hele taget er hendes terrængående effektivitet, stensikre musikalitet, formidable energi og afvæbnende mimik en fryd. Revyens svar på det gennemkørende damplokomotiv! Med den imponerende sangstemme, der også har skaffet hende masser af arbejde i musicals – fra Amager Scenen, dengang der var noget, der hed det, over Nørrebro Teater (»Showboat«) til Det Ny Teater, hvor hun både har sunget hittet »Memory« i »Cats« og været den barske fængselsmutter i »Chicago«. Og hun satte fut i foretagendet som den ene af de tre modne glittersild i publikumssuccesen »Mamma Mia!« mange måneder i træk i Tivoli. Familieteater har hun også spillet. Og kabareten har fået sit – ikke mindst på Café Liva, som hun er vendt tilbage til gang på gang. Læg i tilgift alle de mange komedier og farcer på de københavnske teatre – og på det omrejsende Comedieteatret, som hun sammen med en række kolleger har været med til at starte og driver i det daglige. Sammen med revykollegaen Henrik Lykkegaard har hun sin egen underholdningsgesjæft, der får stemningen op til firmafester og mellem retterne på kroer og hoteller. Musikken har hun desuden kunnet bruge uden for teaterscenen, når hun i talrige sammenhænge har været solist til koncerter, og refrænsangerinde, når der har skullet spilles op til dans. »Jeg kan ikke huske, jeg har villet være andet end skuespiller eller Birthe Kjær,« sagde hun for ikke så længe siden i et interview med Fagbladet 3F. Hun elsker, med andre ord, at underholde. Og det er vi mange, der elsker hende for. Det er nemlig ret underholdende, når hun gør det.",
        "metadata": {
            "source": "https://www.berlingske.dk/navne/revyens-mor-fylder-50",
            "image_url": "https://berlingske.bmcdn.dk/media/cache/resolve/image_x_large/image/19/192232/7273254-01navpernilleschrderjpg.jpeg",
            "publication_time": "Tirsdag d. 01. april 2014, kl. 09.00",
            "author": "Jakob Steen Olsen",
            "related_links": [],
            "attachments": []
        }
    }
}