{
    "version": "1.0",
    "document": {
        "id": "https://www_berlingske_dk/sport/basketstjerner-flygter-fra-miami-heat",
        "title": "Basketstjerner flygter fra Miami Heat",
        "content": "Først opsagde LeBron James, basketstjernen over dem alle, kontrakten med NBA-holdet Miami Heat. Nu melder den stærke skytte Dwyane Wade så, at han også vil væk fra klubben. Tidligere på ugen informerede LeBron James' agent klubben i det sydlige Florida om, at hans klient ønsker at gøre brug af den klausul i kontrakten, som giver ham mulighed for at træde ud af kontrakten to år før tid. Lørdag kom samme melding så fra en af de andre basketstjerner hos Miami Heat, nemlig Dwyane Wade, der i hele sin NBA-karriere har spillet for byen. - Vi er blevet gjort opmærksom på Dwyanes intentioner om at bryde ud af sin kontrakt, siger Heat-præsident Pat Riley i en pressemeddelelse. I de 11 år Dwyane Wade har spillet professionel basketball, har Heat vundet tre NBA-titler i 2006, 2012 og 2013. I år tabte Heat til San Antonio Spurs i finalen. Opløsningen af holdet kan for alvor blive en realitet, hvis også Chris Bosh bryder ud af sin kontrakt med Miami, hvilket også ventes at ske.",
        "metadata": {
            "source": "https://www.berlingske.dk/sport/basketstjerner-flygter-fra-miami-heat",
            "image_url": "https://berlingske.bmcdn.dk/media/cache/resolve/image_x_large_vertical/image/14/140573/7476717-basket-nba-heat-james-files.jpeg",
            "publication_time": "Søndag d. 29. juni 2014, kl. 15.36",
            "author": null,
            "related_links": [],
            "attachments": []
        }
    }
}