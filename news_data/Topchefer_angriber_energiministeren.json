{
    "version": "1.0",
    "document": {
        "id": "https://www_berlingske_dk/virksomheder/topchefer-angriber-energiministeren",
        "title": "Topchefer angriber energiministeren",
        "content": "Det kan ende med tab af tusindvis af arbejdspladser, når tilskuddet til bolig- og energirenovering stopper, advarer topcheferne i tre af Danmarks tungeste industrivirksomheder. Det skriver Børsen. De tre topchefer tæller direktør og medejer af isoleringsgiganten Rockwool, Thomas Kähler, koncernchef for Grundfos, Carsten Bjerg og direktør for vinduesproducenten Velux i Danmark, Jesper Salskov Jensen. De frygter alle, at regeringens beslutning om at pille forslaget om en energirenoveringspulje på en halv milliard kroner ud af finansloven kan blive fatal for beskæftigelsen. Samtidig med at puljen er droppet, så stopper den nuværende boligjobordning med 15 procents fradrag for boligforbedringer, og det vil, ifølge Dansk Byggeri og Håndværksrådet, koste omkring 5000 arbejdspladser. \"Det påvirker hele branchen, fordi det betyder øget arbejdsløshed blandt håndværkere. Folk sætter ikke noget i gang, og jeg frygter, at mange husejere, der har planer om at gøre noget, venter på nye tilskud, så det ligefrem udskyder de arbejder, der ellers ville komme under normale omstændigheder uden tilskud,\" siger Thomas Kähler fra Rockwool. Især med henblik på nabolandenes initiativer på samme området, står industriens topledere uforstående over for, at regeringens oprindelige plan om at erstatte den nuværende boligjobordning med et strømlinet tilskud til husejernes energirenoveringer ikke blev til noget. \"Jeg er slemt skuffet over, at der ikke var politisk råderum og penge til at få lavet en rigtig energipakke. Svenskerne kører jo med en ret stor pakke, hvor en husstand kan få 50-100.000 kroner i tilskud til energibesparelser, og her er der virkelig gang i aktiviteterne,\" siger Jesper Salskov Jensen, Velux, til Børsen. Den kritik giver klima-, energi- og bygningsminister Martin Lidegaard (R) ikke meget for. Han pointerer, at enerigselskaberne har metodefrihed, så de kan selv vælge om de private husstande skal have del i midlerne. Derfor mener han ikke, at husstandene slet ikke bliver tilgodeset. \"Vi droppede energirenoveringspuljen, fordi vi vurderede, at den ville få en forholdsvis stor dødvægt, altså risiko for, at en lang række af de støttede investeringer ville blive foretaget alligevel. For det andet har vi samtidig fordoblet vores aftale med energiselskaberne, så de næste år kommer til at udbetale 1,4 milliarder kroner i tilskud til energirenoveringer til bygninger og virksomheder,\" siger Martin Lidegaard til avisen.",
        "metadata": {
            "source": "https://www.berlingske.dk/virksomheder/topchefer-angriber-energiministeren",
            "image_url": "https://berlingske.bmcdn.dk/media/cache/resolve/image_x_large/image/44/448628/5921517-pix-lidegaard.jpg",
            "publication_time": "Mandag d. 17. december 2012, kl. 09.53",
            "author": "Eva Obelitz Rode",
            "related_links": [],
            "attachments": []
        }
    }
}