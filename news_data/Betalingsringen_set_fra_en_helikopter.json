{
    "version": "1.0",
    "document": {
        "id": "https://www_berlingske_dk/kommentatorer/betalingsringen-set-fra-en-helikopter",
        "title": "Betalingsringen set fra en helikopter",
        "content": "Dog melder en læserbrevsskribent fra Næstved, at han ikke sidder, men står op i regionaltoget til København. Altså må vi have nogle flere regionaltog i drift. Her ville det hjælpe, hvis 80 italienske IC4-tog klarede fjernrejserne. Så kunne de aldrende IC3-tog overføres til regionaltrafikken og optage det øgede antal passagerer. Men de 80 italienske tog kommer formentlig aldrig på skinner, så et nyt trængselsproblem er på vej, nu på skinner i stedet for på vej. Miljøet er en anden årsag til betalingsringen. Biler i kø sviner. Fra min helikopter kan jeg se biler i kø på alle indfaldsmotorveje i en afstand af 20 kilometer til betalingsringen. De skal til kontorer i yderkanten af hovedstaden og berøres ikke af betalingsringen og vil derfor stadig holde i kø og svine. Inde i City holder biler også i kø, her mest fordi kommunen i 20 år har indsnævret antallet af kørebaner drastisk. Der kunne frigøres masser af transportkapacitet, så forureningen ville gå ned. Fra min helikopter ser jeg mange egnede vejstrækninger. Min helikopter flyver ned i tunnelen under Nørreport Station. Her ser jeg, at et stort antal tog trækkes af 30 år gamle, dieseldrevne ME-lokomotiver. Uopslidelige, men desværre også larmende og stærkt forurenende. Hvis betalingsringen ved­tages, vil de skulle svine 30 år til. Ingen miljøgevinst her. En ung SF-politiker vinker med sit skilt og kommer op i helikopteren. Hun fortæller, at jeg vil kunne spare mange penge som togpassager, når bilisterne skal bløde ved betalingsskranken. Men hvad skal jeg gøre som bilist, der bor i City og har min bil i en garage? Sælge bilen, realisere tabet og køre i tog i stedet? Vil min bil ikke svine lige så meget, nu bare med en anden ejer? Hun bliver mig svar skyldig. Jeg lander min helikopter, den unge SF-politiker tager til valgfest, mens jeg drager tre konklusioner: 1: Skab positive alternativer i stedet for at tvinge. 2: Opkræv midler til samfundsprojekter over skattebilletten i stedet for at brandskatte udvalgte befolkningsgrupper. 3: Betalingsringen er en død sild.",
        "metadata": {
            "source": "https://www.berlingske.dk/kommentatorer/betalingsringen-set-fra-en-helikopter",
            "image_url": "https://berlingske.bmcdn.dk/media/cache/resolve/image_x_large/image/71/711974/4521019-michael-eisenberg.jpg",
            "publication_time": "Onsdag d. 21. september 2011, kl. 22.30",
            "author": null,
            "related_links": [],
            "attachments": []
        }
    }
}