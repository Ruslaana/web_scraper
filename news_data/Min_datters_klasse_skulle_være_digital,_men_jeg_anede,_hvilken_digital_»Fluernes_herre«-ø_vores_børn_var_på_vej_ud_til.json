{
    "version": "1.0",
    "document": {
        "id": "https://www_berlingske_dk/kommentatorer/min-datters-klasse-skulle-vaere-digital-men-jeg-anede-hvilken",
        "title": "Min datters klasse skulle være digital, men jeg anede, hvilken digital »Fluernes herre«-ø vores børn var på vej ud til",
        "content": "Da min datter fyldte ni år, blev hun officielt digital. Det havde skolen bestemt. Corona lærte dem at være sammen på Teams, og det synes møde-mor her jo var mægtig uskyldigt. Men så startede hun i klub, og selvom det helt sikkert ikke var hensigten, så endte skole og klub med at anbefale, at børnene fik en mobiltelefon som følgesvend, når de efter skoletid uledsaget gik 1,5 kilometer ned til klubben. Efter et års tid med et telefon-ur gav vi op og pigen fik en telefon, som alle andre i klassen havde fået. Jeg havde som lige dele speltmor og spejdermor allerede inden overgangen luret, hvilken digital »Fluernes herre«-ø vores ellers totalt mobbefrie underviste børn var på vej ud til. Efter gennem fem måneder at have ventet på at få skolens ledelse til at hjælpe, som de havde lovet, tog jeg med to andre mødre affære. Vi ville ikke udsætte vores børn for, hvad jeg ser som et direkte forfør ind i en digital afhængighed. Jeg havde talt med nok forældre, som grædefærdige havde fortalt, hvordan deres børn under corona blev socialt forkrøblede af den digitale sutteklud. Som forberedelse spurgte vi rundt og kiggede ned i børnenes telefoner. Den sociale eksklusion var blomstret op på 3. klassens digitale tråde, klassekammerater blev smidt af »for sjov«. Mange var på Snapchat, TikTok og Instagram, som eksperter tidligst anbefaler efter 13 år. Nedsættende ord som »bøsserøv« og »luder« flød sammen i samtaletrådene. Nogle af de 9-årige drenge så porno. De digitalt indfødte kom imponerende fra start! Hen over tre timer udarbejdede vi en aften i min stue et udkast til digitale retningslinjer. To uger senere inviterede vi alle årgangens forældre med. I to timer sad vi en stor flok i en park og tilpassede retningslinjerne styk for styk. Det var ikke let, de fleste af os er usikre og famlende, men fælles for os var, at vi alle gerne give vores børn et godt børneliv. »Jeg havde talt med nok forældre, som grædefærdige havde fortalt, hvordan deres børn under corona blev socialt forkrøblede af den digitale sutteklud,« skriver Lotte Hansen. Børnene på billedet er ikke fra den omtalte klasse eller skole.Fold sammenLæs mereFoto: Jonas Skovbjerg Fogh/Ritzau Scanpix. Alle forslag til løsninger om, »at man kan prøve lidt« eller »En halv times ’snap’ om dagen tager ingen skade af«, blev droppet. Det var umuligt at håndhæve og ingen ønskede at gøre netop deres barn til digitalt eksperiment. Efter snak og gennemskrivning fik alle forældre på klassetrinnet dem til gennemsyn. De fornuftige lærere inddrog retningslinjerne i undervisning i god digital adfærd og uddelte fysiske kopier til alle børn. Fordelen var, at de også gjaldt efter klokken 13.30, når skolen sluttede. Retningslinjerne har ingen sanktioner, de har kun den styrke, at fællesskabet havde forfattet dem. Mange forældre takkede mig sidenhen diskret. Er alt så godt nu? Overhovedet ikke, min egen digitale adfærd og hjemmets retningslinjer er pinlige. Speltmoren forklarer forkludret barnet, hvordan dette kan skade hendes udvikling. Spejdermor er rystet over, at Danmarks skoleledelser og politikere er så velartikulerede og samtidig så løsningsfattige, når det kommer til at sætte ind over for verdens stærkeste kapitallogikker drevet at globale techselskaber, hvis eneste formål er fastholdelse af vores børns tid og opmærksomhed. Jeg har sammen med de to andre mødre aftalt, at vi her i forbindelse med skolestart tager en runde mere. Opfordringen er hermed givet videre. Go’ skolestart. Lotte Hansen er partner i Hansen & Ersbøll Agenda ",
        "metadata": {
            "source": "https://www.berlingske.dk/kommentatorer/min-datters-klasse-skulle-vaere-digital-men-jeg-anede-hvilken",
            "image_url": "https://berlingske.bmcdn.dk/media/cache/resolve/image_x_large_vertical/image/182/1821459/24761893-hen-over-tre-timer-udarbejdede-vi-en-aften-i-min.jpg",
            "publication_time": "Fredag d. 02. august 2024, kl. 12.15",
            "author": "Lotte Hansen",
            "related_links": [],
            "attachments": []
        }
    }
}