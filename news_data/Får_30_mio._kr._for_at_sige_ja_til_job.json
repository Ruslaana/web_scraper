{
    "version": "1.0",
    "document": {
        "id": "https://www_berlingske_dk/virksomheder/faar-30-mio_-kr_-for-at-sige-ja-til-job",
        "title": "Får 30 mio. kr. for at sige ja til job",
        "content": "Den hektiske aktivitet i svingdøren på ledelsesgangen hos rederiet Torm har været en usædvanlig dyr affære. Ud over et gyldent håndtryk til Klaus Kjærulff og en ekstraordinær betaling til Mikael Skov for den kortvarige topchefperiode har den nye topchef, Jacob Meldgaard, fået noget så sjældent som en tiltrædelsesbonus i omegnen af fem millioner dollar, eller knap 30 millioner kr., erfarer Berlingske Business.  Torm fortalte i det seneste kvartalsregnskab, at resultatet var påvirket af en engangshensættelse på otte mio. dollar til »organisa­tions- og ledelsesændringer i 2010«, og størstedelen vedrører tilsyneladende det gyldne goddag til Jacob Meldgaard, mens forårets mange ledelsesændringer sandsynligvis også har kostet. N.E. Nielsen er tavs Torm-formanden, advokat N.E. Nielsen, ønsker ikke at kommentere sin topchefs aflønning på nuværende tidspunkt. Han henviser til, at selskabet, som det plejer, detaljeret vil redegøre for de enkelte dele i direktionens samlede aflønning, når det trykte regnskab offentliggøres i marts 2011. Jacob Meldgaard ønsker heller ikke selv at kommentere sit ansættelsesforhold. I Danmark er der ikke fortilfælde for tiltrædelseshonorar i den størrelsesorden for topledere. Fænomenet er ganske velkendt i sportens verden, men i forretningsverdenen er det god latin, at topcheferne først får bonus, når de har leveret resultater.  Jacob Meldgaards skifte fra ærkerivalen D/S Norden, som Torm for få år siden forsøgte at overtage, var dog ret så spektakulært, hvilket kan være årsagen til det voldsomme beløb.   Tilbage i september 2008, da uoverensstemmelser med Torms græske hovedaktionær Gabriel Panayotides kostede Klaus Kjærulff topposten i Torm, fik han et gyldent håndtryk på 4,9 millioner dollar, hvilket med datidens dollarkurs svarede til knap 30 mio. kr. 70 mio. kr. i bonus Torm havde udset Jacob Meldgaard, der var kronprinsen i D/S Norden, som ny topchef, men D/S Norden benyttede sig af en klausul, der betød, at Jacob Meld­gaard først kunne tiltræde 18 måneder senere - i april i år. Derfor overtalte Torm driftsdirektøren, Mikael Skov, til at tage 18 måneder som midlertidig topchef, og en del af pakken var en ekstrordinær kompensation, der blev lagt oven i Mikael Skovs løn, så den i 2009 var 2,7 millioner dollar mod 0,9 million dollar året før, altså næsten ti millioner kr. højere. Dermed har Torms bestyrelse samlet givet omkring 70 millioner kr. oven i den normale løn til de tre topchefer i løbet af et par år.  Guldregnen over Torms topledere er ekstra spektakulær i lyset af, at selskabet sidste år fik et underskud på 19 millioner dollar før skat og i år venter et underskud på 75-85 millioner dollar, eller omkring 450 millioner kr. Torms konkurrenter blandt tankrederierne lider dog også voldsomt i disse år. Før krisen havde Torm en række gyldne år under Klaus Kjærulffs ledelse, og i perioden 2000-2007 satte rederiet ny rekord i både omsætning og overskud næsten hvert eneste år. Bedst gik det i 2008, da omsætningen nåede næsten 1,2 mia. dollar.",
        "metadata": {
            "source": "https://www.berlingske.dk/virksomheder/faar-30-mio.-kr.-for-at-sige-ja-til-job",
            "image_url": "https://berlingske.bmcdn.dk/media/cache/resolve/image_x_large/image/40/405101/3373753-torm.jpg",
            "publication_time": "Mandag d. 06. december 2010, kl. 05.00",
            "author": "Jakob Ussing",
            "related_links": [],
            "attachments": []
        }
    }
}