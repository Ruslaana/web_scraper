{
    "version": "1.0",
    "document": {
        "id": "https://www_berlingske_dk/kommentatorer/skudsikre-veste-paa-vej-til-syrien",
        "title": "Skudsikre veste på vej til Syrien?",
        "content": "End ikke skudsikre veste fik de syriske oprørere ud af sammenkomsten forleden med Syriens Venner – et forum med dansk deltagelse et sted ude i periferien samt en hård kerne med USA i front. Eller bagstopper. I hvert fald var det den stadig nye amerikanske udenrigsminister, John Kerry, der trods internationale forventninger og højlydte spekulationer om våbenhjælp og donation af militært isenkram måtte skuffe de syriske oprørere ved alligevel ikke at have medbragt meget andet end mad og medicin til konferencen. Hvorvidt det så – sammen med 60 millioner dollar og efter sigende også nogle nye uniformer til oprørerne – får Syriens præsident, Bashar al-Assad, til at bæve, er nok tvivlsomt. Hvad der efterhånden skal til, for at det syriske styre træder tilbage efter snart to års beskidt, blodig borgerkrig, er således svært at se, når Vesten i almindelighed og USA i særdeleshed fortsat vægrer sig ved såvel direkte som indirekte involvering af frygt for igen at komme til at sidde fast i Mellemøsten. Imens vokser tabstallene. Flere end 70.000 mennesker menes at have mistet livet, omkring én million syrere vurderes ifølge FN at være flygtet – til Jordan, Libanon, Tyrkiet – med risiko for at destabilisere hele regionen. Slutspillet i Syrien, der tilsyneladende fortsætter og fortsætter, forværres blot yderligere af det faktum, at det først og fremmest er de ekstreme islamistiske oprørsgrupper, der i stigende grad vinder frem på slagmarken og umiddelbart står stærkest over for det syriske styre. Hvilket vil sige en broget skare af hellige krigere, såkaldte salafister og jihadister, med kamperfaring for eksempel fra Irak og klare forbindelser til terrornetværket al-Qaeda. Hovedsageligt forenet i den såkaldte Nusra-front med økonomisk støtte fra blandt andet Saudi-Arabien – en bevægelse, USA for længst har henvist til listen over terrorbevægelser, mens EU tøver og end ikke har på dagsordenen. De mere sekulære og moderate kræfter derimod i den frie, syriske befrielseshær, der repræsenterer oppositionen, er trængt i defensiven og har desperat behov for militærhjælp udefra: Alt fra ammunition til pansrede mandskabsvogne og mere avanceret militærudstyr. Som de altså stadig ikke har udsigt til at få efter ugens møde med de ellers nære venner af frygt for, at våbnene i sidste ende alligevel ender i de forkerte oprøreres hænder. Samtidig nyder Bashar al-Assad i Damaskus og hans regeringshær stadig godt af artilleri og velvillig assistance fra Rusland. Næppe nogen venlig handling af Moskva – de facto blandt Syriens største våbenleverandører – set fra Washington, hvor præsident Barack Obama hidtil har valgt at overhøre alle anbefalinger fra sin egen administration om en mere aktiv amerikansk indsats. Paradoksalt nok er det derfor europæiske lande som Frankrig og Storbritannien, der på de indre linjer presser på for ikke at lade de syriske oprørere og dermed opposition i stikken meget længere og i stedet tage chancen med netop våbenhjælp og militære donationer. Hvilket i denne uge førte til, at man i EU-kredsen i modsætning til USA faktisk for første gang forsigtig åbnede op for at kunne sende såkaldt ikke-dødbringende udstyr som et slags plaster på såret. Så – i det mindste – er der måske alligevel skudsikre veste på vej til Syrien.",
        "metadata": {
            "source": "https://www.berlingske.dk/kommentatorer/skudsikre-veste-paa-vej-til-syrien",
            "image_url": "https://berlingske.bmcdn.dk/media/cache/resolve/image_x_large/image/31/317980/6123882-jesper-larsen-udlandsredaktr.jpg",
            "publication_time": "Torsdag d. 07. marts 2013, kl. 22.30",
            "author": null,
            "related_links": [],
            "attachments": []
        }
    }
}