{
    "version": "1.0",
    "document": {
        "id": "https://www_berlingske_dk/danmark/alle-gisner-om-de-mange-knivoverfald-i-koebenhavn-maaske-begyndte-det-med",
        "title": "Alle gisner om de mange knivoverfald i København. Måske begyndte det med en bestemt Nørrebro-historie",
        "content": "København er ramt af en bølge af knivstikkerier, og en af de to mænd, som mandag den 2. januar blevstukket ned, da de forlod en internetcafé på hjørnet af Åboulevard og H.C. Ørsteds Vej, var tidligere gadeplansmedarbejder i Københavns Kommune. Det erfarer Berlingske. Som gadeplansmedarbejder er ens opgave kort fortalt at styre unge væk fra kriminalitet og i retning af de klubber og andre tilbud, som kommunen stiller til rådighed. Københavns Politi afviser at forholde sig til oplysningen om ofrets tidligere ansættelse og henviser til Københavns Kommune, hvor Socialforvaltningen også siger nej til at forholde sig til det. Riad Tolba, som leder SSP-indsatsen i København, vil heller ikke forholde sig til oplysningen om, at det ene offer 2. januar var tidligere gadeplansmedarbejder, men forklarer, at den aktuelle situation med de mangeknivoverfaldgenerelt giver nervøsitet på gaden. »Alle taler om det. Alle gisner. Selv for fagfolk er det svært at finde ud af, hvad der sker. Det gør også, at man som ung i nogle lokalområder i København frygter, at man pludselig kan blive en del af konflikten uden at ville det,« siger Riad Tolba. SSPs opgave er at koordinere den tryghedsskabende indsats, hvor politi, skoler, klubber og gadeplansmedarbejdere alle medvirker til at række ud til de unge og skærme dem fra at blive en del af det, der sker. Og det arbejde foregår på højtryk, understreger chefen for SSP København. Overfaldet ved internetcafeen var langt fra første knivoverfald i København og Frederiksberg de seneste uger. For eksempel blev to teenagere på henholdsvis 16 og 19 år lørdag den 24. december stukket ned på hjørnet af Tomsgårdsvej og Dortheavej. Og så sent som mandag eftermiddag blev en 19-årig stukket ned påNørrebrogade. PolitiinspektørLars-Ole Karlsenforklarede i sidste uge, at Københavns Politi undersøger, om der både er en sammenhæng mellem knivstikkerierne og en relation til bandekriminalitet. Om gerningsmænd har ramt tilfældige ofre, var ifølge politiinspektøren for tidligt at sige. Mandag ønskede Københavns Politi ikke at oplyse hvilket billede, der tegner sig nu, og henviste til enpressemeddelelsefra torsdag i sidste uge. Her fremgik det, at flere af knivstikkerierne angiveligt er »opstået på baggrund af stridigheder mellem yngre mænd med tilknytning til de kriminelle miljøer i politikredsen, og der ses i øjeblikket ikke tegn på, at stridighederne er opstået i det traditionelle bandemiljø«. En mere specifik version, som lyder blandt kilder med dyb indsigt i forholdene på Nørrebro, er, at det hele begyndte med tyveriet af en såkaldt narkotelefon: Nogen, som befinder sig i periferien af indre Nørrebros bandemiljø, rullede én fra ydre Nørrebro for en sådan telefon, der er fyldt med numre på potentielle kunder. Og det har udløst reaktioner, modreaktioner og muligvis endda tilfældige ofre. Københavns Politi forlængede torsdagvisitationszonenpå dele af Nørrebro og Nordvest, der indebærer, at politiet kan vende lommer på folk uden at have en begrundet mistanke. Status var søndag, at politiet, siden zonen blev oprettet 29. december, havde visiteret cirka 160 personer, sigtet syv for våbenbesiddelse og beslaglagt 18 stikvåben. Riad Tolba, har du en forklaring på, hvorfor knive tilsyneladende er det foretrukne våben? »Ja, det har vi selv talt om,« siger SSP-lederen: »Det kan være, at man faktisk har fået øjnene op for lovgivningen i forhold til skydevåben – hvis du bliver taget på gaden med et skydevåben, ryger du ind med det samme. Det kan være en tese. Men det er i hvert fald rigtigt: Der har været anvendt utrolig mange knive.«",
        "metadata": {
            "source": "https://www.berlingske.dk/danmark/alle-gisner-om-de-mange-knivoverfald-i-koebenhavn-maaske-begyndte-det-med",
            "image_url": "https://berlingske.bmcdn.dk/media/cache/resolve/image_x_large/image/163/1634460/24313483-.jpg",
            "publication_time": "Onsdag d. 11. januar 2023, kl. 06.26",
            "author": "Jens Beck Nielsen",
            "related_links": [],
            "attachments": []
        }
    }
}