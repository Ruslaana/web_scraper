{
    "version": "1.0",
    "document": {
        "id": "https://www_berlingske_dk/samfund/koebenhavnsk-boligformand-vil-ikke-betale-beboere-for-at-flytte-det-hoerer-ikke",
        "title": "Københavnsk boligformand vil ikke betale beboere for at flytte: »Det hører ikke hjemme at gøre nogen til andenrangsborgere«",
        "content": "»Hvis man flytter borgerne, flytter man problemerne.« Sådan lyder det fra Mohammed Aslam, bestyrelsesformand i boligforeningen Lejerbo i Mjølnerparken. Reaktionen kommer, efter at en beboerforening i Brabrand Boligforening i Aarhus har tilbudt alle deres beboere i Skovgårdsparken uden uddannelse og arbejde op til 50.000 kroners dækning af flytteomkostninger. Et initiativ, de indtil videre har succes med. 19 beboere har bedt boligforeningen om en snak om mulighederne,skriver Jyllands-Posten. Udgangspunktet for boligforeningen er de kriterier, boligområder bliver vurderet på, når det afgøres, om de falder under ghettobegrebet.  Et af de fem kriterier i vurderingen er, hvor mange beboere der står uden for arbejdsmarkedet og uden yderligere uddannelse end grundskolen. Derfor er det også dem, der nu bliver tilbudt penge for at flytte. Skovgårdsparken skal som udgangspunkt ned under 40 procent beboere uden arbejde, før de kan ryge af ghettolisten.Ghettopakken, der blev præsenteret i foråret, vil rydde boliger i ghettoer, der har ligget på listen i fire år eller mere. Det er i den frygt, beboerne i Brabrand boligforening har taget initiativet. Mjølnerparken er den eneste ghetto i Københavns Kommune, der i 2017 lå over de 40 procent af beboere, der er på overførselsindkomst. 43,5 procent for at være præcis. Mohammed Aslam mener dog stadig ikke, at »frivillig tvang« er løsningen: »Personligt bryder jeg mig ikke om den her form for løsninger. Man bør gøre en indsats for at få flere borgere i arbejde. Det hører ikke hjemme at gøre nogle borgere til »andenrangsborgere,« fordi de har mistet deres arbejde,« siger han og fortæller, at man ikke har tænkt sig at tilbyde penge for at flytte i Mjølnerparken. Keld Laursen, adm. direktør i Brabrand boligforening, ser Mohammed Aslams kritik som en reaktion på hele ghetto-udspillet fra regeringen. »Jeg er enig i, at der er en ubehagelig undertone i hele lovgivningskomplekset, som er på vej. Hvis lovgivningen ikke var kommet, var vores initiativ heller ikke kommet. Det skal ikke ses som et forsøg på, at man skal dele beboerne op i A og B, men det er en reaktion på lovgivningen,« siger Keld Laursen. Lovgivningen blev besluttet for at bryde parallelsamfund ned, men både Mohammed Aslam og Keld Laursen kritiserer loven for at tvinge beboere ud i beslutninger som denne. FAKTAMinisteriets definition på en ghettoI henhold til almenboligloven beregner og offentliggør transport-, bygnings- og boligministeren hvert år den 1. december en liste over ghettoområder.Listen omfatter almene boligområder med mindst 1.000 beboere, der opfylder mindst 3 af følgende 5 kriterier:Andelen af 18-64 årige uden tilknytning til arbejdsmarkedet eller uddannelse overstiger 40 pct. (gennemsnit for de seneste 2 år).Andelen af indvandrere og efterkommere fra ikke-vestlige lande overstiger 50 pct.Antal dømte for overtrædelse af straffeloven, våbenloven eller lov om euforiserende stoffer overstiger 2,70 pct. af beboere på 18 år og derover (gennemsnit for de seneste 2 år).Andelen af beboere i alderen 30-59 år, der alene har en grunduddannelse (inkl. uoplyst uddannelse), overstiger 50 pct. af samtlige beboere i samme aldersgruppe.Den gennemsnitlige bruttoindkomst for skattepligtige i alderen 15-64 år i området eksklusive uddannelsessøgende er mindre end 55 pct. af den gennemsnitlige bruttoindkomst for samme gruppe i regionen.Kilde: Transport-, Bygnings- og BoligministerietFOLD UD I henhold til almenboligloven beregner og offentliggør transport-, bygnings- og boligministeren hvert år den 1. december en liste over ghettoområder. Listen omfatter almene boligområder med mindst 1.000 beboere, der opfylder mindst 3 af følgende 5 kriterier: Kilde: Transport-, Bygnings- og Boligministeriet",
        "metadata": {
            "source": "https://www.berlingske.dk/samfund/koebenhavnsk-boligformand-vil-ikke-betale-beboere-for-at-flytte-det-hoerer-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/100/1005390/22166674-denmark-immigration.jpg",
            "publication_time": "Tirsdag d. 25. september 2018, kl. 13.20",
            "author": "Fie Dandanell",
            "related_links": [],
            "attachments": []
        }
    }
}