{
    "version": "1.0",
    "document": {
        "id": "https://www_berlingske_dk/virksomheder/jem-fix-milliardaer-satser-paa-smykker",
        "title": "Jem & Fix-milliardær satser på smykker",
        "content": "Umiddelbart er der langt fra salg af værktøj og spånplader til smykker og tasker, men ikke desto mindre har medejer og anden generation af byggemarkedskæderne Harald Nyborg og Jem & Fix, Erling Daell, investeret i smykkekæderne I am og Six. Med en franchiseaftale er Erling Daell så småt begyndt at rulle de to koncepter ud i Danmark, senest med åbningen af I am i Rosengårdcentret i Odense. FAKTAErling DaellFødt:1970Studier:Erling Daell begyndte sin studietid i Odense på Syddansk Universitet, hvor han læste cand.negot., men han måtte opgive, fordi han efter eget udsagn ikke var studieklar. Han brugte i stedet tid på ungdomspolitik og musik­festivaler. I stedet begyndte Erling Daell på RUC, hvor han færdiggjorde HA i 1997. Derefter læste han HD i afsætning på CBS i København.Karriere:Mens faderen Kurt Daell sidder på 60 procent af familievirksomheden Harald Nyborg, har Erling Daell i dag 40 procent. Det er et spørgsmål om tid, før sønnen sammen med sin bror skal overtage hele koncernen.Ud over at være ejer er Erling Daell administrerende direktør for den svensk­e del af Harald Nyborg og discountbyggemarkedet Jem & Fix, som er en del af koncernen.Erling Daell har med en franchise­aftale rettighederne til butiks­koncepterne I am og Six, som sælger smykker og modetilbehør til kvinder.Andet:Erling Daell har som forsanger i rockbandet The Bullhounds udgivet albummet »Protector«.FOLD UD Født: Studier: Karriere: Andet: Berlingske har fanget den travle erhvervsmand på mobilen, mens han sidder foran den nye butik, som åbnede i maj. »Jeg tænkte: Har jeg lyst til at prøve det her af? Ja. Har jeg råd til det? Ja. Ok, let’s try, og lad os se, hvad der sker,« siger Erling Daell om sin investering i de to koncepter, som er ejet af den tyske koncern Beline Group. Erling Daell konstaterer samtidig, at han har »råd til at lide det tab«, hvis han er nødt til at lukke konceptet ned.  Hvor meget Erling Daell har investeret i smykkekæderne, vil han ikke afsløre, men ja, han har ganske givet råd, hvis de danske kunder ikke bider på konceptet. Erling Daell og hans far Kurt Daell har med familie­dynastiet Harald Nyborg en samlet formue på omkring 2,5 mia. kroner, hvilket placerer Daell-familien som nummer 39 på Berlingskes liste over Danmarks rigeste. Kurt Daell ejer 60 procent af selskabet, mens Erling Daell sidder på 40 procent, men planen er, at Erling Daell skal overtage forretningen sammen med sin yngre halvbror, Njal, hvor Erling Daell kommer til at sidde på den bestemmende aktiepost. Erling Daell er gradvist blevet oplært i Harald Nyborg-koncernen, og i dag fungerer han som administrerende direktør for den svenske del af Harald Nyborg og discountbyggemarkedet Jem & Fix. Men nu har han altså tilføjet endnu en arbejds­opgave på tallerknen. »Jeg var ikke gået ind i det her, hvis jeg ikke mente, det var nogle rigtigt gode koncepter, og hvis jeg ikke syntes, det var sjovt,« siger Erling Daell, som umiddelbart heller ikke har høje forventninger til afkast. »Men jeg har en form for mavefornemmelse, der siger, at det ikke kan være helt skævt, for det er bedre end det, konkurrenterne laver,« siger han.  I am og Six er begge kæder, der sælger smykker og andet modetilbehør målrettet kvinder mellem 20 og 30 år. Varene i Six-butikkerne ligger i et lidt højere prisleje end varerne i I am-butikkerne, og mens Erling Daell har åbnet I am-butikker i provinsen, ligger Six-butikkerne i København. Netop placering af butikker er noget af det, Erling Daell har erfaring med fra Harald Nyborg og Jem & Fix, og så er det et af de få parametre, han faktisk kan skrue på i forhold til franchise­aftalen. »Jeg kan bruge noget af min knowhow fra de placeringer, jeg har fundet til vores byggemarkeder i Sverige,« siger Erling Daell, som indtil videre har åbnet to Six-butikker og to I am-butikker.  Det er ikke første gang, Erling Daell kaster sig ud i noget, der ligger langt fra den forretning, han i kraft af sine aner står til at skulle bruge det meste af sit arbejdsliv på. I 2014 debuterede Erling Daell som forsanger i det nystiftede band The Bullhounds, som kom på gaden med det første album, »Protector«, for to år siden. Han var senest på turné med rockbandet i januar, og mens det ikke blev til en sommerturné, håber Erling Daell at komme ud og spille koncerter igen næste vinter. »Jeg keder mig ikke. Der er ikke noget i min tilværelse, der er monotont,« siger han med henvisning til sin mangeartede kalender. Selv om smykkeforretningerne dog ikke skiller sig så meget ud fra byggebranchen, som rockbandet gør, er det alligevel noget, der giver Erling Daell tiltrængt adspredelse. »Det er sjovt, fordi det er noget helt andet end det, jeg ellers kender til. Det er noget, der er anderledes end byggemarkeder,« siger Erling Daell og tilføjer, at det – trods alt – ikke er så tidskrævende. »Når det er et franchisekoncept, er det begrænset, hvor mange håndtag, man kan skrue på – på godt og ondt. Og så har jeg en daglig leder ansat,« siger Erling Daell. ",
        "metadata": {
            "source": "https://www.berlingske.dk/virksomheder/jem-fix-milliardaer-satser-paa-smykker",
            "image_url": "https://berlingske.bmcdn.dk/media/cache/resolve/image_x_large/image/20/203062/13506714-01buspix-erling-daell-h-j-1jpg.jpeg",
            "publication_time": "Onsdag d. 01. juni 2016, kl. 06.15",
            "author": "Signe Ferslev",
            "related_links": [],
            "attachments": []
        }
    }
}