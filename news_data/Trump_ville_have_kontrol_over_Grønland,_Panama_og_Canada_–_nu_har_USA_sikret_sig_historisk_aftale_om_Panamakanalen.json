{
    "version": "1.0",
    "document": {
        "id": "https://www_berlingske_dk/internationalt/trump-ville-have-kontrol-over-groenland-panama-og-canada-nu-har-usa",
        "title": "Trump ville have kontrol over Grønland, Panama og Canada – nu har USA sikret sig historisk aftale om Panamakanalen",
        "content": "Som med Grønland har Donald Trump flere gange udtrykt behov for at overtage kontrollen med Panamakanalen. Kina har for stor magt, har det lydt. I sin indsættelsestale sagde Trump, at han ville have den vigtige kanal, som amerikanerne i sin tid byggede, tilbage. Nu har den amerikanske forsvarsminister, Pete Hegseth, indgået en aftale med Panama om kanalen. Med aftalen får USAs flåde førsteret til kanalen og fri passage, men den forbliver på Panamas hænder. Aftalen betyder også, at USA kan udstationere soldater der. Forsvarsministeren kalder det »historiske aftaler«, som er kommet i hus efter et besøg i Panama onsdag. Der er ifølge nyhedsbureauet AFP tale om en stor indrømmelse fra Panamas side til USAs præsident. Ifølge Trump har Kina i de senere år fået alt for meget indflydelse over kanalen, hvor de har været med til at bygge flere havne. Med aftale har USA ifølge Hegseth fået skubbet Kina ud af kanalen, som Trump ønskede. »Vi hjælper med at tage Panamakanalen tilbage fra kommunistisk, kinesisk indflydelse.« Panama har afvist USAs anklager om, at Kina skulle have fået kontrol med kanalen. Onsdag kunne Panama og USA underskrive en ny aftale, da forsvarsminister Pete Hegseth besøgte Panama.Fold sammenLæs mereFoto: Franco Brana/AFP/Ritzau Scanpix. Ifølge nyhedsbureauet Reutershar der efter Pete Hegseths besøg i Panama været uenighed om, hvorvidt USA faktisk anerkender Panamas suverænitet over kanalen. Det stod nemlig blot bekræftet i den spanske aftaletekst, men ikke i den engelske, skriver Reuters. Panama erklærede ellers efter aftalen, at USA nu erkender Panamas suverænitet over kanalen. Her er den sætning, som kun fremgår af den spanske aftaletekst: »Desuden anerkendte minister Hegseth Panamas lederskab og umistelige suverænitet over Panamakanalen og de tilstødende områder.« Hegseth sagde til journalister, da han gik ombord sit fly, at USA »bestemt respekterer panamanernes suverænitet og Panamakanalen«. Det er derfor uklart, præcis hvor USA står i forhold til at anerkende Panamas suverænitet over kanalen. Og i givet fald om aftalen er nok til, at Trump nu mener, at han har den kontrol med kanalen, som han har givet udtryk for, var nødvendig. Frem til 1999 ejede USA kanalen og et mindre område omkring den. Men Panama har haft kontrollen lige siden. Selve Panamakanalen er hovedsageligt bygget af USA. Den blev indviet i 1914. Panama har i aftalen ikke tilladt permanente militærbaser i området, som vi ellers kender det fra Grønland, hvor amerikanske soldater er udstationeret. Det står ikke klart, hvor mange soldater USA får lov til at udstationere med den nye aftale. Omkring 40 procent af den amerikanske fragt af containere går gennem Panamakanalen. ",
        "metadata": {
            "source": "https://www.berlingske.dk/internationalt/trump-ville-have-kontrol-over-groenland-panama-og-canada-nu-har-usa",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910887/24930343-us-defense-secretary-pete-hegseth-center-panam.jpg",
            "publication_time": "Fredag d. 11. april 2025, kl. 09.39",
            "author": "Kalinka Aaman Agger",
            "related_links": [],
            "attachments": []
        }
    }
}