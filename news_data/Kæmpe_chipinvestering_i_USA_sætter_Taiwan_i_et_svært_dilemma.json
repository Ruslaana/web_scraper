{
    "version": "1.0",
    "document": {
        "id": "https://www_berlingske_dk/virksomheder/kaempe-chipinvestering-i-usa-saetter-taiwan-i-et-svaert-dilemma",
        "title": "Kæmpe chipinvestering i USA sætter Taiwan i et svært dilemma",
        "content": "Den kæmpeinvestering på 100 milliarder dollar eller 713 milliarder kroner, somverdens største chipproducent nu lægger i USA, sætter Taiwan i et svært dilemma i forhold til en mulig storkonflikt med Kina. Topchefen for Taiwan Semiconductor Manufacturing Company (TSMC), C.C. Wei, fortalte om investeringen på et møde med USAs præsident, Donald Trump, i Det Hvide Hus mandag. I løbet af de kommende år vil TSMC bygge yderligere fabrikskapacitet til fremstilling af de vigtige chip, som sidder i al moderne elektronik. En talsmand for Taiwans regering sagde tirsdag morgen dansk tid, at man vil tage TSMCs udvikling og Taiwans position i den globale chipindustri i betragtning, når regeringen skal godkende den. Den taiwanske regerings holdning til oversøiske investeringer er dog, at de er positive, hvis de bidrager til globaliseringen af Taiwans industri ogøger landets overordnede konkurrenceduelighed, hedder det. Taiwans økonomiminister, Kyo Jyh-Huei, nedtonede bekymringerne om, at TSMC med investeringen reelt bliver amerikaniseret, skriver nyhedsbureauet Bloomberg. »TSMC har allerede fabrikker i USA og Japan og bygger nu en ny fabrik i Tyskland. Disse har intet at gøre med toldsatser. TSMCs globale ekspansion er en afgørende udvikling,« fastslog ministeren. Han fastslog, at produktionen i USA »primært er til amerikanske kunder«. »At dømme efter omfanget af investeringen og de leverandører, som det kræver, er det usandsynligt, at hele forsyningskæden vil skifte fra Taiwan på lang sigt,« sagde Kyo Jyh-Huei. Donald Trump fremhævede ved annonceringen af den store investering, at »de mest kraftfulde chip til kunstig intelligens i verden vil blive fremstillet lige her i Amerika«, og at den vil skabe 20.000-25.000 jobs, når fem nye fabrikker skal opføres. TSMCs aktiekurs dykkede med 2,25 procent, da de asiatiske børser åbnede natten til tirsdag dansk tid. TSMC står sammen med sydkoreanske Samsung for produktionen af omkring 70 procent af alle chip i verden. Elektronhjernerne designes af selskaber som NVIDIA, men produceres på stærkt specialiserede fabrikker hos især TSMC og Samsung. »Investeringen øger sandsynligheden for, at USA under Trump vil se positivt på Taiwan, hvor tvivlen om amerikansk støtte vokser efter retoriske angreb, der har været møntet på Taiwans forsvar samt netop chipproduktionen,« vurderer Berlingskes Asien-korrespondent, Alexander Sjöberg. Taiwans dilemma er, om TSMCs mange nye fabrikker rundt omkring i verden bringer øen i fare for en kinesisk invasion. Som en af verdens vigtigste chipproducenter har det hidtil været med til at sikre mod kinesiske angreb, som dermed risikerede at ødelægge en central del af verdensøkonomien, da alle er dybt afhængige af de taiwanskproducerede chip. »Tidligere har løsningen været, at Taiwan har holdt de mest avancerede mikrochip for sig selv, men tilladt opførelse af mindre sårbare chipfabrikker, herunder i Arizona i USA. Det er sket for at undgå at miste den særlige status, men samtidig komme blandt andet USA i møde,« siger Alexander Sjöberg. Kinas ledelse har gennem den seneste tid skruet markant opfor ambitionerne om at blive førende på højteknologi. Det er kun to uger siden, at Kinas præsident, Xi Jinping, sammen med premierminister Li Qiangholdt et opsigtsvækkende stormøde med topcheferne for landets teknologigiganter. Her understregede Xi Jinping igen behovet for, atKina bliver selvforsynende inden for blandt andet chipproduktionenog desuden udnytter kunstig intelligens til at fremme den økonomiske udvikling. Kina er ramt af amerikanske handelssanktioner, som gennem de seneste fem år har lukket stadig mere effektivt for, at kineserne får adgang til avanceret teknologi, heriblandt chip og maskiner til produktion af dem. »I denne uge holder Kina et vigtigt topmøde, ved navn »de to møder«, hvor den økonomiske retning for landet vil blive sat. Blandt andet vil Kinas vækstmål blive fastlagt. Landets højteknologiske udvikling vil være i centrum. Det er umuligt ikke at læse udmeldingen fra Trump og TSMC ind i det her, eftersom USAs geopolitiske kontrol med verdens avancerede mikrochipproduktion er markant – og Kinas mangel på de mest avancerede mikrochip et voksende problem for Beijing,« siger Alexander Sjöberg. ",
        "metadata": {
            "source": "https://www.berlingske.dk/virksomheder/kaempe-chipinvestering-i-usa-saetter-taiwan-i-et-svaert-dilemma",
            "image_url": "https://berlingske.bmcdn.dk/media/cache/resolve/image_x_large_vertical/image/189/1895891/24902657-topchefen-for-verdens-strste-chipproducent-taiwa.jpg",
            "publication_time": "Tirsdag d. 04. marts 2025, kl. 12.32",
            "author": "Thomas Breinstrup",
            "related_links": [],
            "attachments": []
        }
    }
}