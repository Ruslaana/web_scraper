{
    "version": "1.0",
    "document": {
        "id": "https://www_berlingske_dk/business/hedgefond-kongen-bag-konkurstruede-varehuse-er-han-skurk-eller-bare",
        "title": "Hedgefond-kongen bag konkurstruede varehuse: Er han skurk eller bare stædig?",
        "content": "Der var engang en gylden knægt på Wall Street. Da han var 25, startede han sin egen hedgefond. Møjsommeligt opstøvede han aktier i undervurderede selskaber og beholdt dem længere end de fleste investorer. Da han var 43, var han tredobbelt milliardær i dollar. »Den næste Warren Buffett« skrevBusinessWeek– dog efterfulgt af et spørgsmålstegn. Året var 2004. Han havde lige kastet sin kærlighed på to af landets falmede detailkæmper, Kmart og Sears, og slået dem sammen i en handel til 12 mia. dollar. Nu skulle der ske store ting, lovede han. Men nej, skulle det vise sig. Eddie Lampert var ingen Warren Buffett. Selv investorlegenden Buffett ville ikke røre detailsektoren med en ildtang. »Det er som at skyde efter et mål, der bevæger sig,«sagdeden vise mand fra Omaha, da han i 2005 blev spurgt om Lamperts detailsatsning. I dag er Eddie Lampert en af USAs mest forhadte forretningsmænd. Sears – engang verdens mægtigste detailkæde med tusindvis af varehuse –er gået i betalingsstandsningefter at have tabt over 11 mia. dollar siden 2010. Og det vil kræve et mirakel at undgå en endegyldig konkurs. Skyskraberen Sears Tower i Chicago husede engang varehuskædens hovedkvarter og var i godt 25 år verdens højeste bygning med 442 meter og 110 etager. Sears flyttede dog ud i 1995 og solgte bygningen, der siden skiftede navn til Willis Tower. Sears var verdens største detailkæde, indtil den blev overhalet af Walmart i 1990. Kæden startede med en postordreforretning i 1886.Fold sammenLæs mereFoto: Carolyn Kaster / AP / Ritzau Scanpix. Eller som en omstruktureringsekspert udtalte tilBloomberg: »Han har blot rykket omkring på liggestolene på dækket af Titanic.« Men hvorfor holdt han ved så længe, mens Sears sank længere og længere ned i dyndet? Var det hans berømte stædighed, der fik ham til at kaste gode penge efter dårlige? Eller vil Eddie Lampert alligevel stå tilbage som den eneste vinder i denne triste saga? Kritikerne – og dem er der mange af – siger, at Lampert gennem årene systematisk har skrællet alt af værdi af Sears og behændigt anbragt sig i en situation, hvor han som varehuskædens største kreditor, udover at være den største aktionær, nu står først i køen til at tage for sig af de sørgelige rester. Lampert selv tog forleden til genmæle i et sjældent interview medThe New York Times: »Jeg havde en vision og en passion, men opfattede aldrig mig selv som den eneste, der kunne redde selskabet. Måske har jeg været den eneste, der har forsøgt at redde det,« sagde han.  Gennem årene er den i dag 56-årige Eddie Lampert kaldt alt fra sky til virkelighedsfjern, og fra vedholdende til uforklarligt stædig, selv når han tager fejl. Måske skyldes det opvæksten, der efter faderens død tvang ham til at lære at klare sig selv allerede som 14-årig. Måske blev karakteren cementeret, da han i 2003 blev kidnappet fra parkeringspladsen foran sit kontor i Connecticut og låst inde på et motelbadeværelse i to døgn, før det lykkedes ham at overtale sine kidnappere til at slippe ham fri. Oplevelsen taler han i dag kun nødtvunget om. »Jeg troede, de ville slå mig ihjel,« sagde han i 2006 tilFortune. Året efter blev han den første fondsforvalter på Wall Street, der rundede en milliard dollar i indtægt på et år. På toppen af karrieren, i 2006, forvaltede hans hedgefond, ESL, over 15 milliarder dollar for både ham selv og velhavere som Michael Dell, David Geffen og studiekammeraten Steven Mnuchin, der i dag er USAs finansminister – og i en længere periode også sad i Sears’ bestyrelse. Nu er fonden nede på lidt over en milliard dollar, omtrent hvad Eddie Lampert også personligt menes at være god for. Om han også er det om et år, skal der et stort spørgsmålstegn bag. FAKTABLÅ BOG: EDDIE LAMPERT – Han lærte at investere af bedstemorEdward Scott Lampert er født i 1962 i New York. Hans far var advokat, men døde som 47-årig, og 14-årige Eddie måtte arbejde i al sin fritid. Moderen tog job som salgsassistent i stormagasinet Saks Fifth Avenue, men frygtede ofte at miste jobbet.Allerede som barn lærte Eddie Lampert om aktieinvesteringer fra sin bedstemor. Han fik legater og lån til at læse økonomi på eliteuniversitetet Yale og arbejdede i tre år for Wall Street-banken Goldman Sachs.I 1988 startede han hedgefonden ESL – navngivet med hans initialer – med langsigtet fokus på køb og salg af aktier.I slut-1990erne blev fonden aktivistisk og købte sig ind i bilkæderne AutoZone og AutoNation, der blev henholdsvis tre- og firedoblet i markedsværdi.I 2003 købte han den konkurstruede discountkæde Kmart og fusionerede den med varehuskæden Sears. Han var topchef i Sears 2013-2018 og er formand samt hovedaktionær og -kreditor. Sears gik i betalingsstandsning 15. oktober 2018.Eddie Lampert er gift med advokaten Kinga Keh og har tre børn. Han ejer flere boliger samt lystbåden »The Fountainhead«, opkaldt efter et af den ultraliberale forfatter Ayn Rands hovedværker.Han siges at hade at flyve og driver sine forretninger fra residensen i Florida.Kilder: Sears, New York Times, Boston Globe, Bloomberg, Salon, CNN Money, Fortune, Business Insider, CNBC, Forbes, Vanity FairFOLD UD Kilder: Sears, New York Times, Boston Globe, Bloomberg, Salon, CNN Money, Fortune, Business Insider, CNBC, Forbes, Vanity Fair",
        "metadata": {
            "source": "https://www.berlingske.dk/business/hedgefond-kongen-bag-konkurstruede-varehuse-er-han-skurk-eller-bare",
            "image_url": "https://berlingske.bmcdn.dk/media/cache/resolve/image_x_large_vertical/image/102/1027901/22339058-sears-shares.jpg",
            "publication_time": "Søndag d. 21. oktober 2018, kl. 18.59",
            "author": "Bibi Christensen",
            "related_links": [],
            "attachments": []
        }
    }
}