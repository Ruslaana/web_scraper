{
    "version": "1.0",
    "document": {
        "id": "https://www_berlingske_dk/kommentatorer/jokeren-jean-claude-juncker-sender-en-sidste-giftpil-af-sted",
        "title": "Jokeren Jean-Claude Juncker sender en sidste giftpil af sted",
        "content": "Da jeg var EU-korrespondent i starten af 2000erne, lærte jeg hurtigt at søge over i retning af Jean-Claude Juncker for at få gode citater fra EU-topmøder. Den mangeårige regeringschef for Luxembourg skulle altid ud og ryge, og han elskede at dele anekdoter og skarpe oneliners med journalisterne. Han har siden kindkysset og charmet sig gennem et utal af EU-møder, de seneste fem år som formand for EU-Kommissionen. Juncker er den ultimative EU-insider, men han er alt andet end en kedelig bureaukrat. Han taler frit og tilhører en generation, der gerne blander det at være livsnyder med deres arbejde. Det er en uddøende europæisk livsstil, som har kostet Juncker en del problemer. Den første til at rejse kritikken offentligt var nok Hollands daværende finansminister, Jeroen Dijsselbloem, somunder en TV-debat i 2014med calvinistisk fordømmelse slog fast, at Juncker ikke bare røg, men også drak meget. Siden har talsmænd for EU-Kommissionen ofte måttet svare på spørgsmål om chefens til tider vaklende gangart. Skyldes denryglidelsen iskias eller fuldskab? Der er for mig større problemer end om Jean-Claude Juncker drikker for meget. Han passer sit arbejde, men rygterne om hans livsstil har givet ekstra kolorit til hans offentlige optrædener, som kan falde meget uden for normen. En af mine favoritscener er klippet fra EU-topmødet i Riga i maj 2015, da Juncker hilste på Ungarns premierminister, Viktor Orbán, med et»hello, dictator«og et smørret grin.  Juncker var også direkte, da han i juli 2017 skældte ud over, at så få medlemmer af Europa-Parlamentet var mødt frem til en debat om Maltas EU-formandskab.»Dette parlament er latterligt,«gentog Juncker flere gange trods irettesættelser fra parlamentsformanden.  Nogle gange sætter Juncker ord på realiteter i EU, som mange helst ikke ser udtalt. Som da han i maj 2016 blankt forklarede, hvorfor Kommissionen igen så gennem fingre med, at Frankrig brød europagten om budgetdisciplin. Det var... »fordi det er Frankrig,«udtalte Juncker til fransk TV. Hvilket straks udløste protester fra eurogruppens nye formand, Jeroen Dijsselbloem (ham med alkohol-anklagerne), som mente, at Junckerskadede EUs troværdighedved at lade forstå, at alle lande ikke behandles lige. Sidste uge var Juncker igen i sit es, da han kastede sig ind i en debat om en titel, som en af EUs kommende kommissærer skal have. Ursula von der Leyen, der overtager Junckers job 1. november, vil samle bl.a. indvandring, arbejdsmarked og sikkerhed under en næstformandspost med titlen »Protecting Our European Way of Life«. Koblingen har fået venstrefløjen i Europa-Parlamentet til at anklage von der Leyen for at overtageen højreekstremistisk og racistisk logik. Juncker kunne fint have holdt sig ude af den ophedede debat. Han kunne også have peget på, at Ursula von der Leyen har understreget, at tolerance og respekt for menneskerettighederne er kernebegreber i »den europæiske levevis«. Eller at hun har givet en svensk socialdemokrat ansvaret for migration, så der nok er grænser for, hvor højreekstremt det bliver...men Juncker valgte i stedet aterklære sig som modstander af titlen, fordi han ikke bryder sig om »ideen om, at den europæiske levevis står i modsætning til migration.«  Det var på alle måder en typisk Juncker-kommentar. Den 64-årige EU-chef lader sig ikke begrænse af sædvanlig pli om ikke at blande sig i sin efterfølgers affærer, og så har han i spørgsmål om indvandring en udtalt hang til symbolske erklæringer. Under flygtningekrisen i 2015 blev Juncker kendt for at indtage moralske positioner, mens han ikke evnede at skabe konsensus landene imellem om, hvordan de faktisk skulle reagere over for strømmen af flygtninge og migranter. Da han ikke kunne samle opbakning til en idé om at fordele flygtninge med kvoter, skrev han enharmdirrende aviskronik, som anklagede medlemslandene for manglende mod. Det gjorde det ikke ligefrem lettere at skabe enighed.  Siden har Juncker excelleret i selvmodsigende meldinger om hele flygtningespørgsmålet. Han erklærer sig gerne som modstander afgrænsekontrol og mure, alt imens EU-Kommissionenbetaler for overvågningaf den grænsemur, som Tyrkiet har opført langs grænsen til Syrien. Så er der den omstridte aftale mellem EU og Tyrkiet, som har bremset flygtningestrømmen: Den vil Juncker det ene øjeblik fremhæve somen europæisk succesfor så at gøre alt for at frakende sig den,når EU-Domstolen spørger til den. Så gælder det nemlig om at begrænse risikoen for, at mennesker på flugt fra krigen i Syrien kan anklage EU-landene for at nægte dem retten til asyl. Det er en skizofren måde at kommunikere på, som viser, at Juncker og med ham resten af EU har svært ved at forholde sig til de moralske dilemmaer, der rejser sig, når man forsøger at begrænse migrantpresset fra Nordafrika og Mellemøsten ved at overlade opgaven til lande som Tyrkiet og Libyen. Det er svære spørgsmål, som en del politikere helst ikke vil melde klart ud på. Så er det nemmere at kigge den anden vej, også hvis migrantpresset synes at stige igen.  I sidste uge gik1.745 menneskeri land på Grækenlands ægæiske øer, de fleste af dem yngre mænd fra Afghanistan. Der har hen over sommeren været en skarp stigning i ankomster, som får de lokale til at frygte en gentagelse af krisen i 2015. Det tal havde Juncker ikke nogen kommentar til i Bruxelles. Til gengæld ville han gerne diskutere, hvordan titlen på en kommende kommissær skal lyde.",
        "metadata": {
            "source": "https://www.berlingske.dk/kommentatorer/jokeren-jean-claude-juncker-sender-en-sidste-giftpil-af-sted",
            "image_url": "https://berlingske.bmcdn.dk/media/cache/resolve/image_x_large/image/120/1201443/23151862-latvia-eu-summit.jpg",
            "publication_time": "Lørdag d. 21. september 2019, kl. 09.45",
            "author": "Pierre Collignon",
            "related_links": [],
            "attachments": []
        }
    }
}