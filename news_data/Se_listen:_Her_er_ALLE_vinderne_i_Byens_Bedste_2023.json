{
    "version": "1.0",
    "document": {
        "id": "https://www_berlingske_dk/byens-bedste/se-listen-her-er-alle-vinderne-i-byens-bedste-2023",
        "title": "Se listen: Her er ALLE vinderne i Byens Bedste 2023",
        "content": "Så er stemmerne talt op, og 15 steder kan nu kalde sig Byens Bedste 2023. Alle vindere er med til at gøre København til den by, vi elsker. Tak fordi du stemte i Byens Bedste 2023 og stort tillykke til alle vinderne. Her kan du se listen over alle vinderne. Kig med og se om din favorit løb med sejren. Foto: Rune Øe.  Det er ikke så tit, det sker, at to af byens kendte og i princippet konkurrerende restauratører slår pjalterne sammen om at åbne en restaurant. Men det er ikke desto mindre, hvad Morten Kaltoft, som står bag Osteria 16-restauranterne, og Mikkel Egelund fra Pastis i Gothersgade har gjort. De to kokke, som kender hinanden tilbage fra læretiden, har åbnet Resto Bar i Barbar Bars gamle lokaler på Vesterbro Torv. Der er ikke ofret mange millioner på indretningen, men stemningen er livlig, og maden, der hovedsagelig er hentet fra det italienske trattoriakøkken, er særdeles velsmagende, ikke mindst pastaerne. Vesterbrogade 51, 1620 København V Øvrige nominerede:    Det er Københavns smukkeste teaterbygning. Men ret beset også den vanskeligste. Arbejder en teaterforestilling med arkitekt Nyrops gamle gasbeholder med de rå vægge og det kuplede tag, får man meget foræret. Arbejder man mod teatrets udfordrende ramme, kan meget mislykkes. Nu har teatret, der først og fremmest spiller musikdramatik, skabt helt nye forudsætninger for en moderne teateroplevelse, der tilbyder teatergængerne den bedste lyd og muligheden for blive suget ind i spektakulære, visuelle oplevelser. Med den ambitiøse musicalmand Søren Møller som kunstnerisk chef har teatret i det hele taget fået nyt liv. Østerfælled Torv 37 og 34, 2100 København Ø Øvrige nominerede Foto: Linda Kastrup.  Her har landskabsarkitekterne udformet et helt forrygende byrums- og klimasikringsprojekt. Projektet, der kan håndtere 15.000 kubikmeter skybrudsvand, er udformet som en klinkebelagt flodseng, der slynger sig gennem landskabet og til sidst ender i en menneskeskabt sø. Undervejs møder floden både store træer, legepladser, siddetrapper, en dansepavillon og en cirkelbro i træ, der er placeret så nøjagtigt mellem Karens Minde-områdets gamle træer, at den virker fuldkommen naturlig her. 2450 København SV Øvrige nominerede Foto: Banegaarden.  BaneGaarden på det gamle DSB-område er et sandt mekka for oplevelser. Her kan man spille rosébanko, gå til langbordsmiddage, krebsegilder, spise brunch, hente brød hos bageren og spise gourmetmad i de gamle, nedlagte lader. Eller ganske enkelt dumpe forbi til et glas ved de udendørs træborde med savsmuld under fødderne og fuglekvidder i ørerne. BaneGaarden har for længst bevist, at stedet ikke er nogen døgnflue – takket være en flok driftige københavnere. Otto Busses Vej 45a, 2450 København SV Øvrige nominerede: Foto: Thomas Lekfeldt.  Det er langtfra hver dag, at historien om en bagerkringle breder sig som en steppebrand gennem det danske medielandskab. Sådan var det imidlertid med kringlen fra det nye Københavns Bageri i Carlsberg Byen, som ikke mindst vakte opsigt på grund af prisen på 300 kroner. I realiteten er det dog ikke så dyrt, som det kunne lyde, eftersom der er tale om prisen for en hel kringle, som er stor nok til at brødføde et helt kaffeselskab. Et stykke kringle koster således »kun« 40 kroner, og med sin kardemommeglacering og fyldet af remonce, vaniljecreme, ristede mandler og finthakkede, brandymarinerede svesker er den alle pengene værd. Københavns Bageri er i øvrigt en joint venture mellem Benji på Fælledvej og Alice på Amager. Det er således her, at Benjis surdejsbrød, som måske er byens bedste, bliver bagt. Flaskehalsen 22, 1778 København V Øvrige nominerede: Foto: Emil Helms/Ritzau Scanpix.  Udstillingen »Det røde atelier« blev en af årets helt store publikums- og anmelderbaskere. Vi kommer på ingen måde udenom nationalgalleriet i år, der nu med sin nye direktør, Astrid la Cour, skal slå nye vingeslag for husets samling, der sidste år også hev en af forrige århundredes superstjerner Carl Bloch op af magasinerne og fik landets opmærksomhed på grund af et maleri, de havde fundet i de græske gemmer efter 90 års forsvinden. SMK holder et væld af inkluderende workshops, for eksempel sprogskoler, og inviterer på tiende år landets unge og ældre gæster indenfor til gratis fredagsarrangementer, der strækker sig hele vejen op til »Europæisk kunst fra 1300 til 1800«-samlingen og ned til skulpturgaden med drinks, talks og musik. Sølvgade 48-50, 1307 København K Øvrige nominerede: Foto: Emilie Lærke.  Det var ikke nogen dum idé af koncertargenturet Smash! Bang! Pow! at lancere en festival midt i København i Søndermarken, hvor hver dag har sin egen musikprofil, og billetterne sælges separat til hver dag. På den måde kan gæsterne selv vælge, om de vil have en, to eller tre dages festival. I 2023 bød Syd For Solen på en række stærke navne som technolegenden Aphex Twin, punkrockeren Iggy Pop, indierockbandet War On Drugs og den musikalske enmandshær Bon Iver. Et godt alternativ, hvis man er en af dem, der ikke orker at bo i telt i flere dage, men gerne vil have en festivaloplevelse komplet med koncerter, fadøl og snaskede burgere i smukke omgivelser midt i byen. Frederiksberg, Søndermarken Øvrige nominerede: Foto: Liv Latricia Habel.  »In vino veritas« er et udsagn, jeg kan tilslutte mig, særligt hvis man også inkluderer litteraturen i vores søgen efter sandheden. »Books & Wine« repræsenterer det bedste af alle verdener. Her på Falkoner Allé sælger man ikke blot bøger, men også et lille, men interessant, udvalg af vin. Books & Wine afholder litterære arrangementer med spændende forfatternavne og ligeledes arrangementer med vin i fokus, og indimellem skvulper de to kar over i hinanden. Hvad mere har man egentlig brug for? Falkoner Allé 42, 2000 Frederiksberg Øvrige nominerede: Foto: Niels Ahlmann Olesen/Berlingske.  Rådhuset, der er tegnet af PLH Arkitekter sammen med Atelier Lorentzen Langkilde, er et kompakt moderne hus af atriumtypen. Med et stort indre rum og en trappe, der spiralerer sig op i højderne. Det har dog en beskeden, ikke dominerende skala, og arkitekterne fortæller da også, at det fra starten var tanken, at det skulle være et »folkets hus«. Det ser det ud til at være blevet, og især den storslåede, offentligt tilgængelige udsigtsterrasse på niende sal er med til at give bygningen ægte »wow-effekt«. Rådhusstræde 1, 2630 Taastrup Øvrige nominerede: Foto: NIELS AHLMANN OLESEN.  Burgerbiksen, som startede gourmetburger-bølgen, er efterhånden blevet en kæde med ni filialer placeret over hele byen fra det originale outlet i Landgreven over Tivoli til lufthavnen. Det er stadig den originale burger, som trækker læsset på Gasoline Grill – også selv om den efterhånden er blevet suppleret med både kyllinge-, grønt og smørburgere. Burgeren er i realiteten ganske enkel, her er intet overflødigt dimseri eller pyntesyge. Det hele handler om gode ingredienser, ikke mindst det økologiske kød, som friskhakkes hver dag og sikrer en dejlig juicy burger. Og så er der bollen, hvor en del af melet er udskiftet med kartoffel, som giver en mere svampet krumme. Findes flere steder i København Øvrige nominerede: Foto: PR.  Det kan virke uopfindsomt at nominere Gentofte Kino, når samme biograf løb med titlen som Byens Bedste i 2022, men det er simpelthen umuligt at komme udenom den stilige, ældre dame på Gentoftes hovedgade. Udover det lækre interiør og den smagfuldt indrettede foyer markerede biografen sig også stærkt i år, da Christopher Nolans »Oppenheimer« fik dansk premiere. Gennem intenst lobbyarbejde fra den danske distributør lykkedes det nemlig Gentofte Kino at lande en godkendt – og meget dyr – 70 mm-kopi af filmen, der står skarpere end de digitale kopier. Gentoftegade 39, 2820 Gentofte Øvrige nominerede: Foto: Peter Boel.  Når en kunstner udstiller hos Galleri Maria Friis, skaber kunstneren altid et banner til skilteholderen ude på gaden. Signalet handler om, at det er den udstillede kunstner, der er altafgørende her. Når det er sagt, mærkes Maria Friis tydeligt i de små, intime lokaler, hvor hun træffer personlige og overraskende valg, der virker sansebårne. Her vises kunstnere, vi ikke har hørt ret meget om før eller for nylig her i andedammen. Store Kongensgade 116 B, 12 64 København K Øvrige nominerede: Foto: Niels Ahlmann Olesen/Berlingske.  Kristian Baumanns Koan er foreløbig dette års mest fejrede restaurant. Her i avisen gav vi Koan seks ud af seks stjerner, og sandelig om den ikke gik fra nul til to stjerner, da Michelinguiden udkom i juni måned. Baumann, som i sin tid var køkkenchef og medejer på Nomas nu hedengangne to’er, 108, har de senere år udforsket sine koreanske aner gennem køkkenet. Med den nye inkarnation af Koan på Langelinie ser det ud til, at han endelig har nået sin destination. De kendte koreanske smage og traditioner er her løftet til højt elaboreret gastronomi med alt, hvad dette indebærer af luksus i form af østers, caviar, jomfruhummer og hummer. Langeliniekaj 5, 2100 København Ø Øvrige nominerede: Foto: Niels Ahlmann Olesen/Berlingske.  Hvis ikke man kan finde et glas vin, man gider at drikke på Bar’Vin, skal man nok til at overveje, om ikke man er ved at blive en kende for kræsen. Med over 70 forskellige vine på glasset kommer denne veteranvinbar, som har over ti år på bagen, nemlig godt rundt i det meste: Hvad enten du er til klassisk bourgogne, stram mosel fra Egon Müller, sherry fra Peter Sisseck eller funky orangevin, så fås det her på glasset. Skindergade 3, 1159 København K Øvrige nominerede: Foto: Thomas Lekfeldt.  Adam Aamann var som bekendt manden, der satte gang i den københavnske smørrebrødsrenæssance for snart et par årtier siden. Nu har Aamanns imperium også fået en filial i Carlsberg Byen, hvor nye restauranter, barer og bagerier som bekendt skyder op ugentligt. Her finder man en stribe af smørrebrødsbaronens klassikere som for eksempel den velafstemte karrysild baseret på perfekt tøndemodnede sild og en karrycreme med forårsløg, cornichoner og karse toppet med sprøde boghvedekerner. Kildepladsen 8, 1799 København V Øvrige nominerede:",
        "metadata": {
            "source": "https://www.berlingske.dk/byens-bedste/se-listen-her-er-alle-vinderne-i-byens-bedste-2023",
            "image_url": "https://berlingske.bmcdn.dk/media/cache/resolve/image_x_large/image/171/1713001/24519768-byens-bedste-2023---forside-billeder.jpg",
            "publication_time": "Fredag d. 08. september 2023, kl. 08.00",
            "author": "Stine Hansen",
            "related_links": [],
            "attachments": []
        }
    }
}