{
    "version": "1.0",
    "document": {
        "id": "https://www_berlingske_dk/arkitektur/koebenhavns-hemmeligste-og-maaske-smukkeste-plads-har-faaet-ny-beboer",
        "title": "Københavns hemmeligste og måske smukkeste plads har fået ny beboer - og det spiller",
        "content": "Det ligner en spraglet verden fra et sted, hvor en film kunne foregå. Noget, auteur-instruktøren Wes Anderson ville være glad for, måske? En rund bar med sprit i sære flakoner, en lysskulptur, figentræer, kunst og højt til loftet. Med farvede fliser på gulvet, cremefarvede vægge og polstrede møbler, der minder om luksusfund fra marskandiseren. Alt det, kort sagt, man forventer at finde i hjertet af et moderne high concept hotel som det nyligt åbnede 25 Hours Hotel på Københavns hemmeligste og måske smukkeste plads: Trinitatis Kirkeplads (Shhhhhhhh– og sig det ikke til nogen, men den plads er noget af det bedste i København). Lobbybaren set fra oven. Der er farvede fliser på gulvet, billedtæpper på væggene, store figentræer i potter og møbler fra marskandiseren. En skrækvision for en klassisk skandinavisk arkitekt med andre ord, men samtidig ret hyggeligt.Fold sammenLæs mereFoto: Rune Øe. Bygningen her over for Trinitatis Kirke og Rundetårn var i mange år tilholdssted for teologisk og juridisk fakultet ved Københavns Universitet. Senere var den mest kendt for at give læ og rygstøtte til indre bys største romakoloni, der i lavningen mellem bygningen og pladsen fandt et diskret tilholdssted. Ifølge pålidelige kilder var pladsens mørke hjerte også centrum for en del handel med euforiserende stoffer, men alt det er slut nu. Gennem de seneste fire år er her blevet gravet, bygget og banket, og i foråret 2022 kunne 25 Hours Hotel Copenhagen/Indre by slå sine døre op og byde velkommen til et spritnyt firestjernet ‘boutique’-hotel med 243 værelser, café, restaurant, lobbylounge og en underjordisk cocktailbar. At der kan være hele 243 værelser i hotellet, skyldes, at det består af en hel serie forskellige bygninger, der breder sig labyrintisk i karreen mellem Pilestræde og Købmagergade. Her  i bygningsmassen har der gennem tiderne blandt meget andet været porcelænsfabrik, ambassade, palæer og vajsenhus. Bygningerne er af vidt forskellig alder og arkitektonisk lødighed, og arkitekterne fra BBP, som har haft udfordringen med at renovere, sammenbygge, overdække og nybygge, så det hele kunne opfattes som et nogenlunde samlet hele, når man kom indenfor, har haft noget at se til. Det har været en så godt som umulig opgave, og derfor er det et stort held for den samlede bedømmelse, at hotelkæden 25 Hours som sit erklærede grundkoncept går ind for maksimal forvirring. BBP har tegnet en ny bygning, der fungerer som hængsel og forbindelse mellem de mange huse i komplekset. På moderne vis har de valgt en løsning, der tydeligt markerer, hvad der er nyt, og hvad der er gammelt. Den ganske prunkløse bygning markerer sig i dog i helheden med et fint relief og med en proportionering, der passer til den traditionelle arkitektur, den omfavner.Fold sammenLæs mereFoto: Rune Øe. Kæden, der er tysk, og som har hoteller i byer som Berlin, München, Wien, Firenze, Paris og altså nu København, vil ikke have to hoteller, der er ens. De vil ikke have to rum, der er ens, kunne man tilføje. Det centrale er ‘fortællingen’ i hvert enkelt hotel, får man at vide. Den slags siger alle smarte virksomheder, men efter at have besøgt det nyåbnede hotel må jeg sige, at ambitionen virker mere ægte her end så mange andre steder, hvor for eksempel lidt murstenstapet og noget rusten jern skal skabe ‘New Yorker-stemning’. Indretningen er udviklet af den svenske, londonbaserede designer Martin Brudnizki, der i almindelighed anses for at være en af verdens bedste til netop dét: At finde den meningsfulde vægtløshed, der gør et hotel til noget særligt. Her i det gamle universitetskvarter handler det hele selvfølgelig om at være ung og om mødet mellem videnskab og lidenskab, som der står på hotellets website. Det betyder blandt andet, at alt stritter til højre og venstre. Her er ikke én eneste PH lampe at se og i det hele taget ikke ét eneste gram kølig ‘Scandinavian modern’. Alt er spraglet, alt er farvet, og selvom min indre rullekrave protesterer, er der også noget befriende ved nogen, der bare fuldstændig slipper bremsen og går planken ud med kitsch. Der er højt til loftet i værelserne, og de er indrettet med 'ægte' kunst. Værkerne her er af Sophie Klerk, og værelset skal minde om et avanceret ungdomsværelse, komplet med rodet opslagstavle og det hele.Fold sammenLæs mereFoto: Rune Øe. Men bygningerne altså – det er jo primært arkitekturen, jeg er kommet for at anmelde – lad os se på dem. Den største bygning, Pilestræde 65, som har sin lange facade ud mod kirkepladsen og som logisk nok har kompleksets hovedindgang, stammer fra 1885, hvor den blev tegnet af arkitekten Valdemar Ingemann, som blandt meget andet også har tegnet Zahles Skole oppe på Nørre Vold. Bygningen blev udviklet som en af byens første rene erhvervsejendomme og husede i mange år et trykkeri med tilhørende papirhandel. Det var først i nyere tid, at teologerne og juristerne rykkede ind. Ingemann var en meget brugt arkitekt i tiden, men er af let forståelige grunde stort set glemt i dag. Der har med andre ord ikke været meget at arbejde med for arkitekterne fra BBP, og derfor er det da også fornemt set, at de har valgt at fremhæve det eneste særlige ved bygningen, nemlig de store usprossede vinduer, der i 1885 må have virket naturstridigt kolossale. De samme store vinduesformater har BBP-arkitekterne brugt i renoveringen af de tre af kompleksets ejendomme, som har facade mod Købmagergade, og her er det i høj grad velgørende, at restaureringen har gjort op med tidligere tiders moderniseringsvandalisme. Sænkede dæk og overskærende facadedelinger er blevet fjernet, og de tre ejendomme er kommet ned på jorden igen. Et par af bygningerne er i deres kerne faktisk 1700-talshuse, men det er meget svært at se i dag. BBP har så vidt muligt fremdraget den originale struktur og har så lagt en nutidig funktionalitet ind i bygningerne – uden at forfalde til historicistisk digtning eller overdreven respekt. Udgangspunktet var nogle ret ordinære og hårdt mishandlede huse, som nu igen har fået en vis værdighed. Købmagergade 44, der er fra 1881 og endnu et eksempel på gründerperiodens overstyrede kulissearkitektur, er også blevet hevet frem i lyset. De røde ‘murstenskakler’ står nu så fint, som da huset blev bygget, og selvom bygningen heller ikke i sig selv er noget at råbe hurra for, er et gensyn med datidens skalmur en lidt sjov kommentar til den nutidens altdominerende byggestil, som på mange måder spejler 1880erne, der altså var både Herman Bangs, stukkens og forgyldningens tid. Et andet af de nye indre gårdrum har en fin have, udformet af 1:1 Landskab. Fra nogle af værelserne er der direkte udgang til haven.Fold sammenLæs mereFoto: Rune Øe. Da man skulle have det hele til at hænge sammen – og også skulle have plads til et par elevatorer – blev det nødvendigt at rive et baghus ned og opføre en ny samlende fordelingsbygning. Dén proces gav anledning til at gennemføre en arkæologisk udgravning, som afslørede ikke mindre end 18 latriner, en gammel sko, en sølvmønt og to handsker. Fundene gav ny viden om hele Købmagergades brug og alder, og historien om dem har været udstillet på store plancher ud mod Købmagergade gennem hele byggeperioden. 25 hour- kæden tager opgaven med at tilpasse sig stedet meget alvorligt. Konceptet, der kredser om viden og begejstring, citerer både Tycho Brahe, Kierkegaard, Darwin og Inge Lehmann, og selvom implementeringen af de mange lærde referencer har noget udvendigt over sig, må jeg trods alt give point for ambitionen, der på lange stræk virker ægte nok. Velkomstbaren i den overdækkede lysgård er indbydende, og når man bevæger sig rundt i hotellets nedre etager, mødes man hele tiden af overraskende kunst, interessante farvevalg og i det hele taget en lyst til at udfordre sanserne. Kunsten er ikke bare metervareindkøb fra et plakatgalleri, men er kurateret af virksomheden Visto, der lever af at lave den slags kunstprojekter – og det kan faktisk ses. I et af de nye gårdrum kan man gå i sauna, hvis man har lyst. Da 25 Hours-kæden er tysk, følger saunaen også den tyske »freie Körperkultur«.Fold sammenLæs mereFoto: Rune Øe. Man kan nemt finde sine fine arkitektfornemmelser frem og gøre en masse indvendinger, men før man kommer med dem, betaler det sig at kigge lidt på konteksten. Noget af det vigtigste, når man renoverer gamle bygninger, er en vis form for troskab mod husets historie, både indvendigt og udvendigt. Når man tænker på den tid, Pilestræde 65 blev opført i, så passer den overdrevne pyntesyge som fod i hose til bygningen, der jo netop er fra »Stuk«-tiden – den tid, Herman Bang beskriver så præcist i romanen af samme navn. I bogen hører vi om det forlorne forlystelsestempel Viktoria-Teatret, der bygges i en altædende, vekselfinansieret investeringsrus, vi hører om bemalet gips, der skal gøre det ud for ægte forgyldninger, om finer i stedet for massivt træ og om tidens lyst til at være en fortælling mere end sig selv. Trods den klare pointe i bogen, skriver Bang også med en vis fascination om den gyldne tid, og sådan har man det selv efter en tur gennem 25 Hours Copenhagen/Indre bys spraglede karrusel: På nogle måder næsten for meget og på andre måder faktisk ret skægt. Og når man i en af de nye indre gårdhaver sætter sig i den tykt polstrede liggestol og tænker på, hvordan det ville være at være gæst her, så overgiver man sig. BBP har med tungen lige i munden løst en meget vanskelig opgave og skabt en fin sammenhæng i noget, der ikke burde kunne hænge sammen, og bedst af alt har projektet med sin placering på kanten af Pilestræde åbnet for en ny opmærksomhed på den skammeligt misligholdte Nina Bangs Plads, som kommunen nu forhåbentlig får taget sig sammen til at gøre noget ved. FAKTA25 Hours Copenhagen/Indre ByBygherre: Hines Nordics apsHotel: 25hours hotelBygherrerådgiver: EmconArkitekt: BBP ARKITEKTERIngeniør: EKJ Rådgivende IngeniørerLandskab: 1:1 LandskabIndretningsdesign: MBDSKøkkenindretning: SODA GROUPTotalentreprenør: HOFFMANN A/SHotelinventar: HOLMRIS B8Kilde BBP ArkitekterFOLD UD Bygherre: Hines Nordics apsHotel: 25hours hotelBygherrerådgiver: EmconArkitekt: BBP ARKITEKTERIngeniør: EKJ Rådgivende IngeniørerLandskab: 1:1 LandskabIndretningsdesign: MBDSKøkkenindretning: SODA GROUPTotalentreprenør: HOFFMANN A/SHotelinventar: HOLMRIS B8 Kilde BBP Arkitekter Købmagergade ligner sig selv, og kun de fine renoveringer af de involverede huse afslører, at der foregår noget nyt inde i karreen ned mod Pilestræde.Fold sammenLæs mereFoto: Rune Øe. 25 Hours Copenhagen/Indre By Arkitekt: BBP ARKITEKTER ",
        "metadata": {
            "source": "https://www.berlingske.dk/arkitektur/koebenhavns-hemmeligste-og-maaske-smukkeste-plads-har-faaet-ny-beboer",
            "image_url": "https://berlingske.bmcdn.dk/media/cache/resolve/image_x_large/image/158/1580024/24171752-bm.jpg",
            "publication_time": "Søndag d. 14. august 2022, kl. 17.25",
            "author": "Holger Dahl",
            "related_links": [],
            "attachments": []
        }
    }
}