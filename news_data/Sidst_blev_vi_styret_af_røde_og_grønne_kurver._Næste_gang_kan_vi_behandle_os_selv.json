{
    "version": "1.0",
    "document": {
        "id": "https://www_berlingske_dk/indland/sidst-blev-vi-styret-af-roede-og-groenne-kurver-naeste-gang-kan-vi",
        "title": "Sidst blev vi styret af røde og grønne kurver. Næste gang kan vi behandle os selv",
        "content": "Næste gang, en verdensomspændende pandemi rammer Danmark, kan et meget stort antal akut syge patienter sandsynligvis komme til at modtage behandling og blive kureret hjemme hos dem selv. Dermed vil der ikke længere være frygt for, at hospitalerne kan bryde sammen under presset fra tusinder af syge, og det vil også være muligt at undgå de store samfundsnedlukninger, som prægede de første år under coronakrisen. Det er perspektiverne i et opsigtsvækkende forsøgsprojekt på Nordsjællands Hospital, hvor et stort antal patienter med blandt andet covid-19 og influenza de senere år er blevet indlagt og behandlet derhjemme i stedet for på hospitalet. »Det ser ud til, at patienter, der har været indlagt derhjemme, vil klare sig lige så godt eller måske endda bedre end dem, der blev behandlet på hospitalet,« siger forskningschef Thea Kølsen Fischer. Oplysningerne om de gode erfaringer med hjemmeindlæggelser af epidemipatienter kommer, samtidig med at det i disse dage erfem år siden, at covid 19-pandemien for alvor ramte Danmark og hele verden – med et enormt antal smittede, alvorligt syge, hospitalsindlæggelser og dødsfald til følge. Samtidig vurderer eksperter, at en ny pandemi kan være lige om hjørnet, muligvis medfugleinfluenza, som spreder sig kraftigt i øjeblikket, særligt i USA. Konkret indebærer projektet i Nordsjælland, at patienterne efter en kortere indlæggelse på hospitalet sendes hjem med udstyr til at måle vejrtrækning, iltmætning, blodtryk, puls og temperatur. Målingerne sendes flere gange dagligt til hospitalet via en særligt udviklet app til en smartphone eller tablet, så medarbejdere hele døgnet kan vurdere og reagere på oplysningerne. Der er virtuel stuegang via telefonen, og patienten kan selv kontakte hospitalet og få besøg af et udkørende team af sygeplejersker, hvis der opstår behov for det. Vi vil komme til at stå helt anderledes stærkt rustet, mener Thea Kølsen Fischer.Fold sammenLæs mereFoto: Pressefoto. Flere forskningsprojekter, senest en lodtrækningsundersøgelse med deltagelse af 111 patienter, har ifølge Thea Kølsen Fischer dokumenteret, at der er tale om en patientsikker løsning. Alle, også de ældste, har kunnet finde ud af at bruge systemet efter oplæringen, og der er heller ikke nogen, der – som man måske kunne frygte – er blevet dårligere, mens de var derhjemme. Tværtimod viser de indledende analyser, at mange har oplevet en stor gevinst ved at kunne bevæge sig rundt derhjemme i deres eget tøj, mens de med støtte fra hospitalet har været aktivt involveret i at overvåge og håndtere deres sygdom. I projektet er indgået patienter med moderat til svær sygdom, som har modtaget medicinsk behandling derhjemme og i nogle tilfælde også iltbehandling, som var meget benyttet under coronakrisen. Sådan så de ud, kurverne, der styrede vores liv og sundhedsvæsenet under coronakrisen.Fold sammenLæs mereFoto: Sundheds- og Ældreministeriet/Ritzau Scanpix. I Danmark er der frem til februar i år registreret i alt 10.330 coronarelaterede dødsfald, mens der de to første år af pandemien var i alt 50.236 indlæggelser af patienter med en positiv pcr-test. Især i starten af pandemien var der overalt, også i Danmark, betydelig frygt for, at sundhedsvæsnet kunne risikere at bryde sammen, og at der ikke ville være kapacitet nok på sygehusene – senge, medarbejdere, respiratorer, intensivpladser – til at behandle alle covid-19-patienter. Det blev ikke tilfældet i Danmark, men i perioder, særligt i vinteren 2020/21, var sygehusene hårdt pressede, da det væltede ind med covid-19-syge, og antallet af smittede rundede 200.000 i januar 2021. »Styringen af hospitalernes kapacitet og smertetærskel – de berømte røde og grønne kurver – spillede en central rolle i styringen af coronaindsatsen, men sådan vil det ikke være næste gang, hvis systemet med hjemmeindlæggelser udbredes,« siger Thea Kølsen Fischer. Hun peger på, at kapaciteten vil kunne udbygges lynhurtigt, så man kan holde de fleste syge ude fra hospitalerne, der i stedet kan koncentrere sig om de allerhårdest ramte. Det vil også betyde, at man vil kunne afværge nogle af de nedlukninger, der blev taget i brug under coronakrisen for at reducere antallet af smittede og indlagte. »Vi vil komme til at stå helt anderledes stærkt rustet, end vi gjorde for fem år siden.« Hjemmeindlæggelser er også begyndt at vinde indpas i andre sammenhænge, og patientorganisationer ser både gevinster og risici ved modellen. Ifølge formanden for Lungeforeningen, Torben Mogensen, er det oplagt, at syge bliver hjemme under en pandemi, så de ikke smitter andre. Men han er også bekymret for, om det med kort varsel kan lade sig gøre at udbygge kapaciteten i så stor skala, at tusinder kan få iltbehandling derhjemme. »Det vil kræve et enormt beredskab.« ",
        "metadata": {
            "source": "https://www.berlingske.dk/indland/sidst-blev-vi-styret-af-roede-og-groenne-kurver-naeste-gang-kan-vi",
            "image_url": null,
            "publication_time": "Mandag d. 17. marts 2025, kl. 06.19",
            "author": "Flemming Steen Pedersen",
            "related_links": [],
            "attachments": []
        }
    }
}