{
    "version": "1.0",
    "document": {
        "id": "https://www_berlingske_dk/politik/kristian-jensen-paa-solidaritetsbesoeg-i-ukraine",
        "title": "Kristian Jensen på solidaritetsbesøg i Ukraine",
        "content": "KIEV: Midt i EU's store flygtningekrise aflægger udenrigsminister Kristian Jensen (V) nu sit første besøg i det borgerkrigshærgede Ukraine. Øverst på dagsordenen er en drøftelse med landets premierminister og udenrigsminister af Ukraines fastfrosne konflikt med Rusland, der beskyldes for at støtte Ukraines militante separatister i den østlige del af landet, samt en dansk håndsrækning til en tiltrængt reform af den ukrainske retssektor.  »Selv om flygtninge-krisen optager den europæiske dagsorden, har vi har på ingen måde glemt Ukraine og landets konflikt med Rusland. Danmark kan sammen med de andre EU-lande gøre en forskel for den ukrainske befolkning ved at bakke op om Ukraine i en politisk løsning på konflikten med Rusland,« siger Kristian Jensen, der har 60 millioner kroner med i bagagen til støtte af en reform af Ukraines retsvæsen og til kampen mod landets udbredte korruption.  »Der er hårdt brug for vores støtte til de helt nødvendige reformer inden for retsvæsenet blandt andet for at bekæmpe de store korruptionsproblemer,« fastslår Kristian Jensen. Retssektorprogrammet gennemføres i samarbejde med Europarådet og FNs Udviklingsprogram (UNDP). Programmet skal understøtte vidtgående reformer i anklagemyndigheden, ombudsmandsinstitutionen og landets nye nationale center for korruptionsbekæmpelse. Og ifølge Søren Riishøj, der er lektor i Statskundskab ved Syddansk Universitet med speciale i Østeuropa, er det en rigtig god ide, at Danmark netop giver bistand til retssektoren i Ukraine.  »Det er det helt rigtige sted at begynde, men det bliver et langt sejt træk. Retsvæsenet er katastrofalt og korruptionen er udbredt med en overklasse af oligarker, der svindler og bedrager og dommere, der kan bestikkes,« siger Søren Riishøj. Kristian Jensens besøg falder sammen med, at kampene i det østlige Ukraine mellem landets regeringshær og pro-russiske separatister er stilnet af. Våbenhvilen er i de seneste to uger stort set blevet respekteret af de stridende parter, og det er godt nyt efter august måned, hvor volden i det østlige Ukraine eskalerede til det højeste niveau siden februar 2015 og indgåelsen af den såkaldte Minsk-fredsaftale.  Ifølge udenrigsminister Kristian Jensen er det dog for tidligt at begynde at slække på EU's sanktioner over for Rusland. »Rusland skal levere på Minsk-aftalerne, stoppe kamphandlingerne, tilbagetrække de tunge våben og der skal afvikles lokalvalg i overensstemmelse med den ukrainske lovgivning i de separatist-kontrollerede områder under overvågning af OSCE (Organisationen for Sikkerhed og Samarbejde i Europa, red.). EU’s sanktioner står fast, indtil Rusland og separatisterne i Donestk og Luhansk har leveret,« understreger Kristian Jensen, der under besøget mødes med Ukraines premierminister Arseniy Yatsenyuk og landets udenrigsminister Pavlo Klimkin. Derudover mødes han med repræsentanter for civilsamfundet, der overvåger den ukrainske reformproces samt med dansk-ukrainske virksomheder.  Efter besøget her i den ukrainske hovedstad, Kiev, går turen videre til det østlige Ukraine og møder med blandt andet lokalpolitikere, danske OSCE-observatører og humanitære organisationer.",
        "metadata": {
            "source": "https://www.berlingske.dk/politik/kristian-jensen-paa-solidaritetsbesoeg-i-ukraine",
            "image_url": "https://berlingske.bmcdn.dk/media/cache/resolve/image_x_large/image/19/196311/10629649-rb-plus-danmark-bejler-til-plads-i-udskldt-fn-rd.jpg",
            "publication_time": "Tirsdag d. 15. september 2015, kl. 07.00",
            "author": "Ole Damkjær",
            "related_links": [],
            "attachments": []
        }
    }
}