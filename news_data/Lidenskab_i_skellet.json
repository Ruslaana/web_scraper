{
    "version": "1.0",
    "document": {
        "id": "https://www_berlingske_dk/boganmeldelser/lidenskab-i-skellet",
        "title": "Lidenskab i skellet",
        "content": "Undertitlen »En kærlighedshistorie« er lige nøjagtig, hvad islandske Bergsveinn Birgisson lader en 90-årig mand udfolde i den fremragende roman »Svar på Helgas brev«. Helga er den gamle fåreavlers store kærlighed. En umulig kærlighed, fordi hun var gift med hans nabo, og han selv med Unn. Men lidenskab respekterer som bekendt ikke naboskel, og Helga og hendes intense elsker kunne ikke lade hinanden være. Oldingen fortæller i sit brev de vilde længsler, der stadig har tag i ham, og i årevis har fået ham til at se hende overalt og i alt. Stod to bakker tæt ved hinanden, så han ikke græsset, men hendes bryster. Brevet er til Helga, men fordi den gamle har elsket hende så langt, øjet rækker, væves hans liv i en afsides egn på Island, naturen, fårene, og en tid, der var engang, ind i kærlighedserklæringen til den elskede Helga. Livet bliver for de fleste os noget andet, end vi havde forestillet os. Sådan også med kærligheden. »Svar på Helgas brev« er et sjældent blik ind i maskulin lidenskab, skam, skyld og fortrydelse. Bergsveinn Birgisson er knapt halvt så gammel som den 90-årige, men han skriver med en indlevelse og dybde, som kun sande forfattere formår. Ikke mærkeligt, at »Svar på Helgas brev« blev nomineret til Nordisk Råds Litteraturpris 2012.",
        "metadata": {
            "source": "https://www.berlingske.dk/boganmeldelser/lidenskab-i-skellet",
            "image_url": "https://berlingske.bmcdn.dk/media/cache/resolve/image_x_large/image/59/597648/5750298-bgo.jpg",
            "publication_time": "Fredag d. 26. oktober 2012, kl. 22.30",
            "author": null,
            "related_links": [],
            "attachments": []
        }
    }
}