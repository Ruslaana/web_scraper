{
    "version": "1.0",
    "document": {
        "id": "https://www_berlingske_dk/business/papandreou-benaegter-schweizisk-skattely",
        "title": "Papandreou benægter schweizisk skattely",
        "content": "Der er storm omkring den prominente Papandreou-familie, der blandt andet tæller den tidligere socialistiske premierminister George Papandreou, der trådte tilbage sidste år. Det græske skattepoliti jagter velhavende grækere gennem den såkaldte \"Lagarde-liste\", som har navn efter chefen for Den Internationale Valutafonds (IMF) Christine Lagarde. IMF er sammen med EU og Den Europæiske Centralbank (ECB) del af trojkaen, der holder hånden under den græske økonomi til gengæld for massive reformer. Vicedirektør for det græske skattepoliti Nikkos Lekkeas vakte i sidste uge stor opmærksomhed, da han blev citeret for at have sagt: \"Bag den største konto på listen var fru Margaret Papandreou.\" Sammen med afsløringer i en række græske medier, der blandt andet kunne offentliggøre alle Lagarde-listens 2.000 navne, skabte det storm omkring Papandreou-familien, der gennem årtier har domineret den græske venstrefløj. Det officielle navn på kontoen var \"Maria Pantelli\", og Margaret Papandreou er den tidligere premierministers 89-årige mor. Ifølge Financial Times skulle den indeholde 550 millioner euro eller godt 4,1 mia. danske kroner. Margaret Papandreou er tidligere leder af en feministisk gruppe på venstrefløjen og er samtidig enke til endnu en tidligere premierminister, Andreas Papandreou. Nu benægter hun ifølge Financial Times alt om beskyldningerne: \"Hvorfor den slags løgne? Hvorfor disse angreb? Måske fordi min familie aldrig har tjent det her lands interesseorganisationer.\" Også George Papandreou, der stadig er næstformand i socialistpartiet, afviser nu beskyldningerne som \"rygter uden fakta og uden bagvedliggende research\". Ifølge Lagarde-listen skulle der være værdier for 1,5 milliard euro på schweiziske bankkonti fra prominente græske politikere, skibsredere og andre erhvervsfolk, mens der gennem tiden skulle været strømmet op til 13,5 milliarder euro gennem kontiene, skriver Financial Times.",
        "metadata": {
            "source": "https://www.berlingske.dk/business/papandreou-benaegter-schweizisk-skattely",
            "image_url": "https://berlingske.bmcdn.dk/media/cache/resolve/image_x_large/image/38/381029/5877156-topshots-greece-finance-economy-politics.jpg",
            "publication_time": "Tirsdag d. 04. december 2012, kl. 08.36",
            "author": "Morten Bang Jørgensen",
            "related_links": [],
            "attachments": []
        }
    }
}