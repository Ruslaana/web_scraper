{
    "version": "1.0",
    "document": {
        "id": "https://www_berlingske_dk/boganmeldelser/de-kaempede-fra-fra-skanse-til-skanse_",
        "title": "De kæmpede fra fra skanse til skanse.",
        "content": "Efter tre meget vellykkede romaner om krigen i 1864 udgiver Claes Johansen nu et faghistorisk værk om krigen, »Dødsfælden Dannevirke«, hvor krigsrapporter og soldaternes egne efterretninger er sat i fokus. Først i løbet af foråret i år er et hidtil ukendt arkivmateriale – de såkaldte fægtningsrapporter – lagt ud til offentligheden. Dette kaotiske og subjektive materiale består af gribende førstehånds vidneudsagn, og det er det, forfatteren søger at bringe sin egen orden i. Efter en grundig gennemgang af Dannevirkes symbolsk-nationale betydning og grundige forfald som forsvarsværk gør forfatteren rede for de politiske baggrunde for den falske myte om, at Dannevirke skal holdes for enhver pris. Også det betændte forhold mellem regering og militær som forudsætning for nederlaget skildres, inden en detaljeret gennemgang af de to hæres udrustning med riflede geværer og kanoner, skudlængder, mandskabstræning (og loyalitet), tilridning af heste, befalingsmændenes (under)kvalificering osv. opregnes.  Men det er i den yderst nærgående skildring af kampene, bogen påkalder sig størst interesse. De første sammenstød skete 1. februar ved Ejderen i kraftig sne og frost, og især de i krigshistorien stærkt oversete træfninger ved Mysunde optager med god ret Claes Johansen. De er en forudsætning for danskernes optimisme inden det katastrofale, men forudsigelige, nederlag ved Dannevirke 3. februar, hvor danskernes »uduelige officerer af mellemgraderne« banede vejen for katastrofen. Var nederlaget ærefuldt for danskerne på grund af deres brave og heroiske modstand, så blev tilbagetrækningen af tropperne en desperat tragedie, kulminerende med preussernes nådesløse nedslagtning af de danske tropper på Als.  Kritikken af en dansk hær med forældede begreber om moderne taktisk krigsførelse, stærkt antikverede våbenarsenaler og mangelfuldt uddannede mellemofficerer dukker stadig op under læsningen. Men bogen er især for læsere med behov for detaljerne ved kampen om hver enkelt skanse. Claes Johansen punkterer gennem sit uhyre grundige researcharbejde myte for myte de glorværdige nederlag, der har skabt baggrund for den helteglorie, vi pudser omkring nederlagshistorien. Hans stemme bør i høj grad tælles med, når den nationale folkearv og den mentale sårfeber fra 1864 skal gøres op. Titel: Dødsfælden Dannevirke. Kampe og tilbagetog – det dramatiske forspil til Slaget ved Dybbøl 1864.Forfatter: Claes Johansen.Sider: 300.Pris: 350 kr.Forlag: Turbine.",
        "metadata": {
            "source": "https://www.berlingske.dk/boganmeldelser/de-kaempede-fra-fra-skanse-til-skanse.",
            "image_url": "https://berlingske.bmcdn.dk/media/cache/resolve/image_x_large/image/18/180088/8063483-20frislesvigske-krig-1864jpg.jpeg",
            "publication_time": "Fredag d. 19. december 2014, kl. 22.30",
            "author": null,
            "related_links": [],
            "attachments": []
        }
    }
}