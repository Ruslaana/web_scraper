{
    "version": "1.0",
    "document": {
        "id": "https://www_berlingske_dk/privatoekonomi/eksperter-derfor-kan-huskoeb-i-provinsen-vaere-en-risikabel",
        "title": "Eksperter: Derfor kan huskøb i provinsen være en risikabel investering",
        "content": "De store prisstigninger på især ejerlejligheder i København har i de senere år fået flere til at købe bolig uden for byen, hvilket har medvirket til, atpriserne på huseer blevet presset op i provinsen og helt ud i landdistrikterne. I en del sjællandske kommuner ligger kvadratmeterpriserne i dag over niveauet fra årene før finanskrisen. Dengang så vi en tilsvarende tendens til, at de høje priserfik folk til at flytte længere og længere væk fra storbyen. Udflytterbølgen fik dog en brat ende, da boblen bristede. Tusinder af boligejere blev teknisk insolvente og mange huse i særligt ydreområderne usælgelige. Omen ny finanskrise lurer i horisontenmed prisfald til følge, er svært at spå om. Men overvejer man at købe hus i provinsen, er det en god idé at forholde sig til de risici, der kan være forbundet med det. Særligt hvis man går efter et huskøb i de mindre byer med dårlig infrastruktur, hvor man hverken kan finde job, skole eller købmand, påpeger Michael Møller, professor i finansiering ved CBS. »En del steder skal man ikke betragte huskøbet som en investering, men nærmere som når man køber en syv år gammel bil. Et aktiv, som du skal afskrive i din ejerperiode, for der er en vis risiko for, at du bliver den sidste ejer,« siger han. Det skete for en del husejere i provinsen under krisen, hvor man flere steder oplevede, at huse, som måske før var 400.000 kroner værd, pludselig var usælgelige. »Folk ville ikke have dem, selv om de fik dem foræret,« siger professoren. For selv om boligpriserne også havde mest fart på i hovedstaden under opturen, blev resten af Sjælland ramt hårdest af den efterfølgende nedtur, forklarer han.  »Efterspørgslen faldt gevaldigt, fordi folk følte sig meget usikre med hensyn til fremtiden. Det fik priserne til at falde. Alle talte om en boble i København, men procentvis oplevede man de største prisfald i provinsen. Der var trods alt stadig en vis drift mod København, hvor der blandt andet var flere job,« siger han og tilføjer, at man på intet tidspunkt så eksempler på, at københavnske boliger faldt med 100 procent i værdi. Til gengæld løber man en større risiko målt i kroner ved at investere fire millioner kroner i en lejlighed i København end ved at investere 400.000 kroner i et hus i provinsen, understreger professoren. »Hvis man har tænkt sig at blive boende i huset, er det meget lidt risikabelt. Den store risiko er, hvis man skal skilles og sælge sit hus, og det så er faldet i pris. Så har man et problem. Men du skal ikke forsøge at forudse verden. Du skal have en finansiel reserve, hvis skidtet går galt,« siger Michael Møller. Man skal helst være polstret til renteændringer, udsving i indkomsten og til at flytte, hvis man bliver skilt eller får job i den anden ende af landet, anbefaler han. »Hvis du med en høj indkomst som børsmægler optager et etårigt flekslån og flytter sammen med en fotomodel, er der mange risici. Indkomsten kan hurtigt falde væk for begge parter. I kan gå fra hinanden, og renten kan stige. Så har man alle ulykker,« siger professoren og citerer Karen Blixen: »Vær modig, vær modig, men nu ikke for modig.«  Ifølge professoren er det vigtigt at se på boligmarkedet som et sammenhængende marked i både gode og dårlige tider. »Når huspriserne stiger i København, bliver det relativt mere attraktivt at flytte længere væk, og derfor stiger priserne også i provinsen. Der er en vis substitution mellem de to ting. Du vil helst bo i København, men du kan også bo i et hus længere væk,« forklarer Michael Møller. Og jolængere væk fra København, man er villig til at flytte, destomere kan man typisk få for pengene. Men i takt med at efterspørgslen falder i byen og stiger i provinsen, bliver prisforskellene mindre. Det afspejler sig også i Finans Danmarks Boligmarkedsstatistik, hvor de gennemsnitlige kvadratmeterpriser på huse i hele landet nu er tilbage på samme niveau som i 2007, da de toppede. Der er dog stadig stor forskel på, om de ligger over eller under i de enkelte kommuner.  Sammenligner man kvadratmeterpriserne for tredje kvartal 2007 med samme kvartal i 2018, ligger priserne i København og omegnskommunerne over, mens mange af de øvrige sjællandske kommuner halser lidt efter. Særligt husene i ydrekommunerne er stadig under 2007-niveauet, selv om de også er kommet pænt op i pris. Det påpeger Peter Jayaswal, direktør for ejendomsfinansiering i Finans Danmark. »Priserne har været langsommere om at komme op jo længere væk fra storbyen, man kommer. Men det er et klart billede, at der i omegnskommunerne såvel som i flere af de ydre landkommuner begynder at værestørre tilflytningog prisfremgang – også i nogle af de områder, hvor der tidligere har været fraflytning,« siger han. Nogen flytter i hus i provinsen for at få mere plads og luft. Måske endda med en stor pose penge i hånden fra salg af en ejerlejlighed i byen. Andre, fordi boligpriserne i København er kommet så højt op, at de ikke kan være med, forklarer Peter Jayaswal. »Det samlede billede er, at der begynder at være mere afdæmpede priser på ejerlejligheder, mens stigningstakten på huspriserne nu for første gang siden krisen overstiger lejlighederne,« siger han. FAKTAGode råd om huskøb i provinsenKøb ikke hus for at tjene penge på det, men efter hvor du gerne vil bo. Tænk over tidshorisonten. Den største risiko ved et huskøb er, at man skal flytte inden for en kortere årrække og dermed betale både købs- og salgomkostninger.Hvis man skal bo der i 15 år, kan man være ligeglad med prisudviklingen i de mellemliggende 15 år. For det er prisen på salgstidspunktet, der betyder noget.I nogle ydreområder bør man kun købe hus, hvis man er indstillet på, at man bliver den sidste ejer.Sørg for at økonomien i huskøbet er forsvarlig, og at der er tilstrækkelig med luft til at kunne sidde der, også hvis renten stiger, indkomsten falder, eller I skal skilles. Og husk, at ulykker sjældent kommer alene, så der skal helst være luft nok til at klare mindst to.Vælg boliglån efter temperament. Et fastforrentet realkreditlån kan være en god forsikring mod krisetider. Man betaler en højere ydelse end på et variabelt forrentet lån, men er til gengæld godt beskyttet mod prisfald, da gælden vil falde ved rentestigninger.Omvendt kan et varibelt forrentet lån være en fordel, hvis man eksempelvis har dyrere gæld, som skal ud af verden først.Det er endnu uvist, hvordan de nye boligskatter rammer, men det er en god idé at undersøge og forholde sig til, hvilken betydning det kan få i det område, man ønsker at købe hus.Kilder: Michael Møller, Per Hansen og Peter JayaswalFOLD UD Kilder: Michael Møller, Per Hansen og Peter Jayaswal Selv om udviklingen minder om den i årene op til finanskrisen, mener Peter Jayaswal ikke, at det kan sammenlignes direkte. »Vi er ikke oppe i samme stigningstakter og udlånsvækst som i årene op til krisen. Der er også taget en lang række tiltag som blandt andet et udbetalingskrav på fem procent, og at man skal kreditvurderes til et lån med fast rente med afdrag,« siger han og tilføjer, at det gælder i hele landet. »Samtidig er der kommet særligeregler for vækstområderne, hvor det er blevet sværere at blive godkendt til et boliglån, så vi er i en anden situation end dengang,« siger Peter Jayaswal. Investeringsøkonom Per Hansen fra Nordnet fremhæver, at der i forhold til dengang erflere boligejere, som afdrager på deres gældi dag. Og det er et godt værn mod kriser, påpeger han. »Hvis alle havde afdraget hele tiden, ville vi aldrig have fået en stor nedtur. Dels fordi vi ikke ville have fået en så stor optur, dels fordi restgælden i forhold til husets værdi ikke ville udløse en større krise,« siger han. Per Hansen er dog ikke i tvivl om, at historien med tusinder af teknisk insolvente husejere vil gentage sig, hvis en ny finanskrise indtræffer. »Ja, det vil den, afhængigt af hvor meget huspriserne falder. Et hus uden for de større byer kan blive sværere at omsætte til en ordentlig pris, hvis der kommer en ny større krise,« siger investeringsøkonomen. Han anbefaler, at man kun køber hus i provinsen for at bo der – og ikke for investeringens skyld, da priserne generelt er høje de fleste steder: »Huspriserne kommer næppe til at stige meget mere med det, som vi ved i dag. Heller ikke uden for byerne.« ",
        "metadata": {
            "source": "https://www.berlingske.dk/privatoekonomi/eksperter-derfor-kan-huskoeb-i-provinsen-vaere-en-risikabel",
            "image_url": "https://berlingske.bmcdn.dk/media/cache/resolve/image_x_large_vertical/image/109/1099384/22531161-bm.jpg",
            "publication_time": "Lørdag d. 22. december 2018, kl. 06.00",
            "author": "Louise Kastberg",
            "related_links": [],
            "attachments": []
        }
    }
}