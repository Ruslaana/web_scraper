{
    "version": "1.0",
    "document": {
        "id": "https://www_berlingske_dk/groft-sagt/et-groentsagsliv",
        "title": "Et grøntsagsliv",
        "content": "Så skal de små have selleri og soyamælk, så det basker. For ikke at tale om brød uden hvidt taber-mel og fritgående gulerødder, der har levet et værdigt liv uden krænkelser. I et forsøg på at adressere halal-kravene i børnehaverne uden at tale om islam, går flere børnehaver over til Gaias favorit, vegetarisk kost. Man slipper for alt bøvlet, også selv om man ikke rigtigt servicerer kødspiserne. Men det har også fordele: Institutionerne undgår at servere de forhadte frikadeller, og derved kommer forældrene heller ikke til at ligne nogen, der kunne finde på at stemme Dansk Folkeparti, hvilket er vigtigt for identiteterne derude. Til gengæld kæler man for en anden trosretning, vegetarianismen, der som urban erstatningsmetafysik giver mening til mangen en hipstermor og –far. Det er ikke særlig mangfoldigt, men hvem har også brug for valgmuligheder, når der er kål på menuen?",
        "metadata": {
            "source": "https://www.berlingske.dk/groft-sagt/et-groentsagsliv",
            "image_url": "https://berlingske.bmcdn.dk/media/cache/resolve/image_x_large/image/0/9210/13185813-eva-selsing.jpg",
            "publication_time": "Mandag d. 16. maj 2016, kl. 22.30",
            "author": null,
            "related_links": [],
            "attachments": []
        }
    }
}