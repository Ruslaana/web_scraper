{
    "version": "1.0",
    "document": {
        "id": "https://www_berlingske_dk/kultur/ny-dansk-film-om-trafficking-hvad-skal-man-goere-for-hende-pigen-derude",
        "title": "Ny dansk film om trafficking: Hvad skal man gøre for hende pigen derude?",
        "content": "Mon ikke mange københavnere – og gæster i byen – kan nikke genkendende til billedet: Man sidder på en af Kødbyens hippe barer og nipper til et glas vin i den dyre ende. Pludselig falder blikket på en ung kvinde på den anden side af ruden. Frysende, med et tomt blik, der nærmest rutinemæssigt fejer over gaden, på jagt efter mænd med flakkende blikke og penge på lommen. Ilde til mode vender ens eget blik tilbage til vinglasset, varmen, snakken med vennerne.For hvad skal man gøre for hende pigen derude? Hvad kan man gøre? Hvorfor skal man gøre noget? Det er præcis den dårlige smag i munden, »Wonderful Copenhagen« udspringer af. Filmen er blevet til uden støtte fra Filminstituttet. Den er et con amore-projekt for Bo Tengberg, filmfotograf og nu også instruktør, og skuespiller Trine Pallesen, der begge har oplevet frustrationen ved at stå magtesløs på sidelinien. Trine Pallesen som goodwill-ambassadør for organisationenNot4Sale, der arbejder med at hjælpe ofre for trafficking.  Hele projektet er holdt oppe og sammen af idealisme og grundig research i miljøet, og det kan mærkes. »Wonderful Copenhagen« er ikke en perfekt film. Den er en smule præget af gentagelser og steder, hvor tidslinjen knækker, men det opvejes af, at man i den grad kan mærke, at det er en film skabt med hjertet. Man mærker, hvor vigtigt det er for holdet bag at fortælle denne historie – og når nogen taler med overbevisning, behøver de ikke at formulere sig perfekt, for at man gerne lytter! Historien i »Wonderful Copenhagen« er på samme tid øjenåbnende og såre velkendt. Trine Pallesen spiller Tanja, der aldrig er kommet sig over tabet af sin lille datter, og stadig flere år efter forsøger at genvinde grebet om tilværelsen. Seneste forsøg er åbningen af en hyggelig, men ikke ligefrem velbesøgt, café i Kødbyen i København. Her lægger hun gennem ruden mærke til en ung pige, der tilsyneladende bliver slået og konstant fulgt af en narkoman i hættetrøje. Pigen er prostitueret, men ikke af fri vilje. Og Tanja kan ikke bare vende det blinde øje til – hun kunne ikke hjælpe sin datter, men måske kan hun hjælpe pigen på pladsen? Også selv om hun hurtigt indser, at hun er oppe mod skruppelløse bagmænd, der udelukkende betragter pigerne som handelsvarer. Bo Tegnberg, der selvfølgelig også selv står bag kameraet, tegner et iskoldt billede af København, der er grå som aldrig før. Selv om hele handlingen er hensat til Kødbyen, får vi ikke mange glimt af trendy steder. I stedet er fokus på baggårde, slagterbiler, kælderskakter og usle rum under jorden. Det er kødby med streg under kød. Der er en følelse af melankolsk stilstand over mange af filmens scener: den tomme café, den tomme asfalt på Kødbyens pladser, hvor tom emballage og andre døde vidnesbyrd om nattens fester blæser rundt i vinden som tumbleweeds i en western. Alle fornuftige mennesker har trukket sig tilbage – afventende det endelige opgør mellem de gode og de onde. FAKTABo TengbergBo Tengberg er uddannet fra Den Danske Filmskole i 1995. Han har som filmfotograf stået bag billedsiden til en lang række danske film, ikke mindst flere skildringer af netop København. Blandt andre DRs krimiflagskib »Forbrydelsen« (2007-12), Ole Christian Madsens »Pizza King« (1999) og Jonas Elmers »Let’s Get Lost«, men også serier som ’Krøniken’, ’Ørnen’ og ’Rejseholdet’. Det var i øvrigt på sidstnævnte han mødte Trine Pallesen, som han har været gift med. Sammen har de to børn, men blev skilt i 2005.FOLD UD Bo Tengberg er uddannet fra Den Danske Filmskole i 1995. Han har som filmfotograf stået bag billedsiden til en lang række danske film, ikke mindst flere skildringer af netop København. Blandt andre DRs krimiflagskib »Forbrydelsen« (2007-12), Ole Christian Madsens »Pizza King« (1999) og Jonas Elmers »Let’s Get Lost«, men også serier som ’Krøniken’, ’Ørnen’ og ’Rejseholdet’. Det var i øvrigt på sidstnævnte han mødte Trine Pallesen, som han har været gift med. Sammen har de to børn, men blev skilt i 2005. Det kunne ikke siges tydeligere: Det her er lovløst land! Det lyder som en kliché, og det kunne det også nemt have været, hvis det ikke var for det solide skuespil og de ærlige intentioner om at stå ved situationens håbløshed.Op mod 6 - 800.000 piger bliver ifølge filmen årligt ofre for trafficking på verdensplan.Det er uhyggelige tal. Ikke mindst fordi det er ufatteligt svært at stille noget op, når det handler om bange piger, der oftest er under en eller anden form for reelt eller indbildt pres, og derfor ikke tør hverken tale med eller stole på politiet. »Wonderful Copenhagen« prøver ikke at lade som om, der er en løsning, den dykker bare ned i miljøet, fortæller historien om en enkelt piges skæbne, og lader det være op til tilskueren at danne sine egne konklusioner. Den giver en stemme til pigerne uden for vinduet. Det antydes, at der er behov for, at den enkelte vender blikket væk fra vinglasset og i det mindste forsøger at hjælpe. En antydning, der dog samtidig går hånd i hånd med erkendelsen af, at det dybest set er et umuligt projekt. For hvad skal man gøre? Skal man frikøbe alle kvinderne og dermed bare skabe en ny industri - nej, vel? Der er håb i »Wonderful Copenhagen«, men kun lige så meget, at man ikke forlader biografen i en sky af afmagt. Der er håb for menneskeheden og for alle kvinder med forfrosne fingre og hjerter. Der er håb om at – næsten – alle indeholder en kerne af godhed, der er håb for, at en god gerning kan sone fortidens smerte eller udåd. Men der er ikke meget håb for de unge kvinder, der havner i Milas situation. Og det skal der heller ikke være. Lige dér skal håbløsheden helst skriges ud så højt, at der forhåbentlig er nogen med magt til rent faktisk at gøre noget, der kan høre det. ”Wonderful Copenhagen”, Instruktør: Bo Tengberg. Medvirkende: Trine Pallesen, Julie Christiansen  m.fl.",
        "metadata": {
            "source": "https://www.berlingske.dk/kultur/ny-dansk-film-om-trafficking-hvad-skal-man-goere-for-hende-pigen-derude",
            "image_url": "https://berlingske.bmcdn.dk/media/cache/resolve/image_x_large/image/99/992073/21795370-wondeful-copenhagen.jpg",
            "publication_time": "Torsdag d. 16. august 2018, kl. 11.00",
            "author": "Louise Kidde Sauntved",
            "related_links": [],
            "attachments": []
        }
    }
}