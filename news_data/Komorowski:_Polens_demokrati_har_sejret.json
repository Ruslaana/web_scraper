{
    "version": "1.0",
    "document": {
        "id": "https://www_berlingske_dk/internationalt/komorowski-polens-demokrati-har-sejret",
        "title": "Komorowski: Polens demokrati har sejret",
        "content": "BERLIN: - Demokratiet, vort polske demokrati, har sejret, sagde Bronislaw Komorowski i nat, efter at han tilsyneladende havde sejret med en hårsbredde foran rivalen Jaroslaw Kaczynski ved præsidentvalget i Polen. Den polske valgkommission meddelte ved midnat, da resultaterne fra godt en femtedel af valgstederne var blevet optalt, at den borgerligt-liberale Komorowski førte med50,61 procent af stemmerne mod den nationalkonservative Kaczynskis 49,39 pct.(eksternt link). Det tætte løb var forudset af meningsmålinger, omend de seneste opinionsundersøgelser tydede på, at Kaczynski, og ikke Komorowski, ville sejre snævert. Den 58-årige Komorowski fra Borgerplatformen (PO) går ind for mindre statslig indblanding, mens den 61-årige Kaczynski fra partiet Ret og Retfærdighed (PiS) ønsker socialstaten udbygget. Nærmest som forvandlet Kaczynski, der som regeringschef 2006-2007 havde gjort sig bemærket som en benhård – hans modstandere siger grov – politiker, der kritiserede EU, Tyskland og Rusland, var under valgkampen nærmest forvandlet. I et tilsyneladende forsøg på at vinde stemmer fra midten og venstrefløjen markerede han sig med moderate synspunkter. Det foreløbige resultat er så snævert, at Komorowski i nat sagde, at det var for tidligt at lade champagnepropperne springe. Kaczynski erklærede dog kort efter valgstedernes lukning klokken 20, at han havde tabt, og lykønskede Komorowski. Det endelige resultat ventes i løbet af i dag. Præsidentvalget var oprindelig berammet til efteråret, men måtte fremrykkes, da den hidtidige præsident, Jaroslaw Kaczynskis bror Lech, omkom i en flyulykke i Rusland 10. april.",
        "metadata": {
            "source": "https://www.berlingske.dk/internationalt/komorowski-polens-demokrati-har-sejret",
            "image_url": "https://berlingske.bmcdn.dk/media/cache/resolve/image_x_large/image/85/854179/2791280-poland-presidential-elections-runoff.jpg",
            "publication_time": "Mandag d. 05. juli 2010, kl. 06.02",
            "author": "Michael Kuttner",
            "related_links": [],
            "attachments": []
        }
    }
}