{
    "version": "1.0",
    "document": {
        "id": "https://www_berlingske_dk/litteratur/stort-fransk-forlag-udgiver-ny-udgave-af-mein-kampf-uden-hitlers-navn",
        "title": "Stort fransk forlag udgiver ny udgave af »Mein Kampf« uden Hitlers navn på forsiden",
        "content": "Onsdag udkom i Frankrig en ny kritisk udgave af Adolf Hitlers antisemitiske og racistiske manifest »Mein Kampf«, der i nazitiden var en central del af kulten omkring den nazistiske diktator. Det er det store forlag Fayard, der står bag udgivelsen, som i flere år har udløst hidsig debat i Frankrig, der under Anden Verdenskrig var offer for det nazistiske vanvid. Der er tale om en kritisk og kommenteret udgave af den gale mands værk om den nazistiske ideologi. Bogens forside er neutral hvid og uden illustration og understreger, at der er tale om en bog til undervisning og oplysning. Adolf Hitlers navn ses ikke på forsiden af omslaget, og titlen er ændret til »Historiciser le mal, une edition critique de Mein Kampf« (»Ondskaben i historisk kontekst, en kritisk udgave af Mein Kampf«). Det meste af bogens tekst er historikeres kritiske kommentarer til Hitlers tekst, siger Hélène Miard-Delacroix, professor i tysk historie på Sorbonne Universitet i Paris. »Det er frugten af årtiers historisk forskning, og noter og kritiske kommentarer udgør to tredjedele af bogen, så det vil være upræcist af beskrive bogen som bare en nyoversættelse,« siger Hélène Miard-Delacroix tilnyhedsmediet France 24. Det franske forlag Fayards nye og kritisk oversættelse af Adolf Hitlers antisemitiske kampskrift »Mein Kampf«. Forfatterens navn er ikke nævnt på forsiden af omslaget.Fold sammenLæs mereFoto: Conception graphique Antoine du. Bogen vil ikke komme til at ligge fremme på boghandlernes hylder. Den skal bestilles og koster 100 euro, omkring 750 kroner, hvilket vil betyde, at den overvejende vil blive brugt i undervisning. Fayard ønsker ikke at tjene på udgivelsen. Fortjenesten vil blive doneret til Auschwitz-Birkenau Foundation, som arbejder for at beskytte og bevare kz-lejren i Polen af samme navn. I det hele taget har forlaget taget alle forholdsregler for, at udgivelsen ikke bliver en begivenhed for nazister. Den er heller ikke blevet lanceret ved en klassisk bogreception, men på et møde i det franske videnskabsakademi CNRS i Paris 19. maj. Adolf Hitler fotograferet i Paris 23. juni 1940. Til venstre den arkitektuddannede rustningsminister Albert Speer, der var Hitlers arkitekt før udnævnelsen til minister. Til højre billedhugger Arno Breker, en af Hitlers foretrukne kunstnere.Fold sammenLæs mereFoto: National Archives/AFP/Ritzau Scanpix. Ifølge Hélène Miard-Delacroix er det godt, at franske læsere nu har fået en ny kilde til at få indsigt i nazismens monstrøse ideologiske grundlag. »På et tidspunkt, hvor færre og færre lærer tysk som fremmedsprog, er det vigtigt at kunne tilbyde historikere, lærere, professorer, studerende og mennesker, som er interesseret i historie, en troværdig oversættelse af teksten,« siger hun. Nyoversættelser og nye udgaver af »Mein Kampf« har ofte givet anledning til kritik og debat. I Tyskland, hvor bogen i en lang årrække efter Anden Verdenskrig var forbudt, vakte en ny og kritisk kommenteret udgave, der udkom i 2016, stærke følelser og debat. Det samme gjorde sig gældende i Polen, hvor der tidligere på året udkom en ny akademisk og kritisk udgave. Her kaldte forlaget Bellona den nye udgave for en »hyldest til ofrene« for nazismen, ogrepræsentanter for det jødiske samfundi Polen så positivt på udgivelsen med den begrundelse, at den kan være med til oplyse om nazismens og totalitarismens farer. I 2020 besluttededen store globale netboghandel Amazon at lukke for salget af en række udgaver af »Mein Kampf« og andre nazistiske propagandabøger. Det skete efter, at blandt andet den britiske holocaust-organisation, The Holocaust Educational Trust, skarpt havde kritiseret, at den amerikanske e-handelsgigant havde en antisemitisk børnebog skrevet Julius Streicher, som var af en af Anden Verdenskrigs værste krigsforbrydere, i sit varesortiment.",
        "metadata": {
            "source": "https://www.berlingske.dk/litteratur/stort-fransk-forlag-udgiver-ny-udgave-af-mein-kampf-uden-hitlers-navn",
            "image_url": "https://berlingske.bmcdn.dk/media/cache/resolve/image_x_large_vertical/image/142/1428678/23763310-argentina-holocaust-museum.jpg",
            "publication_time": "Onsdag d. 02. juni 2021, kl. 17.48",
            "author": "Henrik Dannemand",
            "related_links": [],
            "attachments": []
        }
    }
}