{
    "version": "1.0",
    "document": {
        "id": "https://www_berlingske_dk/musikanmeldelser/gnister-og-grus",
        "title": "Gnister og grus",
        "content": "Kunstnere sætter som regel tempoet ned med alderen. Hverken energien eller inspirationen er, hvad den har været, når håret bliver gråt og hvidt. Men der er enkelte, som sætter farten op og samtidig er fuld af ideer og intensitet. Tænk bare på 79-årige Philip Roth, der de seneste år har skrevet nogle af sine bedste romaner. Og lige så produktiv, men mere svingende i kvalitet har Neil Young – årgang 1945 – været. Et sent højdepunkt i karrieren er således »Le Noise« fra 2010, mens »Americana«, som udkom tidligere i år, hverken gør fra eller til i det kolossale bagkatalog. Og nu er Young allerede aktuel igen med »Psychedelic Pill«, som består af otte sange, der løber over hele 90 minutter. Det er, hvilket ikke siger så lidt, hans længste album til dato og godt og vel en tredjedel af pladsen optages af den eminent stemningsfulde åbner »Driftin’ Back«, som lader hans to gennemgående signaturer løbe sammen: Her indledes med en akustisk guitar i en tæt, varm sound, som siden bliver elektrisk, og hvor elguitaren angriber melodien fra flere forskellige vinkler. Albummets to andre eposlignende indslag, der begge nærmer sig 17 minutter, er også fortrinlige. »Ramada Inn« er en forbløffende straight fortælling om et par, som udfordres af alkohol. »Some restaurant food and a bottle/and now they are feeling fine«, lyder det midt mellem de grusede guitartemaer og slyngede soli, som kun Young kan frembringe. Men hvor stemningen i »Ramada Inn« er nedstemt, er »Walk Like A Giant« anderledes trodsig, anderledes foroverbøjet, og ekskursionerne ind i de flossede lydlandskaber – som Young og hans mesterlige backingband Crazy Horse foretager med søvngængersikker styrke – er lyst op af et catchy fløjtetema. Det er noget af et trip og vel at mærke et godt et af slagsen på et album, som Young har forklaret er inspireret af den fortid, hans nyligt udgivne selvbiografi manede frem for ham. Og for ham har moderniteten ikke gjort verden til et bedre sted at være. På »Psychedelic Pill« kommer det blandt andet til udtryk i et vers om, hvordan han elskede Picasso, indtil »the big tech giant came along and turned him into wallpaper«. Flere af teksterne har en lignende vemodighed over sig. Som når Young synger »Me and some of my friends/We were going to save the world/We were ready to save the world/But then the weather changed and the white got stained and it fell apart/And it breaks my heart/To think about how close we came.« Musikalsk har Young også blikket rettet bagud, og sangene hilser selvfølgeligt og umærkeligt på nogle af de bedste elektriske øjeblikke i den seks årtier lange karriere. »Like A Hurricane«, »Cortez The Killer« og »Down By The River« giver genlyd inde på albummet, hvor der er godt at være, og hvor den improviserede fornemmelse giver mindelser om en Young-koncert. De er som regel også lange, gnistrende, overvældende og hjemsøgt af enkelte stunder i tomgang. Men særligt »Driftin’ Back« og »Walk Like A Giant« spiller sig altså ind blandt Youngs bedste sange – og er mere end det hele værd.",
        "metadata": {
            "source": "https://www.berlingske.dk/musikanmeldelser/gnister-og-grus",
            "image_url": "https://berlingske.bmcdn.dk/media/cache/resolve/image_x_large/image/59/595164/5768830-gnister-og-grus---1.jpg",
            "publication_time": "Onsdag d. 31. oktober 2012, kl. 22.30",
            "author": "Jeppe Krogsgaard Christensen",
            "related_links": [],
            "attachments": []
        }
    }
}