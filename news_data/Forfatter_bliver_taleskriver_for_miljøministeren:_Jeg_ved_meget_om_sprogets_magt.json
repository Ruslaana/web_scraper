{
    "version": "1.0",
    "document": {
        "id": "https://www_berlingske_dk/kultur/forfatter-bliver-taleskriver-for-miljoeministeren-jeg-ved-meget-om-sprogets",
        "title": "Forfatter bliver taleskriver for miljøministeren: Jeg ved meget om sprogets magt",
        "content": "Forfatteren Peder Frederik Jensen, der i sidste måned modtog Timbuktu Prisen for sit forfatterskab, er udnævnt som ny taleskriver for miljøminister Lea Wermelin (S). Han er dermed den anden forfatter, der inden for kort tid er blevet taleskriver for en minister i den socialdemokratiske regering. I september blev forfatteren  Kaspar Colling Nielsen taleskriver for klimaminister Dan Jørgensen (S). Hertil kan lægges, at forfatteren Anita Furu, der sidste år modtog Debutantprisen for sin debutroman »Mit halve liv«, er taleskriver i Statsministeriet.  Peder Frederik Jensen, der nu skal være fuldtidsansat embedsmand og taleskriver i Miljøministeriet, siger, at der er to grunde til, at han søgte jobbet. »Den væsentligste grund er, at politikerne og erhvervslivet endelig er begyndt at lytte til alle os, der i 20 år har sagt, at vi ikke kan fortsætte med at bruge løs af Jordens ressourcer på den måde, som vi gør nu. Hvis jeg som taleskriver kan gøre en forskel i forhold til at kommunikere det budskab og den politik, der skal til, så vil jeg gerne det,« siger han. »På det personlige plan har jeg brug for en stabil indkomst. Det er svært som forfatter at have ro om økonomien, og det har man som 41-årig brug for, når man har en familie med et lille barn. Det er interessant, at to forfattere på kort tid er blevet ansat som i faste job som taleskriver. Det afspejler, at der er kamp om pengene i kulturverdenen,« siger Peder Frederik Jensen. Hvad nu, hvis du er uenig med miljøministeren? »Så er det hende, der bestemmer. Mit job er ikke at diskutere politik med ministeren, men at skrive hendes taler, så de fungerer rigtig godt. Jeg har søgt jobbet, fordi jeg synes, at den politik, der er lagt frem, er sympatisk, men hvis der kom et regeringsskifte, ville jeg da arbejde for den nye regering.« Miljøminister Lea Wermelin (S) er den tredje minister, som får en romanforfatter som taleskriver.Fold sammenLæs mereFoto: Henning Bagger/Ritzau Scanpix. Kommer du som embedsmand ikke til at give køb på din uafhængighed som forfatter? »Det tror jeg ikke. Tværtimod tror jeg, at jobbet bliver lærerigt. Der er ingen, der lever i den samme verden for evigt, heller ikke mig, og jeg tror, at det nye job vil lære mig noget nyt om samfundet og statsadministrationen. Det kommer ikke til at korrumpere, men til at kvalificere mig som skrivende menneske.« Hvad kan du bidrage med som forfatter? »Jeg har et stort fokus på sprog og ved meget om sprog og sprogets magt, fordi jeg har arbejdet så intenst med det i mange år. Jeg kan bidrage med et direkte og godt sprog og få ministerens taler til at fremstå så godt som muligt. Dem, der sidder ministerierne og skriver taler, er sindssygt dygtige, men som forfatter kan måske bidrage med fortællingen, fordi man ved noget om, hvad sproget kan.« Har du tidligere skrevet taler? »Ja, det har jeg ofte gjort. Både til foredrag og masser af oplæg om mit forfatterskab. Sidste år holdt jeg grundlovstalen i Farum Kirke, og jeg har undervist og skrevet oplæg til gymnasier.« FAKTAPeder Frederik Jensen er 41 år.Han er uddannet bådebygger og uddannet fra Forfatterskolen 2006.Han har skrevet en række romaner, bl.a. »Her står du« (2007), »Banedanmark« (2014) og »Vold« (2016).Han har blandt andet modtaget Otto Gelsted-prisen (2016) og det treårige arbejdslegat fra Statens Kunstfond (2017).FOLD UD",
        "metadata": {
            "source": "https://www.berlingske.dk/kultur/forfatter-bliver-taleskriver-for-miljoeministeren-jeg-ved-meget-om-sprogets",
            "image_url": "https://berlingske.bmcdn.dk/media/cache/resolve/image_x_large/image/122/1224885/23264472-jeve-bmr-forfatteren-peder-frederik-jensen.jpg",
            "publication_time": "Torsdag d. 14. november 2019, kl. 19.20",
            "author": "Henrik Dannemand",
            "related_links": [],
            "attachments": []
        }
    }
}