{
    "version": "1.0",
    "document": {
        "id": "https://www_berlingske_dk/virksomheder/telenor-til-kamp-om-erhvervskunderne-vi-skal-ikke-bygge-rumraketter",
        "title": "Telenor til kamp om erhvervskunderne: »Vi skal ikke bygge rumraketter«",
        "content": "»Vi skal lave simple og gennemsigtige løsninger. Vi skal ikke bygge rumraketter. Det hele skal skabe hurtig værdi, og så skal alt pakkes ind i selvbetjening.« Det er den opskrift på succes, som Telenors erhvervsdirektør, Mikkel Kruse, arbejder efter. Han blev hentet tilden norskejede telegigant1. februar i år fra Microsoft og med en tiårig baggrund i IT-branchen. Dermed nåede han lige at komme i gang hos Telenor, inden coronakrisen vendte op og ned på alt det vante. »Coronakrisen har markedsmæssigt måske ikke ændret så meget, men den har accelereret alt. Telebranchen er blevet endnu vigtigere, fordi infrastrukturen bare har skullet spille.Masser af kunder har øget kapaciteten og for eksempel opgraderet deres bredbåndsforbindelser, fordi de havde brug for mere, og det kan være med til at bringe os til bordet med alle de omkringliggende ydelser. Jeg ser store muligheder i, at Telenor kan opnå en endnu stærkere position på erhvervsmarkedet, og de muligheder skal vi gribe,« konstaterer han og understreger, at pointen skal være, at kunderne opnår større værdi af, hvad de bruger Telenor til. Sammensmeltningen mellem den klassiske televerdens muligheder og IT, øget fokus på sikkerhed og det nye Tingenes Internet, hvor millioner af dimser og målere skal kobles på internetforbindelsen er noget, som han allerede har arbejdet med, mens han var hos Microsoft. »Mange af disse ting lægger sig op ad kerneforretningen med teleydelser, og det har vi måske holdt lidt for hemmeligt i Telenor,« mener han. Telenor, som den norske stat ejer 53 procent af, er Nordens største teleselskab målt på kunder.I Danmark er Telenor nummer to efter TDCog havde ved udgangen af marts, som er de senest offentliggjorte regnskabstal, 1,64 millioner mobilkunder, 108.000 bredbåndskunder og 36.000 fastnetkunder. Alle de store teleselskaber harsærligt det seneste år skruet op for bestræbelserne på at få flere erhvervskunderog samtidig forsøgt at skille sig ud fra konkurrenterne. »Erhvervskunderne er meget optaget af, hvordan de bruger de løsninger, som de køber, og jeg vil selvfølgelig gerne sælge mere til de eksisterende kunder. Vi kan håndtere deres tablets, mobiltelefoner og sikkerheden, kan kapsle data ind, kan slukke og tænde for funktioner og kan skubbe virksomhedsspecifikke applikationer som intranet og Microsoft Teams ud til medarbejderne. Under coronakrisen har mange set værdien af, at tingene fungerer. Men samtidig skal vi fortsat forenkle kerneprodukterne og gerne udvikle dem sammen med kunderne,« siger Mikkel Kruse. Senest har Telenor – efter idéudvikling sammen med flere af selskabets erhvervskunder – lanceret et abonnement, hvor virksomhederne køber ét abonnement til én pris og får én faktura, og hvor de får en datamængde med, som de så selv gennem selvbetjening på nettet hos Telenor kan fordele på de abonnementer, som virksomheden har. Næste skridt bliver, at man – hvis man løber tør for data på for eksempel en rejse – kan bruge sit private kreditkort og købe for eksempel en gigabyte ekstra, uden at det involverer virksomheden, selv om det er en arbejdstelefon. »I dag vil virksomheder gerne betale for at kunne betjene sig selv godt. For ikke så mange år siden betalte de for, at vi tog telefonen, når de ringede,« konstaterer erhvervsdirektøren. Flere virksomheder vælger dog at betale Telenor for at styre deres SIM-kort, håndtere deres kontaktcenter, styre brugen af for eksempel Microsoft Teams, styre mobiltelefonernes opsætning og sikre opdateringer og oprette eller slette nye medarbejdere. »Det er et hastigt voksende område,« siger Mikkel Kruse. Sikkerheden – og interessen for den – har også fået et løft oven på de mange måneder med hjemmearbejde og hjemmeskole. Det har sikret Telenor flere aftaler med virksomheder og kommuner. Erhvervstelemarkedet har de seneste år mærket afsmitningen fra den priskrig, som i årevis var med til at dræne teleselskabernes pengekasser, mens de krigedes. »Telebranchen har været præget af et ekstremt pres på priserne. Man har måske vænnet markedet til nogle forkerte ting. Vi vil gerne medvirke til at ændre fokus til innovation og til at få en mere rådgivende rolle som den foretrukne partner. Jeg er derfor rigtigt optaget af at lytte til kunderne frem for at følge konkurrenterne – selv om vi følger dem med stor respekt. Jeg ønsker at sætte vores egen retning,« siger Mikkel Kruse. Så kunderne er faktisk villige til at betale lidt mere, hvis de også får lidt mere? »Ja, når kunderne ser os som en værdig partner, formår vi at stå imod prispresset. Tingene er under udvikling. Kravet er, at det skal være nemt og enkelt at være kunde,« siger han. Et nyt marked er Tingenes Internet (oftest omtalt med den engelske forkortelse IoT for »Internet of Things«), hvor masser af ting skal kobles på den mobile internetforbindelse, for eksempel så der kun sendes teknikere ud til opsatte hjertestartere, når hjertestarterne selv melder tilbage, at der er problemer. Endnu er antallet af lukkede IoT-kontrakter dog beskedent. »Men jeg tror, at det vil tage af fra nu og over de næste tre år. Det er rigtigt, at der ikke bliver sat flere penge af til særligt IoT, men der bliver alligevel kanaliseret penge til det. Enten taler vi med kunderne om, hvordan de kan bruge det til at optimere deres arbejdsprocesser, så de kan spare penge, eller også handler det om at hjælpe med at skabe nye indtægtskilder,« siger Mikkel Kruse. Han understreger, at netop Tingenes Internet understreger vigtigheden af, at Telenor skal arbejde sammen med partnere – ud over at kunne trække på sine egne folk ogerfaringer fra de øvrige lande, hvor Telenor arbejder.",
        "metadata": {
            "source": "https://www.berlingske.dk/virksomheder/telenor-til-kamp-om-erhvervskunderne-vi-skal-ikke-bygge-rumraketter",
            "image_url": "https://berlingske.bmcdn.dk/media/cache/resolve/image_x_large/image/131/1313128/23468892-pix-mikkel-kruse.jpg",
            "publication_time": "Mandag d. 20. juli 2020, kl. 11.13",
            "author": "Thomas Breinstrup",
            "related_links": [],
            "attachments": []
        }
    }
}