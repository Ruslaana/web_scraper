{
    "version": "1.0",
    "document": {
        "id": "https://www_berlingske_dk/talent-100/mange-chefer-er-blinde-for-det-men-de-maa-afgive-magten-for-at-faa-en",
        "title": "Mange chefer er blinde for det. Men de må afgive magten for at få en bedre arbejdsplads",
        "content": "Forestil dig en fremtid, hvor din chef ikke længere har magten. Den er delt ud mellem alle på arbejdspladsen. Og du er ikke begrænset af din arbejdstitel. Du kan få indflydelse på alt, så længe du har en god idé. I Boston Consulting Group (BCG) er det ikke fremtiden. Det er nutiden. Lige nu er 25.000 medarbejdere på verdensplan ved at adoptere den arbejdsform, som fremover skal være den dominerende i BCG. Vi kan således ikke løse de helt store udfordringer som energikrise, inflation og den altoverskyggende klimakrise, hvis vi fortsætter samme arbejdsform som hidtil. Det mener Gitte Frederiksen, som er partner i BCG. »Tænk på alle de unge, nyuddannede klimaforskere. Hvis de skal arbejde sig op gennem hierarkiet, før de har noget at skulle have sagt, så når de ikke at få deres gode ideer med til bordet, før det er for sent,« siger hun. Og hendes vision om fremtidens arbejdsplads og ledelse er ikke gået ubemærket hen. Siden Gitte Frederiksen begyndte hos GCB, har hun arbejdet i 15 forskellige lande – senest i New York i USA.Fold sammenLæs mereFoto: Gilberto Tadday. Hun har som en af de få danskere i rækken, der tæller blandt andre Margrethe Vestager (ledende næstformand for EU-Kommissionen og konkurrencekommissær,red.) og Dan Jørgensen (minister for udviklingssamarbejde og global klimapolitik,red.), i New York holdt en TED-talk, som blev offentliggjort 15. november.Den har i skrivende stund over 750.000 visninger. Her lagde hun ud med at spørge publikum »Who's in charge today?«. Kun få rakte hånden i vejret – for traditionelt set var det jo Gitte Frederiksen, som stod på scenen, der skulle svinge taktstokken. Men efter hendes talk stillede hun det samme spørgsmål, og her rakte samtlige publikummer en hånd i vejret. »Alle skal række hånden op. For ikke nok med at vi alle har ansvar for vores eget liv, så har vi også ansvar for at bringe os selv på banen,« siger Gitte Frederiksen, som blev kåret til et af de 100 største talenter i dansk erhvervsliv af Berlingske i 2018. Hun har helt konkret tre forslag til en mere robust og dynamisk ledelse. Dem vender vi tilbage til. Hos det amerikanske ledelseskonsulentfirma BCG er det ikke længere vigtigt, hvem der er leder. Det vigtigste er, hvem der har den bedste idé til det pågældende projekt – om det så er den nyeste medarbejder eller den mest garvede på holdet. Etiketterne betyder ikke noget. Hvis du er it-medarbejder, men har en kreativ side, så kan du bringe den på banen. Og hvis du er klassisk konsulent, men har lært at kode i din fritid, så er du også velkommen til at bringe den kompetence i spil. Samarbejdet fungerer bedst, når alle får lov til at tage deres ideer med til bordet. »Det handler om at få flyttet lederskabet fra de få til de mange. Alle skal have mulighed for at få indflydelse. Man kan tænke på det som et jazzband – mere flydende, dynamisk og sjovt.« Derfor er fremtidens lederskab ikke hierarkisk, men i et samspil mellem alle på arbejdspladsen. Det er det for at møde nutidens komplekse problemer, men også for at motivere de næste generationer, som er på vej ind på arbejdspladserne. »De gode ideer findes ofte på bunden af et traditionelt hierarki. Og det er noget, mange ledere ofte er blinde for,« siger hun. Det gælder ikke bare i konsulentbranchen. »Alle arbejdspladser har medarbejdere, der holder sig tilbage. Det hæmmer innovation, vækst og trivsel, som derimod blomstrer, når vi deler erfaringer, perspektiver og kreativitet. Det kræver en kulturændring, hvor man tør være sig selv, tage initiativ og fejle.« Kritiske røster ville nok anfægte ideen med den begrundelse, at det skaber kaos, når der ikke er en klar leder. Til det siger Gitte Frederiksen, at virksomhederne selvfølgelig fortsat skal kende deres mission og undlade at give slip på al struktur. Men at magten naturligt fordeler sig mellem medarbejderne, når man skaber en kultur, hvor alle kan komme til med deres ideer og få indflydelse. Gitte Frederiksens vision falder fint i tråd med de unge generationers ønske om fremtidens arbejdsplads. De ønsker mere indflydelse og ansvar end de foregående generationer. De er bevidste om, hvad de kan, og de vil bringes i spil på lige fod med alle andre på arbejdspladsen. De vil ikke vente på at skulle arbejde sig op gennem hierarkiet, som Alexandra Krautwald, der har rådgivet organisationer om ledelse i 25 år,tidligere har fortalt til Berlingske. Gitte Frederiksen har hos BCG specialiseret sig i at optimere virksomheders forretning ved hjælp af big data og komplicerede matematiske algoritmer.Fold sammenLæs mereFoto: Gilberto Tadday. Gitte Frederiksen er selv en del af de yngre generationer, som ser på arbejdspladsen med nye briller. Hun er 32 år og uddannet civilingeniør i fysik og nanoteknologi i 2014. Samme år blev hun ansat som ledelseskonsulent hos BCG, hvor hun altså er partner i dag. I hverdagen gør hun ikke meget brug af fysik, men hele ingeniørtilgangen er et aktiv i det daglige arbejde, fordi hun hele tiden forsøger at optimere processer, produkter og forretningsgange. Derfor er tankerne om fremtidens arbejdsplads heller ikke opstået ud af det blå. De kom til hende i forbindelse med en stor transformation i 2017. Her arbejdede de integreret sammen med klienterne, og fordi folk kom med forskellige baggrunde og måder at arbejde på, var det et stort rod. »Det var enormt frustrerende, og det førte også til tårer. Man skal ikke tage det for givet, at folk kan finde ud af at arbejde godt sammen,« siger hun. Efter et år havde de vendt situationen om – og lært en masse. Da Gitte Frederiksen senere selv blev projektleder og i 2019 stod sammen med en anden fysiker, besluttede de sig for at gøre det anderledes fra start. De prøvede derfor at gentænke hele arbejdsformen, for det måtte kunne gøres på en smartere måde. De tog ideerne fra alle 15 klienter og medarbejdere fra en ende af. Hvis der var potentiale i ideen, gik de videre med den. Og så tog de fat i næste idé, hvis den første alligevel ikke gik. »Så fik vi en helt ny måde at arbejde på, som viste sig at skabe både mere værdi, profit og medarbejdertilfredshed. Alle lærte mere og syntes, det var sjovere. Vi fik en bedrework life-balance,« forklarer Gitte Frederiksen. Gitte Frederiksen har konkret tre forslag til, hvordan lederskabet bliver mere robust og dynamisk. Først og fremmest skal vi glemme etiketterne – titler, baggrund, nationalitet, køn og så videre. Der er meget identitet forbundet med dem, så vi skal ikke smide dem alle med det samme. Men hun kan sagtens se en fremtid, hvor vi ikke præsenterer os selv med etiketter, men i stedet med de værdier og kvalifikationer vi har. »Etiketterne sætter folk i kasser. Og det begrænser folk i, hvad de egentlig kan. Medarbejderen kan sagtens have mange flere kompetencer end den jobtitel, der bliver brugt til at beskrive personen. Derfor skal vi glemme etiketterne,« siger hun. Dernæst er det vigtigt, at alle deler alt med alle. Frederiksen forklarer, at mange er tilbøjelige til at holde information og ideer for sig selv, fordi det kan give magt eller indflydelse, hvis man selv kan få bragt det i spil. Men det betyder bare, at hele teamet ikke får gavn af vigtig information eller en god idé. »Vi kan ikke alle blive kollektivt bedre, hvis man holder på informationer. Del alt med hinanden – data, indsigter, hypoteser ogwork in progress,« forklarer hun. Her opfordrer hun især lederne til at gå forrest og skabe en kultur, hvor man tør at dele med hinanden – også når man begår fejl, så den næste ikke begår den samme fejl. Det sidste forslag har Gitte Frederiksen fået mange kommentarer til. Det er meget banalt, og det bør egentlig ikke blive nævnt, mener flere. Men hun ser det som en nødvendighed. Der er ikke et dansk ord, der rammer meningen helt. Hun bruger udtrykket »be kind«. Vi skal nemlig ikke bare være venlige på arbejdspladsen, men vi skal have hinandens ryg og tro på det bedste i hinanden: »Når udfordringerne kommer, er det lettere at prioritere sig selv og smide de andre under bussen, men det gavner ikke fællesskabet og det samlede udbytte. Og så skal vi heller ikke gøre hinanden bjørnetjenester, for det handler også om at turde sige det, der er svært, når noget for eksempel ikke fungerer.« Alt i alt vil forandringerne betyde, at ledere må afgive magt og samtidig være med til at orkestrere forandringerne. Men værdien for arbejdspladsen og arbejdsglæden hos medarbejderne vil højnes, mener Gitte Frederiksen. Det har hun set hos BCG.",
        "metadata": {
            "source": "https://www.berlingske.dk/talent-100/mange-chefer-er-blinde-for-det-men-de-maa-afgive-magten-for-at-faa-en",
            "image_url": "https://berlingske.bmcdn.dk/media/cache/resolve/image_x_large/image/162/1628109/24295761-gitte.png",
            "publication_time": "Lørdag d. 24. februar 2024, kl. 09.55",
            "author": "Christina Elkorn",
            "related_links": [],
            "attachments": []
        }
    }
}