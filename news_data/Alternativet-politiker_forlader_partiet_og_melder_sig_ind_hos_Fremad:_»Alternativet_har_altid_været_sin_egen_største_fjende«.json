{
    "version": "1.0",
    "document": {
        "id": "https://www_berlingske_dk/politik/alternativet-politiker-forlader-partiet-og-melder-sig-ind-hos-fremad",
        "title": "Alternativet-politiker forlader partiet og melder sig ind hos Fremad: »Alternativet har altid været sin egen største fjende«",
        "content": "Det er knap fem år siden, at daværende V-folketingskandidat Kåre Traberg Smidt tog konsekvensen af sin modstand mod Venstres udlændingepolitiske stramninger og forlod det parti, han havde været medlem af siden teenageårene. Dengang meldte han sig i stedet ind i Alternativet, fordi det i hans optik var »et fantastisk spændende politisk projekt«,som han forklarede det. Nu foretager Kåre Traberg Smidt – der blev valgt ind iBorgerrepræsentationen i Københavnfor Alternativet ved kommunalvalget i 2017 – så sit andet partiskifte på bare fem år. Han har mandag ringet til Alternativets leder, Josephine Fock, og meddelt hende, at han forlader partiet og i stedet har meldt sig ind i partiet Fremad. »Det er ikke et fravalg af Alternativet – det er et tilvalg af Fremad. Det vil jeg sige som det første. Alternativet har repræsenteret en kamp for den grønne omstilling, som jeg håber, at de vil fortsætte med fremadrettet,« siger Kåre Traberg Smidt til Berlingske: »Så det er absolut ikke Alternativets ideologi eller politik, jeg ikke bryder mig om. Det er mere det, at jeg er en gammel, socialliberal værdikriger, og pludselig dukker det her parti op, som repræsenterer det gamle Venstre. Det, der før i tiden handlede om frihedsidealer, borgerens grundlæggende, individuelle rettigheder, gennemsigtighed i offentlighedsloven og hele grundtanken om, at du er din egen lykkes smed, men med et socialt aspekt. Det så jeg jo også som en del af Alternativet, da det kom. Men det har stået voldsomt meget i skyggen af den meget vigtige grønne omstilling.« Fremad blev stifteti november sidste åraf de to tidligere LA-politikere Simon Emil Ammitzbøll-Bille og Christina Egelund, og partiet forsøger i øjeblikket at indsamle nok vælgererklæringer til at blive opstillingsberettiget til Folketinget. Simon Ammitzbøll-Bille blev valgt til Folketinget for Liberal Alliance i juni sidste år, men forlod partiet, kort tid inden han annoncerede, at han nu ville stifte Fremad. Kåre Traberg Smidt er dermed den blot anden politiker, der officielt repræsenterer Fremad på den politiske scene. Både Ammitzbøll-Bille og Traberg Smidt er dog de facto løsgængere i henholdsvis Folketinget og Københavns Borgerrepræsentation, da Fremad ikke er opstillingsberettiget til hverken folketingsvalget eller kommunalvalget. Sidstnævnte skal afholdes i november næste år. Kåre Traberg Smidt mener, at han repræsenterede »en liberal værdigruppe i Alternativet«, som ikke længere er til stede i partiet. Du siger, at flere politikområder har stået i skyggen af den grønne omstilling. Har den grønne omstilling fyldt for meget i Alternativet? »Nej, ikke for Alternativet. Men for mig som også havde en anden agenda. Jeg synes jo sådan set, at de kæmper den kamp, de skal: Kampen for den grønne omstilling. Problematikken er så bare, at den overskygger mange af de ting, jeg repræsenterede, som var de her mere socialliberale ideer om iværksætteri og om, at erhvervslivet skal kunne følge med. Og så hele den her menneskerettighedsprofil. Det blev lige pludselig sat til side for, at man kunne koncentrere sig om den grønne omstilling,« siger han. »Og det kan jeg godt forstå. Men mit speciale er menneskerettigheder, og derfor føler jeg lidt nogle gange, at jeg ikke helt får mit potentiale eller min interesse styrket,« siger Kåre Traberg Smidt, der til daglig er advokat med speciale i menneskerettigheder. Det er kun fem år siden, du skiftede til Alternativet – var det et forkert skifte? »Nej, det tror jeg ikke. Nu er det trods alt også fem år siden. Det var ikke i går. Alternativet har virkelig markeret sig i de seneste fem år, og det har været en stor succes hele vejen igennem. Problemet er nok mere, at de nu har sejret, hvad angår det grønne. Men så har de så samtidig sat nogle andre ret vigtige problematikker i skyggen. Og det kunne jeg godt tænke mig at hellige mig at fremme.« Kåre Traberg Smidt blev valgt til Københavns Borgerrepræsentation for Alternativet ved kommunalvalget i 2017. Nu er han i stedet medlem af Fremad og stiller op for partiet ved valget i 2021.Fold sammenLæs mereFoto: Pressefoto Københavns Kommune S. Kåre Traberg Smidt vil nu arbejde for at finde de 150 stillere, det kræver, hvis man vil stille op til kommunalvalget i Københavns Kommune, og hans ambition er, at Fremad får »et ægte, rent mandat« til november næste år. Han har endnu ikke gjort op med sig selv, om han vil stille op til Folketinget, hvis det lykkes Fremad at indsamle de nødvendige 20.182 vælgererklæringer. Du er valgt for Alternativet – burde du ikke overlade dit mandat til en af dine nu tidligere partifæller? »Jo, det kunne man godt argumentere for. Der var også en del Venstre-folk, der rynkede på næsen, da jeg forlod Venstre for fem år siden. Men jeg håber, at dem, som har stemt på mig både dengang og også nu under Alternativets vinger, vil følge med mig. Jeg holder fast i det, jeg sagde som kandidat i Alternativet. Og derfor tror jeg ikke på, at jeg vil blive klandret synderligt.« Gør det ikke noget ved din troværdighed, at det nu er det tredje parti, du stiller op for? »Det håber jeg ikke. For jeg mener, at hvis man ser på den politik, jeg har ført, har den været meget fast hele vejen igennem. Jeg har faktisk ikke ændret mine grundholdninger.« Du siger, at det ikke er et fravalg af Alternativet. Har din exit fra partiet slet ikke noget at gøre med den uro, der har været i kølvandet på det dårlige resultat ved folketingsvalget, de tre folketingsmedlemmer, der har meldt sig ud, og den interne strid, der har været mellem særligt Uffe Elbæk og Josephine Fock? »Alternativet har altid været sin egen største fjende. Det har det uanset, hvordan man vender og drejer det. Vi har sejret på den grønne politik, men har jo haft store udfordringer. Og selvfølgelig har det da været med til at farve mit valg,« siger Kåre Traberg Smidt: »Men jeg har altid bakket op om den til enhver tid siddende leder, og det her er ikke et fravalg af Alternativet. De skal endelig fortsætte deres grønne kamp for klimaet. Det er et tilvalg af Fremad, fordi jeg mener, at mit arbejde måske overskygges lidt, fordi jeg netop er så fikseret på menneskerettighederne og på, at erhvervslivet skal tages med på råd i en lidt større udstrækning end hidtil.« Simon Emil Ammitzbøll-Bille skriver i en SMS til Berlingske: »Jeg er glad og stolt over, at Kåre Traberg Smidt har valg at skifte til partiet Fremad. Han forlod i sin tid Venstre på grund af Støjberg og udlændingepoltikken. Nu kan han vende tilbage til blå blok, fordi vi med Fremad har skabt et hjem for humanistiske borgerlige.«",
        "metadata": {
            "source": "https://www.berlingske.dk/politik/alternativet-politiker-forlader-partiet-og-melder-sig-ind-hos-fremad",
            "image_url": "https://berlingske.bmcdn.dk/media/cache/resolve/image_x_large_vertical/image/132/1324327/23497574-krdj.jpg",
            "publication_time": "Mandag d. 17. august 2020, kl. 19.01",
            "author": "Cathrine Bloch",
            "related_links": [],
            "attachments": []
        }
    }
}