{
    "version": "1.0",
    "document": {
        "id": "https://www_berlingske_dk/kommentatorer/michael-dyrbys-ynkelige-opfoersel-viser-at-der-er-noget-helt-galt-i",
        "title": "Michael Dyrbys ynkelige opførsel viser, at der er noget helt galt i Mediedanmark",
        "content": "Chefredaktør på B.T. Michael Dyrby er ked af det. Rigtig ked af det, rigtig ærgerlig over den rigtig ærgerlige situation, det er, at adskillige af hans tidligere medarbejdere har fortalt i offentligheden, hvordan han og de andre blåskjortede ledelsesdrenge på TV 2s nyhedsredaktion i årevis kørte arbejdspladsen som en aldrig-sluttende bøvefest, hvor kvindelige ansatte blev bedømt og rangordnet efter deres udseende, og hvor overgrebskultur og slutshaming gik op i en højere, misogyn enhed. Og det er da unægtelig en rigtig begrædelig situation for Dyrby, atAnna Thygesen nu har udpeget hamsom den chef, der i en bus på vej hjem fra julefrokosten helt uden blusel meddelte hende, at hun aldrig ville blive til noget på tv-stationen med de nærmest allerede legendarisk nederdrægtige ord: »Du er for gammel. Du er for rapkæftet. Og jeg vil ikke kneppe dig.« At Dyrby er ked af det, forstår vi på hans egen chef (og også øverste chef for nærværende organ for den borgerlige oplysning) Anders Krab-Johansen,på hvis opfordring Michael Dyrby nu er gået på ferie, så han kan pleje sin ked-af-det-hed. Krab-Johansen oplyser også, at Michael Dyrby i sin tid på B.T. har »bidraget til at skabe en åben og sund kultur«. Dét er umiddelbart meget svært som udenforstående beskuer at forestille sig. Når man først har været bunga bunga-festende chef på TV 2 i mere end et årti, kræver det nok som minimum noget problemerkendelse og derpå følgende selvransagelse, før man kan være ophav til en »åben og sund kultur«. Dyrby, derimod, har indtil videre nægtet alt kendskab, endsige ejerskab – både til den pilrådne kultur, som så mange kvinder åbenbart har måttet døje med under hans ledelse, og til den konkrete bemærkning rettet mod Anna Thygesen. Han har også på ynkeligste vis for en mediechef nægtet at lade sig interviewe ansigt til ansigt og i stedet udsendt skriftlige kommentarer fra sit flyverskjul. Han er, hedder deti en sms-kommentar til TV 2, »af den overbevisning, at jeg ikke har sagt noget så grænseoverskridende for 14 år siden til Anna Thygesen – det ville naturligvis være helt uacceptabelt«. Sagen er bare, at der er flere vidner, derbekræfter at have hørt Thygesen gengive episoden, umiddelbart efter at den havde udspillet sig. Det er svært at komme på nogen plausibel forklaring på, hvorfor Thygesen skulle have opdigtet episoden for 14 år siden med henblik på at gøre livet surt for Michael Dyrby engang i 2021. Eller i det hele taget, at alle de kvinder, der medvirker i dokumentaren om TV 2, skulle være fulde af løgn og drevet af uforklarlig, rendyrket ondskabsfuldhed. Alligevel er der slet ingen tvivl om, at vi også i denne sag skal igennem alle de sædvanlige øvelser i udenomssnak, når danske medier skal dække #metoo-relaterede historier. Hvorfor sagde hun ikke fra? Hvorfor gik hun med derhen? Hvorfor blev hun? Hvorfor fortæller hun det først nu? Var det ikke bare, fordi det var »en anden tid«? Den gamle patriarkalske trope om kvindens svigefulde natur lurer altid lige under overfladen, når diskussionen falder på #metoo i Danmark. Det er stort set ligegyldigt, hvor mange kvinder der uafhængigt af hinanden og med store personlige omkostninger til følge står frem og fortæller den samme – eller helt parallelle – historie om en given magtmand. Deres kollektive troværdighed kan altid legitimt beklikkes ud fra den underforståede præmis, at kvinder jo har tilbøjelighed til løgnagtighed, hysteri og hævngerrighed. I 2019 visteen undersøgelse, at syv ud af ni danske nyhedsmedier havde mere end dobbelt så mange negative opdateringer om #metoo på Facebook end det modsatte. Det er nærliggende at tænke, at der kunne være en sammenhæng med det faktum, at branchen tilsyneladende selv er så fuldkommen gennemsyret af hæmningsløs machokultur, at selvransagelse simpelthen er en umulighed. Historien om mediemænd, der falder opad, erikke nogen ny historie. Som kroneksempel kan nævnes krænkeren og kontorskiderenClaes Kastholm, der efter sin peak-udskejelse rettet mod medarbejdere på Ekstra Bladet, hvor han var chefredaktør, i 1999 godt nok blev fyret. Ganske kort tid efter var han alligevel at finde i Berlingskes spalter, hvor han ikke holdt sig tilbage fra at fælde dom over andre menneskers levned og gerninger – og som kronen på værket blev han i 2003 udpeget som formand for Kunstrådet af daværende kulturminister Brian Mikkelsen. Der er noget helt galt med selverkendelsen i Mediedanmark. Og det er altså et problem i et demokrati at have en mediestand, der selv er så gennemkorrumperet af magtmisbrug og ansvarsfralæggelse, at man efterhånden ikke rigtig gider høre dens repræsentanter stille kritiske spørgsmål til folkevalgte politikere – hvad der ellers er rigeligt behov for. Johanne Thorup Dalgaard er cand.scient.pol. og embedsmand",
        "metadata": {
            "source": "https://www.berlingske.dk/kommentatorer/michael-dyrbys-ynkelige-opfoersel-viser-at-der-er-noget-helt-galt-i",
            "image_url": null,
            "publication_time": "Fredag d. 03. december 2021, kl. 18.48",
            "author": "Johanne Thorup Dalgaard",
            "related_links": [],
            "attachments": []
        }
    }
}