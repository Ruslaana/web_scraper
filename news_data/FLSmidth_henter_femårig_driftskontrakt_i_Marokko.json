{
    "version": "1.0",
    "document": {
        "id": "https://www_berlingske_dk/virksomheder/flsmidth-henter-femaarig-driftskontrakt-i-marokko",
        "title": "FLSmidth henter femårig driftskontrakt i Marokko",
        "content": "Ingeniørkoncernen FLSmidth har hentet en ordre på drift og vedligeholdelse af havnemateriel i El Jadida i Marokko - cirka 100 kilometer syd for Casablanca, der er Marokkos største by. Kunden er fosfat- og gødningsproducenten OCP, og det er håndtering af netop gødning, fosfat og svovl, som FLSmidth skal stå for over de næste fem år. Det fremgår af en pressemeddelelse mandag middag.  »Vi er utroligt stolte over at få tildelt denne kontrakt. Den er resultatet af et langvarigt partnerskab mellem OCP og FLSmidth og er et vigtigt skridt i drift af materiel til håndtering i Marokko.« »Da vi skal stå for drift og vedligehold af materiel, som vi selv har leveret, har vi det bedste udgangspunkt for at levere produktivitet til OCP, «siger Claus Christian Torbøl, der er chef for FLSmidths drifts- og vedligeholdelsesaktiviteter, i meddelelsen.  For godt to år siden modtog FLSmidth en ordre på 223 mio. kr. på materialehåndteringsudstyr til en havn og en mine i Marokko fra netop OCP. Der offentliggøres dog ikke nogen værdi af aftalen.",
        "metadata": {
            "source": "https://www.berlingske.dk/virksomheder/flsmidth-henter-femaarig-driftskontrakt-i-marokko",
            "image_url": "https://berlingske.bmcdn.dk/media/cache/resolve/image_x_large/image/16/166210/17257455-flsmidth.jpg",
            "publication_time": "Mandag d. 15. maj 2017, kl. 13.18",
            "author": null,
            "related_links": [],
            "attachments": []
        }
    }
}