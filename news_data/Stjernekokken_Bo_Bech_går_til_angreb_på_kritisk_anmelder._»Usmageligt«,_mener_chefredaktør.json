{
    "version": "1.0",
    "document": {
        "id": "https://www_berlingske_dk/gastronomi/stjernekokken-bo-bech-gaar-til-angreb-paa-kritisk-anmelder-usmageligt",
        "title": "Stjernekokken Bo Bech går til angreb på kritisk anmelder. »Usmageligt«, mener chefredaktør",
        "content": "Kan en madanmelder have et ønske om »at skade« med en dårlig anmeldelse? Ja, mener den kendte kok Bo Bech. I et afsnit af den populære madpodcast»Bearnaise er dyrenes konge«taler værten Martin Kongstad – der selv er madanmelder – med Bo Bech om blandt andet de anmeldelser, der kom i kølvandet på åbningen af Bo Bechs restaurantBoBe på Gråbrødretorv. Her nævner Bo Bech, der er en af Danmarks mest celebre kokke – han er ud over sin restaurantdrift kendt fra tv-programmet »Kniven for struben« – specifikt Jyllands-Postensanmeldelse af restauranten. Den er skrevet af avisens mangeårige madanmelder Niels Lillelund. Niels Lillelund var hård i sin kritik og kaldte maden på BoBe for »dårligt håndværk«. Han angreb også sammenhængen mellem pris og kvalitet. Jyllands-Posten gav restauranten to stjerner. Den anmeldelse var hård kost for Bo Bech. »Det er et ønske om at skade, som er lidt ude af proportioner. Og det er jo bare fair, det skal han have lov til. Hvad hans præmis er, ved jeg ikke,« siger Bo Bech i podcasten. Senere i podcasten fortæller Bo Bech, at han har været på en cykeltur, hvor han mødte en person, der bestyrkede ham i fornemmelsen af, at Lillelund ikke ville ham det godt. »Han gik rundt og blærede sig med, at det var den mest læste artikel nogensinde, han har skrevet. Det er ikke en anklage. Jeg har ikke noget problem med det overhovedet. Men man kan stille sig selv det spørgsmål, om jeg – og vi – er så dårlige, som den virkelighed er. Det må vi have været i hans øjne,« siger Bo Bech i podcasten. Niels Lillelund er ikke vendt tilbage på Berlingskes henvendelse. Men hans chef giver gerne svar på tiltale. Jyllands-Postens ansvarshavende chefredaktør, Marchen Neel Gjertsen, er uforstående over for Bo Bechs udtalelser. »Det lyder som en meget forsmået kok, og det kan jo undre, at en så stor, velrenommeret restauratør ikke kan bære en dårlig anmeldelse uden at begynde at påstå alle mulige mærkelige ting og anklage vores madanmelder for alle mulige mystiske motiver, som selvfølgelig overhovedet ikke har noget på sig,« siger hun. Hun kalder den omtalte 2-stjernede anmeldelse for »helt straight« og med meget konkrete kritikpunkter. Den adskiller sig ikke fra andre anmeldelser. Marchen Neel Gjertsen kalder Bo Bechs kommentar om, at Lillelund skulle have »blæret sig« for »decideret usmagelig« og for noget »mærkeligt von hörensagen«. Marchen Neel Gjertsen siger, at madanmelderne på Jyllands-Posten altid anmelder efter de samme præmisser: Om maden er god i forhold til pris og oplevelse. I sidste ende er det altid en subjektiv vurdering og holdning.Fold sammenLæs mereFoto: Gregers Tycho. Hun fortæller, at Niels Lillelund har en høj troværdighed blandt læserne, og at han gennem mange år har besøgt mange restauranter i Danmark. Han er »lige hård ved dem alle sammen«. »Jeg har ikke nogen grund til at tro, at han skulle have haft noget særligt at udsætte på Bo Bech. Tværtimod tror jeg egentlig, at han mødte ind med høje forventninger til stedet. Og det er måske der, Bo Bech så har skuffet. Men det er lidt svært at gøre så meget ved,« siger hun. Går jeres anmeldere nogensinde ind til en anmeldelse med et ønske om at gøre skade? »Nej, bestemt ikke. Vi har heldigvis mange anmeldelser, hvor der tildeles mange stjerner. Jeg tror faktisk, at læseren hellere vil læse anmeldelser om de restauranter, der får mange stjerner, end om dem, der får få. Så vi ser ikke en sammenhæng mellem, at for eksempel en hård anmeldelse får mange flere kliks, hvis det skulle være det, der var konspirationen.« Okay, så det var ikke, fordi det blev en bedre artikel af at give Bo Bech to stjerner end at give flere? »Nej, helt bestemt ikke.« Mener du så også, at det er en udbredt misforståelse, at madanmeldere synes, at det er fedt at slagte nogen? »Ja. Nu er Lillelund den eneste madanmelder, jeg selv kender godt. Og jeg er i hvert fald helt sikker på, at det ikke er det, der driver ham. Han har en meget høj faglighed og er en af vores mest værdsatte profilskribenter på Jyllands-Posten. Han er selvfølgelig en kræsen connaisseur, og det er hans subjektive vurderinger, som mange heldigvis er enige i.« Bo Bechs kritik af den erfarne madanmelder har også fået den tidligere chefredaktør på magasinet Gastro, den mangeårige madskribent Jesper Uhrup Jensen, til at reagere. Især udtalelsen om at anmelderen, ifølge Bo Bech, har haft »et ønske om at skade«, støder ham, skriver han på Facebook.  Han kalder det en »virkelig grov påstand« og »på kanten af at være injurierende« over for Niels Lillelund. Over for Berlingske uddyber Jesper Uhrup, at man skyder madanmelderne noget i skoene, hvis man er af den opfattelse, at en madanmelder kommer med et bevidst ønske om at gøre skade. Det er en udbredt misforståelse, at en anmelder kommer for at »slagte et sted«. »At påstå, at man som anmelder ønsker at skade eller smadre et sted på forhånd, inden man har sat sin fod i restauranten, er helt galt. Det er rystende. Det er virkelig groft,« siger Jesper Uhrup til Berlingske. Han mener samtidig, at kokke og restauratører er i deres gode ret til at være skuffede og vrede over en dårlig anmeldelse, men i sidste ende er det deres eget ansvar. Man kan ikke ændre på den oplevelse, anmelderen har på det pågældende tidspunkt. »Bo Bech har stjernestatus. Jeg forstår godt, at han erpissed, men man kan ikke skyde skylden på en anmelder«, siger han. Berlingskes madanmelder var også forbi BoBe sidste år. Søren Frank gav oplevelsen fire stjerner.Fold sammenLæs mereFoto: Mathias Svold. Jesper Uhrup Jensen mener, at man som anmelder altid har lyst til »den gode oplevelse«, man går ikke ud for at »få en dårlig«. Faren er som anmelder, mener han, at man kan blive for blasert. »Er stedet hypet, så er der store forventninger, og så bliver man skuffet, hvis det ikke lever op til forventningerne,« siger han. Efter Jesper Uhrup Jensens opfattelse er det sværere at skrive en dårlig anmeldelse end en god. Man skal have 100 procent styr på sine noter, for man har et stort ansvar, der kan ramme en restauratør hårdt på pengepungen. Jesper Uhrup Jensen har i mange år været medlem af foreningen Danske Madanmeldere.Fold sammenLæs mereFoto: Nicoline Kjems-Krognos. »Du kan ikke være ond, sarkastisk og giftig uden at have styr på det,« siger han. Er det ikke »en god historie« at give Bo Bech en dårlig anmeldelse? Skriver anmeldere dårlige anmeldelser for at få mange »kliks«? »Det er en god historie, at det er Bo Bech, men havde det været et sted, hvor kokken ikke var kendt, havde det været det samme. Det kan give mange kliks at lave en dårlig anmeldelse. Men jeg tror, at det er på den korte bane. Folk husker gode anmeldelser bedre end dårlige. Jeg tror, at folk hellere vil have en god oplevelse end det, du sviner som anmelder.« Berlingske har talt med Bo Bech. Han ønsker ikke at uddybe sine udtalelser ipodcasten. Berlingskes Søren Frank anmeldte også BoBe, da restauranten åbnede sidste år. Du kan læse anmeldelsenher.",
        "metadata": {
            "source": "https://www.berlingske.dk/gastronomi/stjernekokken-bo-bech-gaar-til-angreb-paa-kritisk-anmelder-usmageligt",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867569/24850893-bo-bech-bner-ny-restaurant-p-grbrdre-torv-i-de.jpg",
            "publication_time": "Fredag d. 13. december 2024, kl. 11.19",
            "author": "Stine Hansen",
            "related_links": [],
            "attachments": []
        }
    }
}