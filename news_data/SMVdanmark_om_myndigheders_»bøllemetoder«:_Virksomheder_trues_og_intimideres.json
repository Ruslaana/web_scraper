{
    "version": "1.0",
    "document": {
        "id": "https://www_berlingske_dk/pilestraede/smvdanmark-om-myndigheders-boellemetoder-virksomheder-trues-og",
        "title": "SMVdanmark om myndigheders »bøllemetoder«: Virksomheder trues og intimideres",
        "content": "Jakob Brandt fik en mistanke til det offentlige. »Over de sidste par år har jeg hørt virkelig mange historier, hvor jeg tænkte: Ej, det kan simpelthen ikke være rigtigt, at du er blevet behandlet sådan af en person ansat i den offentlige sektor,« siger han.  Jakob Brandt er administrerende direktør i SMVdanmark, en erhvervsorganisation, der repræsenterer 18.000 små og mellemstore virksomheder. Han tænkte: »Er det bare, fordi jeg er den, jeg er, at folk altid kommer og klager deres nød? Eller har vi et problem med sagsbehandlerkonturen i Danmark?« For at få svaret iværksatte SMVdanmark enundersøgelse, der viste, at det bestemt ikke kun er borgere i jobcentre eller på socialforvaltningen, der oplever, at mødet med det offentlige kan være en barsk oplevelse. Det er i høj grad også tilfældet for mange af landets små og mellemstore virksomheder. Hver femte af dem har oplevet at være blevet talt ned til eller direkte intimideret af det offentlige. Hver fire virksomhed oplever kontakten med det offentlige som »dårlig«. SMVdanmark har udformet en rangliste over erhvervsvilkårene i de danske kommuner.Fold sammenLæs mereFoto: Mads Claus Rasmussen/Ritzau Scanpix. At lave en undersøgelse var oplagt, for ofte er virksomhederne ikke villige til at stille sig frem offentligt og forklare om deres problemer med myndighederne. »Det, vi hører fra mange af dem, er, at de er bange for at blive sanktioneret. De er simpelthen bange for, at hvis man klager over en instans eller en person, der har siddet med ens sag, så bliver du straffet næste gang, du har en sag,« siger Jakob Brandt. Staffen kan ifølge ham vise sig enten ved en mere nidkær kontrol eller en længere sagsbehandlingstid eller på anden måde. Undersøgelsen, som SMVdanmark lavede, understregede for Jakob Brandt, at det ikke var enkelttilfælde, som han hørte om fra medlemmerne, men et kulturproblem. Han peger på flere grundlæggende problemer i kontakten med det offentlige. At der ikke sker en sagsbehandling, men at den offentlige myndighed skrider til sanktion med det samme for eksempel. »Det er typisk sådan noget, vi ser fra Skat- eller Gældsstyrelsen,« pointerer han. »I det første brev bliver du truet med bål og brand og næsten fængsel. Så kan det godt være, at når de har undersøgt sagen, så viser det sig, at du er fuldstændig uskyldig, men du bliver ikke mødt af en undskyldning.« »Så der er en eskalering fra den offentlige myndighed side, det vil sige, at man meget hurtigt skrider til straf,« siger han. Medlemmerne oplever også uensartethed i svartider og svarfrister: »Vores medlemmer kan vente i månedsvis på, at den offentlige myndighed sagsbehandler en eller anden given sag, men når de så får det tilbage i deres e-Boks, så har de måske få dage til at svare.« Oplever medlemmerne direkte trusler fra det offentlige? »Ja, det gør de nogle gange,« svarer Jakob Brandt. »De bliver for eksempel truet med bøde. Det er sådan nogle bøllemetoder.« Han fortsætter: »Når man hører det, så tænker man: Ej, der simpelthen ikke offentligt ansatte, der bruger deres mandat til at udføre deres hverv på den måde. Men det må vi jo så bare konstatere, at vores undersøgelse belyser, at det er der.« Hør hele interviewet med Jakob Brandt i Berlingskes nyhedspodcast »Pilestræde«.  ",
        "metadata": {
            "source": "https://www.berlingske.dk/pilestraede/smvdanmark-om-myndigheders-boellemetoder-virksomheder-trues-og",
            "image_url": "https://berlingske.bmcdn.dk/media/cache/resolve/image_x_large/image/191/1916532/24941136-jakob-brandt-direktr-i-smvdanmark-mener-det-er.jpg",
            "publication_time": "Onsdag d. 30. april 2025, kl. 06.15",
            "author": "Anne Sofie Allarp",
            "related_links": [],
            "attachments": []
        }
    }
}