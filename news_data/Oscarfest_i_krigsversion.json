{
    "version": "1.0",
    "document": {
        "id": "https://www_berlingske_dk/kultur/oscarfest-i-krigsversion",
        "title": "Oscarfest i krigsversion",
        "content": "Den 75. Oscarfest bliver gennemført trods den amerikansk-ledede krig i Irak - men i en noget afdæmpet version. »Med tanke på verdenssituationen har Akademiet valgt en mere nøgtern optakt til Oscar-uddelingerne og en afdæmpet ankomst-seance,« lød det tidligere på ugen fra Gil Cates, der er mangeårig producer af Oscar-showet. Således har arrangørerne forkortet den lange røde løber foran Kodak Teatret i Los Angeles, hvor festlighederne afholdes, og stjernerne bliver bedt om at gå direkte ind i stedet for at stille op til de traditionelle glamourøse fotos og interviews på den røde løber. Samtidig begrænses presseopbuddet på Hollywood Boulevard, og Californiens myndigheder har pålagt Nationalgarden at beskytte festlighederne mod eventuelle protestdemonstrationer. Prominente afbudFlere prominente filmfolk har meddelt, at de ikke ønsker at deltage i festivitasen, bl.a. den finske instruktør Aki Kaurismäki, som er nomineret i kategorien bedste udenlandske film for filmen »Manden uden fortid«. I et brev til det amerikanske filmakademi sagde han allerede før krigsudbruddet, at konflikten med Irak er årsagen til, at han bliver væk. »Hverken jeg eller nogle fra Sputnik (Kaurismäkis filmselskab, red.) kan deltage i Oscar-gallaen samtidig med, at USAs regering forbereder et brud på menneskerettighederne på grund af hensynsløse økonomiske interesser,« skriver han i brevet. Andre filmfolk, som holder sig væk fra søndagens glitrende show i Hollywood, er skuespilleren Will Smith, instruktøren Peter Jackson og skuespillerinden Angelina Jolie. Flere stjerner, blandt andre Dustin Hoffman, Jim Carrey, Julianne Moore, Selma Hayek og Michael Moore - sidstnævnte er instruktør af den USA-kritiske dokumentarfilm »Bowling for Colombine« - har valgt at deltage, men vil vise deres protest mod krigen ved at bære badges med ordlyden: »Artists United to Win Without War«.",
        "metadata": {
            "source": "https://www.berlingske.dk/kultur/oscarfest-i-krigsversion",
            "image_url": "https://berlingske.bmcdn.dk/media/cache/resolve/image_x_large_vertical/image/95/955422/505135-oscarfest-i-krigsversion--.jpg",
            "publication_time": "Fredag d. 21. marts 2003, kl. 22.30",
            "author": null,
            "related_links": [],
            "attachments": []
        }
    }
}