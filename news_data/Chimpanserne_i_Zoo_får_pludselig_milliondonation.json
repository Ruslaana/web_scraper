{
    "version": "1.0",
    "document": {
        "id": "https://www_berlingske_dk/oplevelser/chimpanserne-i-zoo-faar-pludselig-milliondonation",
        "title": "Chimpanserne i Zoo får pludselig milliondonation",
        "content": "De ni chimpanser i Zoologisk Have i København kan se frem til en markant opgradering. En anonym velgører har nemlig doneret 17 millioner kroner til et nyt udeanlæg for chimpanserne. Anlægget skal »gøre det muligt for de legesyge menneskeaber at boltre sig ude i den friske luft og dermed give både dyr og gæster en helt ny oplevelse«, fremgår det af en pressemeddelelse fra Zoologisk Have. Zoologisk Haves direktør, Mads Frost Bertelsen, siger, at havens arbejde med at bevare verdens dyr er mere relevant end nogensinde. I Zoologisk Have består chimpanseflokken af et par hunner, en lille unge, en alfahan og en betahan samt en gruppe af unge hanner.Fold sammenLæs mereFoto: Frank Ronsholt. I tilfældet med chimpanserne har det gennem flere år været et stort ønske at kunne give dem mere plads at udfolde sig på samt muligheden for at komme udenfor og opleve de forskellige årstider. Dyrepasserne og Mads Frost Bertelsen har gennem længere tid talt med den anonyme donor om, hvad der skal ske med chimpansernes udeanlæg, og det er de samtaler, der har ført til donationen. »Det er klart, at vi glæder os til at komme i gang, da det som sagt har været et fokuspunkt længe at give chimpanserne bedre udfoldelsesmuligheder. Tegningerne har ligget klar i skuffen, og vi kan nu fejre, at den økonomiske del af projektet kom på plads,« siger Mads Bertelsen. Anlægget skal bygges sammen med det eksisterende anlæg fra 1983, og arbejdet begynder 18. marts. Hvis alt går efter planen, er anlægget færdigt i efteråret 2024. Udeanlægget er designet af det danske firma HMJ Design.",
        "metadata": {
            "source": "https://www.berlingske.dk/oplevelser/chimpanserne-i-zoo-faar-pludselig-milliondonation",
            "image_url": "https://berlingske.bmcdn.dk/media/cache/resolve/image_x_large_vertical/image/177/1772647/24654950-i-2021-tog-linda-kastrup-dette-portrf-at-en-af-ch.jpg",
            "publication_time": "Fredag d. 08. marts 2024, kl. 08.07",
            "author": "Joachim Talbro Paulsen",
            "related_links": [],
            "attachments": []
        }
    }
}