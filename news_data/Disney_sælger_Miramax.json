{
    "version": "1.0",
    "document": {
        "id": "https://www_berlingske_dk/virksomheder/disney-saelger-miramax",
        "title": "Disney sælger Miramax",
        "content": "Disney er netop nået til enighed med en gruppe investorer, der tæller byggematadoren Ronald Tutor og Colony Capital LLC. Prisen er 660 mio. dollar – eller 3,8 mia. kr. Det meddeler Disney i dag. Handlen forventes afsluttet inden udgangen af året. Disney har det seneste halve år forsøgt at skille sig af med filmselskabet. “Vores nuværende strategi for Walt Disney Studios er at fokusere på udviklingen af storfilm under Disney, Pixar og Marvel-varemærkerne,” lyder det fra Disney-CEO, Robert Iger. Ifølge ekspert på filmmarkedet, David Hancock fra Screen Digest, skal salget ses i en større sammenhæng. “Filmstudierne kigger i øjeblikket på, hvordan de kan tjene penge ved at sælge dele af deres forretninger eller reducere budgetterne for film og genforhandle aftaler med filminstruktører,” siger han til Bloomberg. Miramax har rettighederne til mere end 700 film. Bedst sælgende film til dato er ”Chigago”, der solgte for 171 mio. dollar, efterfulgt af ”Scary Movie”, 157 mio. dollar, og ”Good Will Hunting”, 138 mio. dollar. Disney-aktien er i år steget 4,5 pct. i år i et let faldende marked. Apple-stifter Steve Jobs ejer i øvrigt godt 7 pct. af aktierne i Disney – de har i dag en værdi på 4,6 mia. dollar.",
        "metadata": {
            "source": "https://www.berlingske.dk/virksomheder/disney-saelger-miramax",
            "image_url": "https://berlingske.bmcdn.dk/media/cache/resolve/image_x_large/image/35/355670/2701835-pix-disney.jpg",
            "publication_time": "Fredag d. 30. juli 2010, kl. 15.35",
            "author": "Anders Heering",
            "related_links": [],
            "attachments": []
        }
    }
}