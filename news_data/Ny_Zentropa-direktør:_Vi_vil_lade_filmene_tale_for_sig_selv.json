{
    "version": "1.0",
    "document": {
        "id": "https://www_berlingske_dk/virksomheder/ny-zentropa-direktoer-vi-vil-lade-filmene-tale-for-sig-selv",
        "title": "Ny Zentropa-direktør: Vi vil lade filmene tale for sig selv",
        "content": "På sin 60-års fødselsdag fredag har Zentropas markante frontfigur, Peter Aalbæk Jensen, annonceret, at han efter 25 år i spidsen for filmselskabet formelt stopper som direktør. I stedet overtager juridisk chef Anders Kjærhauge rollen som administrerende direktør. En rolle, der dog ikke er helt uvant for ham. »For os er der ikke nogen forskel på i går og i dag, for vi har sådan set kørt med denne her konstruktion længe. Allerede for halvandet år siden ytrede Peter, at han ikke ville det administrative arbejde længere, men hellere ville lave noget kreativt,« fortæller Anders Kjærhauge. Han udgør sammen med økonomidirektør Frederik Nemeth, administrerende direktør for TrustNordisk Rikke Ennis, producer Louise Vesth og producer Sisse Graum Jørgensen Zentropas nye kollektive ledelse.  »Selv om Peter formelt er trådt tilbage som direktør, er visionen den samme. Zentropa går stadigvæk efter at producere de fedeste film i Danmark og Europa,« siger Anders Kjærhauge. »Vi vil lave kvalitetsspillefilm med et internationalt udsyn.« Peter Aalbæk Jensen og Lars von Trier ejer en fælles del af virksomheden på 25 procent, og det ejerskab fortsætter. Kristian Levring ejer yderligere 25 procent og Nordisk Film 50 procent. Imens fortsætter Peter Aalbæk Jensen, også kendt som bare \"Ålen\", som igangsætter af filmprojekter.  »Peter er jo stadigvæk i firmaet, og jeg er sikker på, at han ikke vil gå og være stille,« siger Anders Kjærhauge. »Jeg synes faktisk, at vi de senere år, hvor Peter ikke har været så aktiv i medierne, har formået at lade vores film tale for sig selv. Og det vil vi fortsætte med.« Desuden, forklarer den nye direktør, er der ingen i den nye ledelse, der hverken har det i sig eller har lyst til at skulle lege Peter Aalbæk Jensen.  »Vi skal nok levere omtale, men det bliver ikke på den måde, som Peter har gjort det på. Peter har gjort det fantastisk, men jeg har sådan set kun én rolle, og det er at være Anders.« I en pressemeddelelse fredag skriver Peter Aalbæk Jensen, at han er \"mættet\" af arbejdet som direktør.",
        "metadata": {
            "source": "https://www.berlingske.dk/virksomheder/ny-zentropa-direktoer-vi-vil-lade-filmene-tale-for-sig-selv",
            "image_url": "https://berlingske.bmcdn.dk/media/cache/resolve/image_x_large/image/17/176026/12918729-aalbk.jpg",
            "publication_time": "Fredag d. 08. april 2016, kl. 14.29",
            "author": null,
            "related_links": [],
            "attachments": []
        }
    }
}