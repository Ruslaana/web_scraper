{
    "version": "1.0",
    "document": {
        "id": "https://www_berlingske_dk/virksomheder/ikonisk-luksusvarehus-indgiver-konkursbegaering",
        "title": "Ikonisk luksusvarehus indgiver konkursbegæring",
        "content": "Et af verdens mest ikoniske luksusvarehuse har taget et drastisk skridt for at få gjort op med voldsomt stigende huslejer. Trods et boomende salg kan det berømte og eksklusive KaDeWe i Berlin ikke betale de stigende huslejer, som medejeren kræver, og derfor har det 116 år gamle varehus nu indgivet konkursbegæring. KaDeWe står for Kaufhaus des Westens. Den palælignende bygning ligger i Vestberlin på et af hovedstrøgene kort fra den ligeledes berømte kirke, Gedächtniskirche. Varehuset blev med sine luksusvarer et af symbolerne på det tyske Wirtschaftswunder, hvor økonomien buldrede af sted under Den Kolde Krig, hvor Vestberlins velstand stod op mod Østberlin. KaDeWes bygning ejes af den østrigske ejendomsgruppe Signa Group, der ligeledes ejer 49,9 procent af selve KaDeWe. De 50,1 procent ejes af Central Group i Thailand. KaDeWe siger, at »eksorbitant høje huslejer« i Berlin, Hamburg og München, hvor selskabet også har luksusvarehusene Alsterhaus og Oberpollinger, »gør det næsten umuligt at drive profitabel forretning i det lange løb«. Siden begyndelsen af coronapandemien er huslejen steget med 37 procent. »Der er ingen tvivl om, at gruppen kan få en stærk fremtid med normale huslejer,« lyder det fra KaDeWes topchef, Michael Peterseim, som samtidig kan melde om »det stærkeste salgsår i selskabets historie i 2022-23«. Her steg salget med 24 procent til knap 728 millioner euro. Luksusvarehuset nær Wittenbergplatz åbnede i 1907 og er blevet en turistattraktion i Berlin på linje med Brandenburger Tor, rigsdagsbygningen og tv-tårnet på Alexanderplatz. Konkursbegæringen får ifølge KaDeWes ledelse ingen umiddelbart betydning for de 1.700 ansatte, da driften fortsætter, og varehusene holder derfor fortsat åbent. »Målet er at beskytte KaDeWe Group,« siger Michael Peterseim. Johannes Berentzen, der er direktør for detailrådgivningsvirksomheden BBE, anslår over for Deutsche Welle, at huslejerne udgør 13-20 procent af KaDeWes samlede omsætning – lidt forskelligt mellem de tre varehuse. Han er ligesom den udpegede kurator overbevist om, at de alle tre vil fortsætte, fordi der stadig er stort salg i luksusvarer. Flere analytikere i Berlin mener, at KaDeWes konkursbegæring er mere strategisk end eksistentiel og vil skubbe på for faktisk at få bragt huslejerne ned, så de tre varehuse kan komme videre. »KaDeWe klarer sig fint. Konkursbegæringen betyder, at der kan gøres en indsats for at komme ud af kontraktforhold, der er giftige,« siger Nils Busch-Petersen fra handelsorganisationen for Berlin-Brandenburg til tyske medier. Signa Group med hovedsæde i Østrig indgav selv konkursbegæring i november 2023 og er nu i gang med at sælge ud af en række af sine bedst kendte bygninger, heriblandt den ligeledes ikoniske Chrysler-bygning i New York. ",
        "metadata": {
            "source": "https://www.berlingske.dk/virksomheder/ikonisk-luksusvarehus-indgiver-konkursbegaering",
            "image_url": "https://berlingske.bmcdn.dk/media/cache/resolve/image_x_large/image/175/1759315/24626714-a-general-view-of-the-department-store-kaufhaus-de.jpg",
            "publication_time": "Tirsdag d. 30. januar 2024, kl. 09.30",
            "author": "Thomas Breinstrup",
            "related_links": [],
            "attachments": []
        }
    }
}