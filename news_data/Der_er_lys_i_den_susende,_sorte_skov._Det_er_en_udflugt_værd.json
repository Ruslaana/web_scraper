{
    "version": "1.0",
    "document": {
        "id": "https://www_berlingske_dk/kunst/der-er-lys-i-den-susende-sorte-skov-det-er-en-udflugt-vaerd",
        "title": "Der er lys i den susende, sorte skov. Det er en udflugt værd",
        "content": "De seneste ugers atypiske vejr forvandlede i en god uges tid området omkring Bagsværd Sø til »winter wonderland«. Herude, hvor man kun er et langt stenkast fra civilisationen, kan man ved at dykke få meter ind i skoven pludselig føle sig omgivet af tæt, uvejsom natur. Den følelse blev kun forstærket af snedriver og klar frost. Det var og er naturligvis et synsbedrag, for vejene er tæt på, men træerne er store, gamle bøgetræer, og når søen begynder at stivne til is, og sneen fyger hen over dens tynde, sprøde skal, ligner det hele et stykke eksotisk vildmark. Det var uden tvivl denne dobbelthed af natur og kultur i et enkelt blik, der for lidt over 200 år siden fik den rige købmand Constantin Brun til at købe og ombygge landstedet Sophienholm herude på kanten af søen, sådan at det kunne blive centrum for poetiske saloner og romantiske vandreture. Den lysende puppe ligner noget organisk, selvom den er lavet af lysende plast.Fold sammenLæs mereFoto: Jenny Sundby. Det første Sophienholm var fra 1768, men Brun var med på noderne, så han fik den franske arkitekt Joseph-Jacques Ramée til at bygge villaen mere klassicistisk om og samtidig anlægge en tilhørende romantisk park. Ramée havde på det tidspunkt netop dekoreret interiørerne i C.F. Harsdorffs spritmoderne, klassicistiske Erichsens Palæ på Kongens Nytorv, og med sig til Bagsværd Sø bragte han et pust fra den store verden og de rene kubiske volumener, der stadig karakteriserer bygningen. Bruns noget yngre hustru Friederike, der var af tysk familie og selv var digter, holdt i begyndelsen af 1800-tallet nogle meget besøgte »saloner« på Sophienholm. Både Oehlenschläger, Jens Baggesen og Johan Ludvig Heiberg mødtes herude ved søen for at diskutere kunst, filosofi og litteratur. I 1883 blev Sophienholm købt af familien Aller, der var blevet meget velhavende på brændevins- og bladproduktion. Aller-familien ejede Sophienholm helt frem til 1963, og fik blandt andet opført det fantastiske legehus, der stadig er en stor attraktion for enhver barnlig sjæl, der besøger stedet. Fra 1963 har Sophienholm tilhørt Lyngby-Taarbæk Kommune, og i de seneste mange år har det været kunst, man har vist herude. Sophienholm er stadig et skønt sted at besøge, og i de seneste tre år har stedet endda føjet lyskunst til sit repertoire. Omgivelserne her med parken, den stejlt skrånende plæne, skoven med de magtfulde træer og søens store blanke spejl indbyder til både med- og moddigtende fantasiudfoldelse, og både vinternattens mørke og sneen, når den er her, gør lysværkerne dobbelt virkningsfulde. Og dobbelt uhyggelige, når det er det, der skal til. Kvinden i badekarret minder om John Everett Millais’ »Ophelia« fra 1851.Fold sammenLæs mereFoto: Jenny Sundby. Årets »Nyt Lys«-udstilling består af kun seks værker, men de er alle værd at se, og den store afstand mellem dem gør faktisk oplevelsen mere intens. På den stejlt skrånende græsplane fanges ens blik først af Simon Hjermind Jensens »Frugt«. En stor plastikpuppe, der ligger og lyser hvidt i mørket. Den er formet som en menneskestor bønneskal eller en frugt af en slags og henter tydeligvis sin form i noget organisk, selvom den er lavet af hvid plastic, der er »syet« sammen af brede plaststrimler. Et snoet kabel, næsten som en navlestreng, fører lyset fra jorden og ind i den hvide frugt. Det er gådefuldt, det er smukt, det er poetisk – og en god start på en tur gennem Sophienholms fortryllede skov. Sophienholm slot.Fold sammenLæs mereFoto: Celina Dahl. Længere fremme passerer vi Astrid Gjesings »Lysets Tøven«, der med præcis de ord minder os om den danske videnskabsmand Ole Rømer og om det sære rum, der findes mellem poesi og videnskab. »Lysets tøven« var de ord, Rømer brugte om det, vi i dag kalder »lysets hastighed«. Og selvom Michael Strunge (med David Bowie i baghovedet) har knæsat udtrykket »livets hastighed«, er der nu også noget smukt ved at blive mindet om ordet »tøven«, tænker jeg – og tøver, før jeg går videre. Helt inde i skoven er der pludselig vild blingbling. Julian Juhlins »Childhood Sublime« står som en ensom spilleautomat i skoven og råber på opmærksomhed. Dens blinkende lamper gør mig svimmel, men minder mig også om filmen »Big«. I den susende, sorte skov er det nemt at forestille sig, at et fortryllet arkadespil fra en fjern galakse har fundet vej hertil, og at det måske – hvis bare man finder den rigtige knap – kan fragte en fra Bagsværd Sø til universets yderste kant. Længere oppe ad bakken er her mere fredeligt. Katja Bjørn projicerer smukt en blomsterbadende kvinde ned i drivhusets »badekar«. Værket minder mig om den engelske maler John Everett Millais’ »Ophelia« fra 1851, men skal måske slet ikke opfattes helt så dystert som det billede. Endelig er der i skoven helt oppe ved vejen blevet plads til årets mest fascinerende værk: Louis Scherfigs fantastiske planeter monteret som et lille stjernesystem inde i Aller-familiens legehus. Skalaspringet fra den perfekte minimodel af et rigtigt hus til modellen af nogle planeter, der måske er større end selve jordkloden, gør oplevelsen både tankevækkende og uforglemmelig på en gang. Så skynd jer, siger denne københavnersnude. Und jer selv en tur gennem det håndgribelige mørke omkring Sophienholm, og nyd årets lyskunst. Det er ganske gratis og helt vidunderligt.",
        "metadata": {
            "source": "https://www.berlingske.dk/kunst/der-er-lys-i-den-susende-sorte-skov-det-er-en-udflugt-vaerd",
            "image_url": "https://berlingske.bmcdn.dk/media/cache/resolve/image_x_large/image/174/1743722/24589852-planeterne-i-det-pertentligt-udfrte-legehus-er-de.jpg",
            "publication_time": "Søndag d. 10. december 2023, kl. 21.34",
            "author": "Holger Dahl",
            "related_links": [],
            "attachments": []
        }
    }
}