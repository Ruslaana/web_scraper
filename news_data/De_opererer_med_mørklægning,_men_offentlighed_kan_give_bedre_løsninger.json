{
    "version": "1.0",
    "document": {
        "id": "https://www_berlingske_dk/kommentarer/de-opererer-med-moerklaegning-men-offentlighed-kan-give-bedre",
        "title": "De opererer med mørklægning, men offentlighed kan give bedre løsninger",
        "content": "Det er tidligere blevet foreslået af Nye Borgerlige, at Folketinget pålægger regeringen at ophæve ministerbetjeningsreglen i offentlighedsloven. I år har Simon Emil Ammitzbøll-Bille stillet samme forslag, der er på Folketingets dagsorden 9. april. Ministerbetjeningsreglen er en bred undtagelse for dokumenter, der udveksles mellem centrale myndigheder i sager, hvor ministeren på et tidspunkt kan få brug for bistand fra embedsværket (§ 24). Hvis forslaget mod al forventning bliver vedtaget, vil det give mere offentlighed. Men andre brede undtagelser kan også bruges til at hemmeligholde beslutningsgrundlag. I 2013 blev en undtagelse fra aktindsigt for sager om lovgivning i offentlighedsloven væsentligt udvidet (§ 20). Ændringen skete med diskrete bemærkninger uden at ændre lovteksten. Det betyder, at undtagelsen fra aktindsigt nu omfatter alle oplysninger, indtil lovforslag bliver fremsat for Folketinget, hvor et bindende politisk forlig typisk vil være indgået. Offentlighedsloven har en »generalklausul«, der kan bruges til at hemmeligholde hvad som helst, når det findes nødvendigt i den konkrete situation (§ 33, nr. 5). I minksagen harBerlingske afdækket, at et centralt dokument fra Københavns Universitet advarede om det sundhedsfaglige grundlag bag minkaflivningen. Dette kunne ikke hemmeligholdes efter andre undtagelser, og generalklausulen blev anvendt. Også selvom begrundelsen om at undgå skade på kommende undersøgelser faktisk ikke dur, da granskningskommissionenikke skal forholde sig til sundhedsfaglige spørgsmål. Tilsyneladende sikrer offentlighedsloven aktindsigt i en sags faktiske grundlag (§ 28), og prognoser for ændringer var tidligere omfattet. Det blev ændret diskret i 2013 ved, at Justitsministeriet hægtedeet taleudkastpå et skriftligt svar til Folketingets Retsudvalg. Ifølge taleudkastet giver den nye offentlighedslov ikke aktindsigt i prognoser for, hvor mange der ville miste dagpengeretten ved afkortning af dagpengeperioden fra 4 til 2 år. I en senere sag om prognoser for salget af el- og hybridbilerlagde ombudsmanden til grund, at der ikke længere er aktindsigt om kommende ændringer i de faktiske forhold. Offentlighedsloven har en udtrykkelig undtagelse for »faglige vurderinger i endelig form«, der er udarbejdet til ministerrådgivning i en sag om et fremsat lovforslag eller en offentliggjort redegørelse, handlingsplan eller lignende (§ 29). Dermed har loven overladt til ministerier og regeringers frie skøn, om det er mest hensigtsmæssigt at offentliggøre eller hemmeligholde økonomiske, sundhedsfaglige og juridiske vurderinger. Politikerne i forligskredsen blev vildledt i efteråret 2012.De fik blandt andet udleveret en oversigt fra Justitsministeriet om ministerbetjeningsreglen, der forklarede, at lovforslaget om offentlighedsloven ville sikre aktindsigt i »interne faglige vurderinger i endelig form, hvis de pågældende vurderinger indgår i en sag om et fremsat lovforslag eller en offentliggjort redegørelse, handlingsplan eller lignende«. Justitsministeriet oplyste ikke, at de vigtigste politiske sager blev undtaget.  Meget diskret fik Justitsministeriet en række væsentlige ændringer igennem, der ikke fremgik af den politiske aftale mellem fem partier i efteråret 2012. Det kan undre, at Socialdemokratiet, Venstre og De Konservative fortsat mener, at en sådan aftale er bindende. Den ville ikke være gyldig efter almindelige aftaleprincipper. Selvfølgelig skal overvejelser og forhandlinger om mulige løsninger kunne holdes fortrolige. Men det afgørende problem er, at ministerbetjeningsreglen og andre brede undtagelser også omfatter det faglige grundlag. Dette problem blev større med ændringerne i 2013, men fandtes allerede ved de mere begrænsede undtagelser i den gamle offentlighedslov. Offentlighedslovens brede undtagelser betyder, at ministerier og regeringen kan mørklægge vigtige oplysninger. Normen på Slotsholmen er, at ministerier så vidt muligt skal hemmeligholde faglige vurderinger, der stiller regeringens gennemførte eller påtænkte beslutninger i et dårligt lys. Offentlighed kunne styrke den faglige kvalitet og give ministre og folketingsmedlemmer kendskab til flere oplysninger, kritiske vurderinger og alternative løsninger, før de træffer vigtige beslutninger. Mørklægning gør det nemmere og hurtigere at træffe en beslutning, men offentlighed kan give bedre og mere holdbare løsninger. Enredegørelse med dokumentation og konkrete anbefalingerer sendt til Folketingets Retsudvalg. Oluf Jørgensen er jurist og forskningschef emeritus på Danmarks Medie- og Journalisthøjskole",
        "metadata": {
            "source": "https://www.berlingske.dk/kommentarer/de-opererer-med-moerklaegning-men-offentlighed-kan-give-bedre",
            "image_url": "https://berlingske.bmcdn.dk/media/cache/resolve/image_x_large/image/140/1408117/23711039-.jpg",
            "publication_time": "Torsdag d. 08. april 2021, kl. 21.54",
            "author": null,
            "related_links": [],
            "attachments": []
        }
    }
}