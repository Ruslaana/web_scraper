{
    "version": "1.0",
    "document": {
        "id": "https://www_berlingske_dk/virksomheder/tesla-biler-topper-helt-ny-ulykkesliste",
        "title": "Tesla-biler topper helt ny ulykkesliste",
        "content": "For første gang har de amerikanske trafikmyndigheder kortlagt, hvilke bilmærker der har været involveret i flest alvorlige uheld med selvkørende biler. Elbilproducenten Teslaender helt i top blandt de næsten 400 indrapporterede uheld og ulykker, som biler med funktioner, der i forskelligt omfang skal bistå chaufføren med at førebilen mere eller mindre selvkørende, har været involveret i gennem de seneste ti måneder. Flere end to tredjedele af alle ulykker er sket i en Tesla-elbil, skriver de amerikanske aviser Wall Street Journal og New York Times. Tesla er dog en af pionererne i arbejdet med at gøre det muligt for bilerne at køre, uden at chaufføren behøver at deltage i kørslen. Siden efteråret 2014 har Tesla tilbudt hjælpefunktioner, som efterhånden er blevet mere og mere avancerede. National Highway Traffic Safety Administration (NHTSA) advarer dog mod at drage for heftige konklusioner om sikkerheden. Dataene, som selskaberne har indrapporteret, sådan som loven kræver, viser blandt andet ikke, hvor mange af et selskabs biler der er udstyret med forskellige grader af selvkørende teknologi. Det fremgår heller ikke, hvor mange af dem der er solgt, og hvor langt bilerne har kørt. »Dataene kan rejse flere spørgsmål, end de kan besvare,« sagde Steven Cliff fra NHTSA, da oplysningerne blev lagt frem. Han understregede samtidig, at de indsamlede data vil være en stor hjælp ved undersøgelserne af ulykkerne. Her vil man nu »hurtigere kunne identificere potentielle defekttendenser« på et hastigt voksende marked – både for elbiler og i udviklingen af selvkørende egenskaber. Tesla har oplyst, at selskabets biler har tilbagelagt mere end 1,6 milliarder kilometer med systemet Autopilot slået til. Til sammenligning har General Motors' biler med Super Cruise-systemet tændt kun kørt lige over 16 millioner kilometer og kun siden sommeren 2021. NHTSA beordrede sidste sommer alle bilproducenter til fra 1. juli at indrapportere alvorlige ulykker, hvorselvkørende funktioner, som overtager noget af kontrollenmed rattet, bremserne og bilens acceleration, er involveret. I alt er 392 ulykker frem til 15. maj blevet meldt ind. De har medført seks døde og fem alvorligt sårede. 273 af de 392 ulykker er sket i en Tesla, og fem af de seks døde sad i en elbil produceret af multimilliardæren Elon Musks selskab, der er en af – hvis ikke den – største aktør på markedet. Omkring 830.000 Tesla-biler i USA er udstyret med Autopilot. Biler fra Ford, General Motors, BMW og andre har tilsvarende avancerede systemer, som gør det muligt under visse betingelser af slippe rattet på motorvejene. Ingen af dem har dog solgt så mange biler med udstyret. Til gengæld er mange af deres øvrige biler forsynet med enkelte selvkørende funktioner, som for eksempel hjælper med at sikre, at man forbliver i det rette spor, eller som tilpasser bilens hastighed og bremser automatisk, når trafikken foran begynder at glide langsommere. Honda-biler var involveret i 90 ulykker, Subaru-biler i ti. Ford, General Motors, BMW, Volkswagen, Toyota, Hyundai og Porsche har hver indrapporteret fem eller færre ulykker. Egentlige selvkørende biler, som stadig er under udvikling, mentestes på offentlige veje, var involveret i 130 af uheldene, hvoraf et medførte alvorlige skader, 15 medførte mindre eller begrænsede skader, og 108 slap uden skader. I mere end en tredjedel af de 130 uheld stoppede bilen og blev efterfølgende ramt af en anden bil.",
        "metadata": {
            "source": "https://www.berlingske.dk/virksomheder/tesla-biler-topper-helt-ny-ulykkesliste",
            "image_url": "https://berlingske.bmcdn.dk/media/cache/resolve/image_x_large/image/156/1560651/24124921-pix-selvkrende.jpg",
            "publication_time": "Torsdag d. 16. juni 2022, kl. 08.25",
            "author": "Thomas Breinstrup",
            "related_links": [],
            "attachments": []
        }
    }
}