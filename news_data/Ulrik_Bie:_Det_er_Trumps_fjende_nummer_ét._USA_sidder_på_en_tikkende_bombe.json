{
    "version": "1.0",
    "document": {
        "id": "https://www_berlingske_dk/oekonomi/ulrik-bie-det-er-trumps-fjende-nummer-et-usa-sidder-paa-en-tikkende-bombe",
        "title": "Ulrik Bie: Det er Trumps fjende nummer ét. USA sidder på en tikkende bombe",
        "content": "Blandt de styrelser, der står til den største rundbarbering i Elon Musks og Donald Trumps jagt på øget »effektivitet« i Washington, er skattevæsenet, IRS. Op mod halvdelen af de 90.000 medarbejdere står til at blive fyret eller tage en »frivillig« aftrædelse. IRS har længe været en hadeobjekt blandt republikanerne og almindelige amerikanere, så der grædes tørre tårer mange steder. Trump vil slå sig på brystet og fremhæve de store besparelser på personaleomkostningerne. Der er bare et lille men. Beregninger viser, at for hver dollar, der spares på personale, går USA glip af mange flere skattedollar, fordi skatteunddragelsen stiger. Kongressens uafhængige budgetkontor, CBO, vurderede i 2022, at en merbevilling på 80 milliarder dollar ville indbringe yderligere 204 milliarder dollar i statskassen. Massakren sker også på det værst tænkelige tidspunkt på året. For det er lige nu sæson for skatteindberetninger. Det sker også på det værst tænkelige tidspunkt i forhold til, at holdbarheden i den amerikanske statsgæld er kommet til debat. De seneste uger er statsrenterne steget, samtidig med at dollaren er svækket. Det er præcis det modsatte af, hvad der plejer at ske i urolige tider. I finanskrisen blev dollaren godt nok kraftigt svækket, men det skete, samtidig med at investorer søgte ud af risikofyldte papirer og ind i amerikanske statsobligationer. Men faktisk er der ingen debat om holdbarheden i statsgælden. For alle beregninger viser, at den er på uholdbar kurs, hvis der ikke ændres politik. Formanden for Federal Reserve, Jerome Powell, siger det ved alle høringer i Kongressen. CBO vurderer, at gælden vil stige med 25 procentpoint de kommende ti år. Regnet efter EUs opgørelsesmetode var USAs statsgæld sidste år på 125 procent af BNP, så man vil i løbet af få år overhale Italien og Grækenland og dermed have den næsthøjeste statsgæld i verden efter Japan.  Ved årtusindskiftet var gælden kun på 55 procent af BNP og dermed på nogenlunde samme niveau som i Danmark. Underskuddet på statens finanser vil uden yderligere tiltag ligge på mellem fem og syv procent af BNP i de kommende år. Det sker vel at mærke ved pæn økonomisk vækst og fuld beskæftigelse. Det bliver meget værre, hvis der kommer et økonomisk tilbageslag. Det er her, at Elon Musks DOGE – den særlige enhed for statslig effektivitet – kommer ind. For ud over det ideologiske opgør med »sumpen« i Washington og det statslige bureaukrati skal der også vrides store besparelser ud af systemet, der så kan bruges på skattelettelser. Også her er der et lille men. Mens Trump nu vil spare ni milliarder dollar på at nedlægge udviklingshjælpen, skære i udenrigsministeriet og fjerne al støtte til offentlige medier, kommer han til at bruge mange flere milliarder på en hjælpepakke til landbruget, der står til at blive hårdt ramt af hans handelskrige. I sin første embedsperiode brugte Trump 28 milliarder dollar på hjælp i forbindelse med den mikrolille handelskrig med Kina. Denne gang betyder Kinas told på 125 procent, at der ikke vil blive importeret landbrugsvarer fra USA. Der er også et andet lille men. Sidste år nåede USA en ubehagelig milepæl. Hvis man lukker alle ministerier, styrelser, råd, nationalparker og nedlægger militæret – altså alt, hvad der finansieres i de årlige finanslove – ville staten stadig have et underskud. Det skyldes eksploderende renteudgifter. Men det skyldes først og fremmest de store velfærdsprogrammer. De står for 60 procent af statens samlede udgifter. De store poster er pensioner og sundhed for ældre, handicappede og syge samt krigsveteraner. Trump har lovet ikke at røre disse programmer bortset fra at fjerne »frås og misbrug«. Det oplever den almindelige amerikaner som en massiv serviceforringelse, hvilket også er blevet værre som følge af store nedskæringer. Men uden fundamentale ændringer i adgangen til programmerne vil det ikke bringe de store beløb i kassen. Elon Musks massakre på Washington er indtil videre ikke synligt i statsfinanserne. Underskuddet er i årets tre første måneder en smule højere end sidste år. Hvad gør republikanerne i Kongressen? De arbejder naturligvis med en ny stor runde af skattelettelser. Gælden vil blive massivt forøget i de kommende år, og en del af republikanernes pakke er da også, at loftet over USAs statsgæld skal løftes med 4.000 milliarder dollar fra det nuværende niveau på 36.000 milliarder.  Derfor forsøger man at finde nye, store besparelser. Det er primært sundhedsprogrammet for de fattigste, Medicaid, der står for skud. Men det er meget upopulært blandt Trumps kernevælgere. 79 millioner amerikanere får deres sundhedsdækning gennem Medicaid. Det hele er dybt uansvarligt og sætter en tyk streg under, at republikanerne kun bekymrer sig om statsfinanserne, når der sidder en demokrat i Det Hvide Hus. Trump har altid været ligeglad med statsgælden. Hans selskaber er gået konkurs adskillige gange, så gæld er i hans verden noget, man forhandler om. Altså står USAs statsgæld til at blive øget kraftigt i de kommende år. Det betyder, at staten løbende skal hente enorme milliardbeløb i de finansielle markeder. Og mens der har været mange forklaringer på, hvorfor de amerikanske statsrenter er steget, kan den grundlæggende forklaring findes lige her. Investorer vil have en højere præmie for at købe amerikanske statsobligationer, fordi de vil kompenseres for den højere risiko. For udenlandske købere er udviklingen i dollaren et yderligere problem. Hvis dollaren svækkes, vil værdien af rentebetalinger og hovedstolen udhules i udenlandsk valuta. Udenlandske investorer – offentlige og private – ejer 35 procent af den udestående amerikanske statsgæld, hvilket er det laveste niveau siden årtusindskiftet, og andelen står til at falde yderligere i de kommende år. Det betyder så, at amerikanske investorer skal købe en stadig større del af en voksende mængde statsobligationer.  Kan Kina smadre obligationsmarkedet? Rygterne er fløjet om, hvorvidt det var udsalg fra Kina, der fik USAs renter til at springe i vejret. Det er der ikke noget bevis for. Og faktisk ville en kinesiskannonceringaf udsalg have større markedseffekt end et egentligt salg, fordi det vil få andre investorer til at sælge ud. Det er Japan, der med en beholdning på 1.080 milliarder dollar på papiret ejer den største mængde amerikanske statsobligationer. Kinas direkte beholdning er faldet til »kun« 750 milliarder dollar, men de ejer mere gennem andre lande. Men udsalg af obligationer er ikke så potent et våben som tidligere, for centralbanker har i flere runder vist, at de kan købe enorme mængder obligationer i urolige tider. Senest i coronatiden. Hvis de amerikanske statsrenter løber amok, vil Federal Reserve træde til som køber. Det er en del af deres mandat. Sidste år steg statens renteudgifter til 881 milliarder dollar, og under moderate antagelser vil hver femte skattedollar om få år gå til rentebetalinger. Derfor forsøger Trump at få Federal Reserve til at sætte renten kraftigt ned. Det vil dog ikke nødvendigvis tvinge markedsrenterne tilsvarende ned, da investorer også skal kompenseres for, at alt, hvad Trump foretager sig, skaber mere inflation. Inflation udhuler værdien af rentebetalinger, hvorfor investorer vil have en højere rente. Hvis Trump skulle få en centralbank, der vil gøre som i Japan – sætte renten under nul og købe obligationer med arme og ben – vil det tvinge markedsrenterne ned. Men det vil smadre dollaren til ukendelighed, som det skete med den japanske yen, hvilket vil ramme amerikanske investorer. Husholdningernes renteindtægter fra obligationer var sidste år på 2.000 milliarder dollar, hvilket er fire gange så meget som deres renteudgifter. Kan USA så vokse sig ud af problemerne? USA har i årtier haft verdens mest dynamiske økonomi, og med en halvåben grænse er det strømmet ind med arbejdsomme hænder. En ung og innovativ befolkning – præcis det modsatte af Europa. Samfundskagen er vokset, og dermed bliver det nemmere at håndtere en voksende gæld. Men også her smadrer Donald Trumps tsunami af politikker udsigterne. Grænsen er lukket, og millioner af illegale indvandrere skal deporteres. Uden et system for import af legal arbejdskraft vil det hurtigt føre til massiv mangel på arbejdskraft på tværs af økonomien: landbrug, byggeri, service og industrien. Det er primært illegale indvandrere, der arbejder i den amerikanske fødevareindustri. Det gør kagen mindre. Trumps jagt på alt »woke«, udsmidningen af legale studerende og rundbarberingen af de føderale forskningsbudgetter betyder, at mange forskere og veluddannede vil trække mod Canada og Europa. Det bliver en hjerneflugt, der kan sætte USAs traditionelle forspring over styr. Forskning i blandt andet vacciner og klimateknologier lægges på is. Det gør kagen mindre på længere sigt. Toldmuren vil gøre det amerikanske samfund mindre produktivt, hvis der skal bruges ressourcer på at producere ting, der produceres billigere i andre lande. Samtidig vil det – for at låne i den socialistiske ordbog – give kapitalejerne mulighed for at udtrække en overnormal profit fra den almindelige amerikaner i form af højere priser. Undergravningen af retsstaten og den åbenlyse korruption ved, at de rige og store kan købe sig til Trumps velvilje, vil holde udenlandske virksomheder væk fra det amerikanske marked. Det vil gøre kagen mindre. Så på et tidspunkt, hvor Trump har erklæret handelskrig mod hele verden på én gang, betyder tabet af rollen som sikker havn, at USA nu må konfronteres med mange års uansvarlig finanspolitik. Bush, Obama, Trump og Biden deler alle ansvaret for, at det er kommet så vidt. Det betyder, at USA hurtigere end ellers er nødt til at lukke hullet i de årlige statsfinanser. Det betyder store nedskæringer eller højere skatter – noget, som Trump under tæt på ingen omstændigheder har lyst til. Kan man ikke tvinge omverdenen til at købe USAs statsobligationer? Man kan prøve, men der er ingen, der har en interesse i at hjælpe USA ud af den nuværende knibe. Og private investorer vil løbe skrigende væk, hvis tvang bliver en del af forsøget på at undertrykke problemet. Alt, hvad Trump vil gøre for at true og tvinge, vil få dollaren til at styrtdykke i værdi. Og så er det amerikanske finansielle system ødelagt. Kan told ikke redde statsfinanserne, som Trump hævder? Hans første toldkrig fik statens toldindtægter til at stige fra godt en til over to procent af de samlede indtægter. Men der er ingen tvivl om, at en toldmur med en basistold på ti procent vil give flere penge i kassen.  Der er bare endnu et lille men. Tabet af skattedollar i form af lavere indtægter fra beskatning af overskud, kapitalindkomst og arbejdsindkomst som følge af det økonomiske tilbageslag og tab af købekraft vil langt overgå indtægterne fra told. Den lektie, som USA nu skal lære, er den, som Grækenland og Argentina har måttet lære på den hårde måde. At orden i de offentlige finanser er forudsætningen for troværdighed, når ens valuta ikke har en særstatus. Trump kan jo ringe til den tidligere britiske premierminister Liz Truss og spørge, hvordan det gik, da hun introducerede store ufinansierede skattelettelser. Pundet kollapsede, og centralbanken måtte redde pensionssektoren, da investorerne flygtede fra obligationsmarkedet, og renterne bankede i vejret. Hun måtte forlade sin post hurtigt derefter. Trump ønsker at stå alene i verden. Men det er lidt svært med en statsgæld på 36.727 milliarder dollar, der minut for minut bliver mange millioner dollar større. Det er penge, der allerede er brugt. Der venter en barsk virkelighed for den almindelige amerikaner forude. Velkommen til Trumps verden. Ulrik Harald Bie er Berlingskes økonomiske redaktør",
        "metadata": {
            "source": "https://www.berlingske.dk/oekonomi/ulrik-bie-det-er-trumps-fjende-nummer-et-usa-sidder-paa-en-tikkende-bombe",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911705/24931961-donald-trump-forsger-at-kontrollere-det-meste-af.jpg",
            "publication_time": "Fredag d. 18. april 2025, kl. 08.57",
            "author": "Ulrik Harald Bie",
            "related_links": [],
            "attachments": []
        }
    }
}