{
    "version": "1.0",
    "document": {
        "id": "https://www_berlingske_dk/globalt/engang-var-ivan-klar-til-at-faa-fem-boern-for-putin-og-faedrelandet-men",
        "title": "Engang var Ivan klar til at få fem børn for Putin og fædrelandet – men så kom det første barn",
        "content": "33-årige Ivan Jurov griner lidt ad spørgsmålet. For bare få år siden var han en af Putins unge støtter, han var politisk aktiv, ligesom han normalt ser det som sin pligt at stemme til alle valg. Men nej, han ved ærligt talt ikke, om han stemmer i dag til Putins folkeafsteming. »Jeg så i nyhederne i går, at stemmeprocenten allerede skulle være oppe på næsten 50 procent. Og jeg går ikke længere så meget op i politik,« undskylder han sig. Onsdag er sidste og vigtigste dag i den ugelange folkeafstemning om de ændringer af forfatningen, der blandt andet giver Ruslands præsident, Vladimir Putin, mulighed for at blive på præsidentposten frem til 2036. Ingen tvivler på resultatet, men for styret er det vigtigt, at valgdeltagelsen bliver så høj som muligt, så denne kan vidne om en stor folkelig opbakning. Derfor er forfatningsændringerne fra begyndelsen blevet kædet sammen med sociale reformer som øgede folkepensioner og børnepenge samt en ny mindsteløn, der skal motivere russerne til at stemme for ændringerne. Og selv om reformerne kommer Ivan Jurov til gode, tilhører handet flertal af russere, der ikke er sikre på, om de gider bruge tid på at stemme. Sådan plejede det ikke at være. Jeg mødte Ivan Jurov første gang for fem år siden underen reportagerejse til Voronezj. Han var lokal partisekretær for Det Storslåede Fædreland, i gang med en lang videregående uddannelse i ledelse og fulgte med i de internationale nyheder om Rusland. Da Ivan Jurov senere besøgte mig i København i forbindelse med et studieophold i Tyskland, erklærede han, at han havde tænkt sig at få fem børn. »For fædrelandet«. Han følte det som en pligt at være med til at øge det russiske befolkningstal, der lige nubliver holdt oppe af indvandring. Derfor kom jeg til at tænkte på Ivan, da Putin første gang præsenterede de nye forfatningsændringer i januar. Dengang var der ikke et ord om, at den nye forfatning også skulle hjælpe Putin til at kunne blive som præsident. Til gengæld handlede en stor del af talen om familieværdier og bedre forhold for børnefamilier,så de kunne få nogle flere børn. FAKTADet stemmer de omFra 25. juni og frem til 1. juli stemmer Rusland om en samlet pakke ændringer til landets forfatning. Tirsdag morgen havde knap 50 millioner allerede stemt, hvilket er 45,7 pct. af de stemmeberettigede. Der kan stemmes ja eller nej.De vigtigste ændringer gælder:Putins fremtid.Med den ændrede forfatning bliver Putins præsidentperioder nulstillet, så han kan stille op til yderligere to præsidentvalg i 2024 og 2030.Internationale love.Ingen internationale love kan trumfe russisk lov.Forbud mod homoægteskaber.Et ægteskab kan kun indgås mellem en mand og en kvinde.Økonomiske reformer.Pensioner bliver indeksreguleret, ny mindsteløn, flere penge til børnefamilier.Krim-halvøen.Med slet skjult hentydning til den annekterede Krim-halvø, forbyder forfatningen fremover at give russisk territorium bort til andre lande.Kilde: Ruslands Centrale Valgkommission og Moscow TimesFOLD UD Fra 25. juni og frem til 1. juli stemmer Rusland om en samlet pakke ændringer til landets forfatning. Tirsdag morgen havde knap 50 millioner allerede stemt, hvilket er 45,7 pct. af de stemmeberettigede. Der kan stemmes ja eller nej. De vigtigste ændringer gælder: Kilde: Ruslands Centrale Valgkommission og Moscow Times Nogle måneder senere – inden coronakrisen – tog jeg toget fra Moskva de seks timer ned til Voronezj for at mødes med Ivan. Voronezj er en provinsby ved Don-floden, men ikke som vi kender dem i Danmark. Her bor en million borgere, byen har flere universiteter og eget symfoniorkester. Ivan er blevet gift, siden jeg sidst mødte ham, og har fået en datter på snart tre år. »Kan du huske, at du engang sagde, at du ville have fem børn?« spørger jeg, da vi har sat os på en restaurant til en sen frokost. Der er hvid dug på bordene, foldede servietter og billeder på væggen af de berømte russere, der gennem tiden har besøgt stedet. Vi fårborsjtjog russiske ravioli og en enkelt lille skarp af noget lokalt brændevin – men kun til mig, Ivan skal køre. »Det ved jeg nu ikke,« svarer Ivan endelig, da vi har bestilt. Han droppede politik for et par år siden. Der gik for meget tid med det – uden løn. Ivan er blevet færdig på universitetet og er blevet partner i et mindre firma, der installerer brandalarmer og sprinkleranlæg. Han står op klokken seks om morgenen og kommer typisk hjem ved ottetiden om aftenen. I dag har han prøvet at holde noget af eftermiddagen fri for at mødes med mig. SMSerne bliver dog ved med at tikke ind på telefonen, mens vi spiser. »Jeg skal lige tage dette opkald.« Der er en, der har sagt op. Og så er der en retssag, der ikke er gået deres vej, så selskabet nu risikerer at tabe en halv million kroner til en kunde. Dagen efter skal han køre tre timer hver vej til naboregionen for at prøve at løse et problem på fabrikken der. Der bor godt en million mennesker i Voronezj, der var en af værtsbyerne for VM i fodbold i 2018.Fold sammenLæs mereFoto: Fadel Senna/AFP/Ritzau Scanpix. »Er stress et stort problem i Rusland?« spørger jeg, da Ivan er færdig med at tale. »Nej, det tror jeg ikke. Folk har ikke råd til at sygemelde sig, så de kører bare på. Jeg er dog begyndt at forstå, hvorfor folk drikker,« forklarer Ivan. »Hvorfor min far gjorde.« »Det hjælper mig til at slukke tankerne og slappe af, når jeg kommer hjem. Men jeg ved godt, at det kun er en løsning på den korte bane.« Da Ivan besøgte mig i København, syntes han, at mine børn opførte sig så pænt. Han må have ramt en heldig aften. Men han vil i hvert fald gerne høre, om jeg har nogle gode tips. »Min kone og jeg fik selv smæk som børn, men det har vi ikke lyst til at gøre,« siger Ivan. »Det er også forbudt i Danmark,« svarer jeg. »Nogle gange kan jeg nive min datter lidt i øret, hvis hun har gjort noget forkert. Er det også forbudt?« spørger han søgende. Ivan synes, at datteren har været syg utroligt mange dage, siden hun begyndte i børnehave. Er det normalt? Det er tydeligt, at han ikke ofte har nogen at tale børneopdragelse med. »Jeg ser ikke venner så meget for tiden. Det er bare arbejde og familie,« siger Ivan. Vi kører hjem til parrets lejlighed i et nybygget kvarter i udkanten af byen, hvor kranerne endnu kører på højtryk i den anden ende af boligblokken. De høje 12-etagers karreer er bygget op om en stor børnehave og en skole i centrum, og imellem husene er der mange legepladser og familier med klapvogne. Da vi træder ud af elevatoren, skal Ivan lige nå et sidste opkald, inden vi træder ind ad døren. Han læner sig helt op ad vinduet i opgangen, mens han taler. Det er det eneste sted, man kan opnå mobildækning, forklarer han. Fra det øjeblik, vi kommer ind ad døren, kører fjernsynet med tegnefilm, mens den snart treårige datter, Varja, løber frem og tilbage og hoster lidt. Hun ser »Masha og Bjørnen«, en russisk nyfortolkning af eventyret om Guldlok og de tre bjørne. Parret bor i en toværelses lejlighed med et soveværelse, et køkken-alrum og en kat. Over badekarret i badeværelset hænger Ivans forskellige ris af tørrede birkegrene, fyr og eukalyptus og venter på næste tur til saunastuen. Et barn leget i springvandene i centrum af Voronezj.Fold sammenLæs mereFoto: Fadel Senna/AFP/Ritzau Scanpix. Varja spæner med korte mellemrum hen til sin far og beder om en hoppetur. Så svinger han hende i armene helt nede fra gulvet og op til loftet, så de små fødder nogle gange snitter det bløde strækloft, mens de tæller til 15. »Det er sådan, jeg får min motion i øjeblikket,« griner Ivan med sved på panden. Hans 30-årige kone, Katja, er uddannet civilingeniør, men er stadig på barselsorlov med Varja lidt endnu. Katja har blandede følelser ved at vende tilbage på arbejdsmarkedet, for parret vil alligevel gerne have et barn til inden længe, og hvis Varja bliver ved med at være så meget syg, er det måske bedst bare at blive hjemme. »Ivan fortalte mig engang, at han ville have fem børn,« siger jeg til hende. Ivan griner lidt nervøst og kigger på Katja. »Måske tre børn,« siger han så. »To!« svarer hun straks. Ivan følger ikke så meget med i nyhederne længere. Det kommer bag på ham, at Putin har lovet flere børnepenge. Det har Katja til gengæld fuldstændig styr på. Det vil betyde en del for dem, siger hun og begynder at fortælle i detaljer om, hvad de kan få. Det kommer dog ikke til at betyde noget for, hvor mange børn de skal have. »Han har jo ikke engang tid til at se ét barn,« siger Katja, og Ivan giver hende ret. I forhold til den gennemsnitlige russiske familie er de nok i den øvre middelklasse, siger de – de kan rejse til udlandet på ferie. Det samme gælder faktisk antallet af børn. En rundspørge fra det uafhængige Levada-center fra november viser, at russernei gennemsnit ønsker sig 2,6 børn, hvis de havde mulighed for det. Mændene lidt flere end kvinderne. Men de regner dog kun med at få 1,8 børn, og antallet falder faktisk med levestandarden, så det er ikke kun et spørgsmål om penge. Katja læser en tyk bog af en amerikansk lesbisk kvinde, der er blevet oversat til russisk. Den er lidt propaganda-agtig synes hun. »Men det er interessant at prøve at forstå nogen, der står et helt andet sted end en selv,« siger hun. Det interesserer ikke Ivan så meget. Da han skulle med bussen hjem fra København til Berlin, kom han til at sige til sin sidemakker, at han godt kunne lidt Putin, fordi han går så meget op i at beskytte de traditionelle familieværdier og har lavet love imod homoseksuel propaganda. Det viste sig, at hun var en slags aktivist på området, siger Ivan og kigger træt på mig. »Jeg vidste slet ikke, hvad jeg skulle svare på alle hendes argumenter,« siger han og griner.  A political ad that bashes gay marriage urges Russians to vote in a referendum on constitutional amendments that include provisions for defining marriage as a union between a man and a woman. Read more:https://t.co/qwBymbzesZpic.twitter.com/TVG5v9EUJz Med folkeafstemningen bliver forbuddet mod homoægteskaber skrevet helt ind i forfatningen. Ivan er som sådan ikke imod forfatningsændringerne eller udsigten til, at Putin kan blive på magten. Han gider bare ikke gå op i det længere. »De fleste almindelige mennesker som mig, de passer deres arbejde og ser efter deres familie, og det er det. Jeg er sikker på, der sidder nogle dygtige embedsmænd, der har styr på det.« Emil Rottbøll er Berlingskes korrespondent i Rusland",
        "metadata": {
            "source": "https://www.berlingske.dk/globalt/engang-var-ivan-klar-til-at-faa-fem-boern-for-putin-og-faedrelandet-men",
            "image_url": "https://berlingske.bmcdn.dk/media/cache/resolve/image_x_large_vertical/image/130/1309320/23459739-xjofo.jpg",
            "publication_time": "Onsdag d. 01. juli 2020, kl. 06.25",
            "author": "Emil Rottbøll",
            "related_links": [],
            "attachments": []
        }
    }
}