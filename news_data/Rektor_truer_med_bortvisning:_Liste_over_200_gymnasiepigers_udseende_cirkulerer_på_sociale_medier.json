{
    "version": "1.0",
    "document": {
        "id": "https://www_berlingske_dk/danmark/rektor-truer-med-bortvisning-liste-over-200-gymnasiepigers-udseende",
        "title": "Rektor truer med bortvisning: Liste over 200 gymnasiepigers udseende cirkulerer på sociale medier",
        "content": "Det kan være, du har svært ved at forestille dig det. Portrætbilledet, du har fået taget til gymnasiets interne kommunikationssystem, figurerer pludselig på en liste og er endt under kategorien »Vil heller skærer pikken af«. Sådan er imidlertid virkeligheden for nogle af de nye piger i 1.g på Munkensdam Gymnasium i Kolding. Det skriverJydskeVestkysten. Alle de næsten 200 piger, der netop er startet på gymnasiet, er blevet inddelt på en liste, hvor deres udseende bedømmes. Og listen, som er udarbejdet af nogle af de ældre elever, cirkulerer nu på sociale medier. Listen er inddelt i fem kategorier. »Vil heller skærer pikken af« er den nederste kategori. Herefter kommer »Ellers tak nu«. I toppen af listen hedder kategorien »Toppen af poppen«, og de to øvrige kategorier hedder »Direkte til Britta-hjørnet« og »Kunne smash«. Rektor Per Møller har i en besked til skolens elever gjort det klart, at det er uacceptabelt. »De af jer, som står bag listen, risikerer øjeblikkelig bortvisning eller udskrivning af skolen,« skriver han i beskeden, som JydskeVestkysten er i besiddelse af. Debatten om diskrimination på de danske gymnasier er ikke ny. Særligtputtemiddage, hvor piger fra 1.g til drukorgier arrangeret af ældre drenge skal igennem grænseoverskridende optagelsesritualer, har været et omdiskuteret fænomen. B.T. har fredagværet i kontaktmed rektor Per Møller, der fortæller, at de ansvarlige er bortvist i en uge. Det var fem drenge, der stod bag listen, og ifølge rektoren meldte de sig selv på hans kontor. Og en uges bortvisning er ifølge rektoren en passende sanktion. »Skolen ved, hvem det er, og folk ved, hvorfor de ikke går på skolen lige nu. Grundstemningen på skolen er, at det, de har gjort, er forkert. De andre elever ved, hvem der mangler lige nu, så der er også en social effekt i det,« siger han. Artiklen er opdateret, efter at B.T. har været i kontakt med rektoren på Munkensdam Gymnasium.",
        "metadata": {
            "source": "https://www.berlingske.dk/danmark/rektor-truer-med-bortvisning-liste-over-200-gymnasiepigers-udseende",
            "image_url": "https://berlingske.bmcdn.dk/media/cache/resolve/image_x_large/image/159/1593210/24205624-.jpg",
            "publication_time": "Fredag d. 16. september 2022, kl. 11.57",
            "author": "Albert Søgaard Thomsen",
            "related_links": [],
            "attachments": []
        }
    }
}