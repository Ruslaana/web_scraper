{
    "version": "1.0",
    "document": {
        "id": "https://www_berlingske_dk/virksomheder/netflix-for-computerspil-playstation-rykker-op-i-skyen-og-ind-paa-pc",
        "title": "Netflix for computerspil: PlayStation rykker op i skyen og ind på PC",
        "content": "I mange år har computerspillere og brugere af spillekonsoller været tvunget til fysisk at anskaffe sig et spil. Sidenhen blev det muligt at downloade spil via nettet, og nu er skridtet videre så småt ved at være taget. Man kan nu streame spil øjeblikkeligt, nøjagtigt som man kan streame musik og film. »Det er meget sammenligneligt med Netflix, bortset fra at der, når man spiller, også er et input fra spilleren. Det er interaktiv underholdning,« siger Suman Rath, der er chef for PlayStation i Norden. PlayStation Now er en streamingplatform for spil, som blev sat i søen i EU i 2015, men som først for nylig rigtigt er begyndt at vinde indpas hos spillere. »Now« er et udtryk for, at man kan spille spil med det samme. Det er en abonnementsservice, så for at spille et nyt spil skal man hverken hive pungen op af lommen eller sig selv op af sofaen. PlayStation Now er blot en af efterhånden mange nye streamingtjenester. For nylig harGoogle åbnet sin spiltjeneste, Stadia, i Danmark, mens Apple har lanceret Apple Arcade i 170 lande verden over. Men blandt giganterne vil PlayStation være den største. FAKTASpil over netforbindelsen vokser»Cloud gaming« er en betegnelse for digitale spil og spiludvikling, hvor de enkelte spil spilles over internetforbindelsen. Al aktivitet sker på store servere i datacentre frem for på spillerens mobiltelefon eller computer, og alle skærmbilleder sendes over netforbindelsen. Dermed behøver man ikke bruge fysisk hardware som en spillekonsol, smartphone, tablet eller computer for at have adgang til og spille de digitale spil, ligesom man ikke ejer en fysisk kopi af spillene.Analysefirmaet IHS Markit anslår, at markedet for abonnementer inden for cloud gaming vil vokse fra 234 mio. dollar i 2018 til 1,5 mia. dollar i 2023.Datatrafikken fra spil over nettet vil ifølge den amerikanske netværksgigant Cisco vokse med 55 procent om året og i 2022 udgøre fire procent af den samlede trafik mod en procent i 2017.Kilder: Newzoo, Financial Times, Venturebeat og CiscoFOLD UD Kilder: Newzoo, Financial Times, Venturebeat og Cisco Siden de første spillekonsoller kom på gaden i 1970erne, har det store våben i konkurrencen mellem de forskellige spillekonsoller (og til dels også PCen som spillemaskine) i høj grad været de eksklusive spil. Det vil sige de spil, som kun udbydes på én platform. Det er særligt store titler som »God Of War« til PlayStation, »Halo«-spillene til Xbox, samt »Half-Life« og »Overwatch« til PC. Men nu rykker PlayStation ind på fremmed territorium og giver mulighed for, at man også kan spille PlayStation-spil på en PC. »Vores spillere får mulighed for at opleve eksklusive PlayStation-produkter på PC. Det giver spillere mange flere muligheder for at opleve vores produkter, som det bedst passer dem,« siger Suman Rath. Han mener ikke, at den hastigt voksende tendens med streaming af spil flytter eller grundlæggende ændrer spillernes måde at spille på, men snarere at det udvider deres muligheder. For eksempel for at opleve ældre spil, som de måske ikke ønsker at skulle til at opstøve en fysisk kopi af et sted.  »Man kommer stadig til at kunne købe fysiske kopier af nye spil, men hvis du vil spille nogle af de fantastiske ældre spil, har du mulighed for at gøre det med det samme derhjemme,« siger han. Hvorfor skulle man gå ned i en butik og købe et spil, hvis man kan få det med det samme, uden at lette sig fra sofaen? »Nogle har det fint med at købe et nyt stort spil digitalt, nogle vil have disken, og andre vil gerne bare have adgang til et stort bagkatalog af gode klassiske spil på streaming,« siger Suman Rath. Kombinationen af et udbredt og hurtigt bredbånd samt en befolkning, der er vant til at færdes digital, får Suman Rath til at se stort potentiale for cloud gaming i de nordiske lande. PR-fotoFold sammenLæs mere Han vender tilbage til pointen om, at det handler om at give spillere et valg, snarere end det handler om, at de forskellige måder at spille på skal udkonkurrere hinanden. Suman Rath forklarer, at de forskellige markeder, som PlayStation befinder sig på, reagerer vidt forskelligt på streamingtjenesten, og at det et stykke hen ad vejen skyldes teknologiske forskelle. »For eksempel i Asien er bredbånd slet ikke lige så udbredt som i de nordiske lande. Det er derfor, det er så fedt her i Norden, hvor bredbåndet både er udbredt og hurtigt, og hvor befolkningen er i stand til og vant til at bruge digitale tjenester,« siger han. Derfor ser han også rigtigt gode muligheder forcloud gamingsærligt i de nordiske lande. FAKTA5G afgørende for spilsuccesEn væsentlig forudsætning for, at abonnementstjenester på spil kan blive en succes, er, at dataforbindelserne er i orden. Navnlig når man spiller spil, må der ikke være udfald eller forsinkelser, så man ikke når at reagere i tide. Her ser spilbranchen også nye muligheder, når 5G-teknologien i løbet af 2020 begynder at blive klar på mobilnettene. Den tilsikrer blandt andet, at der stort set ingen forsinkelse er i dataoverførslen, så man kan spille også tungere spil over mobilforbindelsen.FOLD UD En væsentlig forudsætning for, at abonnementstjenester på spil kan blive en succes, er, at dataforbindelserne er i orden. Navnlig når man spiller spil, må der ikke være udfald eller forsinkelser, så man ikke når at reagere i tide. Her ser spilbranchen også nye muligheder, når 5G-teknologien i løbet af 2020 begynder at blive klar på mobilnettene. Den tilsikrer blandt andet, at der stort set ingen forsinkelse er i dataoverførslen, så man kan spille også tungere spil over mobilforbindelsen. Prisen på et abonnement på PlayStation Now er med sine 80 kroner om måneden meget lig den, som folk er vant til at betale for streamingtjenester som Netflix (79 kr.) og Spotify (99 kr.).",
        "metadata": {
            "source": "https://www.berlingske.dk/virksomheder/netflix-for-computerspil-playstation-rykker-op-i-skyen-og-ind-paa-pc",
            "image_url": "https://berlingske.bmcdn.dk/media/cache/resolve/image_x_large_vertical/image/122/1229185/23273954-japan-game-show.jpg",
            "publication_time": "Tirsdag d. 26. november 2019, kl. 08.01",
            "author": "Rasmus Bragh Schulz",
            "related_links": [],
            "attachments": []
        }
    }
}