{
    "version": "1.0",
    "document": {
        "id": "https://www_berlingske_dk/virksomheder/berlingske-medias-nye-ejere-skaber-afmaalt-begejstring-ny",
        "title": "Berlingske Medias nye ejere skaber afmålt begejstring – ny koncernchefs svar fik ansatte til at smågrine",
        "content": "Journalister er et skeptisk folkefærd. Alligevel var det, som om der i Pilestræde 34 – der huser Berlingske Media, hvorfra disse linjer skrives – tirsdag morgen strømmede et lettelsens suk gennem bygningen. For det uvisse er næsten aldrig rart, og i en måneds tid havde rygterne floreret om, at mediehusets belgiske ejere gennem ti år, DPG Media, havde sat koncernen til salg. Sat på spidsen lød spekulationerne: Ville de nye ejere blive erklærede kapitalister, der ville drive rovdrift på journalistikken, skumme overskuddet og dumpe biksen igen om fem år? Eller ville der komme erklærede publicister ombord med langsigtede perspektiver, der vil udvikle journalistikken og styrke Berlingske Media? De sænkede skuldre i mediehusets gange tirsdag skyldes, at svaret snarere blev det sidste af de to. For Berlingske Mediasnye ejerebliver den store norske fondsejede mediekoncern Amedia, der har publicismen som eksistensberettigelse, og som agter at geninvestere al overskud i journalistikken. Amedia har en omsætning på 2,6 milliarder danske kroner, står bag 107 udgivelser i Norge, 65 titler i Sverige og har nu angiveligt betalt 750 millioner kroner for Berlingske Media. Salget betyder også, at Berlingske Media vender »hjem« til Norge, da koncernen fra 2000 til 2006 var ejet af norske Orkla. Men isoleret set var det ikke det, der skabte en afmålt begejstring i mediehuset. Det var snarere de toner, der lød fra Amedias koncernchef,Anders Opdahl, da han tirsdag turnerede rundt på redaktionerne for at hilse på sine knap 500 nye ansatte. Fra tillidsrepræsentanterne på Berlingske Medias tre hovedtitler, Berlingske, B.T. og Weekendavisen, er der umiddelbart begejstring at måle. »Jeg bed mærke i, at Anders Opdahl roste Weekendavisen meget,« siger mediets tillidsrepræsentant, Gunver Lystbæk Vestergård. »På den baggrund har jeg ikke grund til at være bekymret for, at han vil lave om på os. Salget har jo fyldt meget herinde, men jeg føler, at flere ånder lettet op nu,« siger hun med henvisning til Amedias publicistiske formål. Fra Berlingskes tillidsrepræsentant, Ivar Carstensen, kaldes Amedia også »en positiv løsning«, da der er tale om »publicister med erfaring i aviser og med økonomien i orden«. »Vi som journalister jubler aldrig, men grundlæggende ser det fint ud,« som han siger. Ivar Carstensen kommer dog særligt til at holde øje med, om tonerne om at geninvestere i journalistikken også kommer Berlingske til gode – eller om det i første omgang vil være forbeholdt tabloidmediet B.T. For her har man netop grundet krisen på annoncemarkedet – hvor man taber penge til techgiganterne – og tocifrede millionunderskud været gennem sin tredje store sparerunde på halvandet år. Da Anders Opdahl for første gang talte foran sine nye medarbejdere, blev han også spurgt til, hvordan han så på B.T. Koncernchef for Berlingske Media, Anders Krab-Johansen, koncernchef i Amedia, Anders Opdahl, og bestyrelsesformand i DPG Media, Christian Van Thillo, fik tirsdag en snak på tagterrassen.Fold sammenLæs mereFoto: Ida Marie Odgaard/Ritzau Scanpix. Han svarede kort fortalt, at man skal være »blind« for ikke at se potentialet i et tabloidmedie med 1,1 million ugentlige læsere i Danmark. Spørgsmålet var ifølge ham ikke,omman kan vende skuden, menhvordan, og Amedia driver i Norge det landsdækkende tabloidmedie Nettavisen, så den slags har de erfaring med. B.T.s tillidsrepræsentant, Søren Kjellberg Ishøy, er derfor også lettet, da der de seneste måneder har været omtale af B.T. som en »nedlukningscase«. »Derfor er det en lettelse, at vi har fået nogle ejere, som ser potentiale i B.T., og som vil udvikle mediet. Og mit indtryk er også, at Amedia har købt Berlingske Media for at beholde det i lang tid. Mit håb er selvfølgelig, at det giver plads til de nødvendige investeringer, som kan få B.T. til at vokse igen,« siger Søren Kjellberg Ishøy. Berlingske Medias koncernchef, Anders Krab-Johansen, fik salen til at grine, da han – flankeret af DPG Medias bestyrelsesformand Christian Van Thillo – præsenterede de nye ejere for medarbejderne: »Nogle havde måske håbet noget andet, men jeg bliver siddende,« sagde en smilende Anders Krab-Johansen. Det var aldrig meningen, at belgiske DPG Media skulle købe Berlingske Media, men mediehuset kom med i en større handel med de tidligere britiske ejere Mecom. Da den belgiske bestyrelsesformand Christian Van Thillo adresserede de ansatte tirsdag, sagde han: »Jeg ser smilende ansigter, så jeg går ud fra, at det er gode nyheder.«Fold sammenLæs mereFoto: Ida Marie Odgaard/Ritzau Scanpix. Berlingske Medias koncernchef har fået ry som en mand, der kan skære ind til benet, strømline, skabe overskud og dermed skabe en sund forretning. Dertil har han været central i omstillingen i et nyt, digitalt mediemarked. Det var ting, han gjorde først på Dagbladet Børsen og siden på Berlingske Media, hvor han kom til i 2018. Men det hører med til Anders Krab-Johansens ry, at han gør forretningen mindre, i hvert fald målt på omsætningen, der siden hans tilkomst i Berlingske Media er blevet halveret til omkring 650 millioner kroner. Og Berlingske Medias nye ejere vil gerne have, at forretningen vokser. Anders Opdahl vil gerne »nå ud til nye målgrupper og sikre Berlingske Media større styrke i Danmark«. Adspurgt, om Anders Krab-Johansen har de rette forudsætninger til det, lyder svaret fra Anders Opdahl: »Ja, og det er en anden dimension, at Anders i tillæg har stået ved roret i det, der har været en svær tid for rigtig mange medieselskaber, når vi kommer ind som en ny ejer fra Norge.« Anders Krab-Johansen siger selv, at han er sat i verden for at understøtte journalistik – »vi er ikke sat i verden for nødvendigvis at have en høj omsætning« – og han påpeger også, at alle de medier, han har været på, »er vokset digitalt« under hans ledelse. Berlinske Medias topchef, Anders Krab-Johansen, fortsætter på posten under det nye ejerskab.Fold sammenLæs mereFoto: Mathias Svold. IBerlingskes podcast »Pilestræde«forklarer Anders Krab-Johansen også, at han og Anders Opdahl har talt sig frem til, at Berlingske skal sigte efter at få 150.000 abonnenter i alt. Det er knap 50.000 mere end i dag. Du kan høre hele interviewet med Anders Krab-Johansen ved at trykke play her:  Da Anders Opdahl besøgte avisens redaktion tirsdag, blev han spurgt, om han mente, den abonnementsvækst var mulig uden at ansætte flere journalister. »Ja,« lød det korte svar, der blev mødt af sporadiske grin på redaktionen. Så drog han en parallel til Amedias egne erfaringer på området: »Da vi startede vores digitale rejse tilbage i 2014, havde Amedias aviser under 450.000 abonnenter. Nu nærmer vi os 800.000 abonnenter. Der er ikke en én til én-korrelation mellem de abonnenter og antallet af journalister. Simpelthen.« Det fører os videre til spørgsmålet: Hvem er Amedia egentlig? For at svare på det, ringede Berlingske til Roger Aarli-Grøndalen, der er redaktør på det norske fagblad Journalisten. Han forklarer, at Amedia opstod i 2012, da den norske koncern A-pressen – der bestod af gamle socialdemokratiske aviser og arbejderpressen – købte Edda Media, som stod for en række borgerlige udgivelser. »Efter store økonomiske problemer lige efter blev Amedia opkøbt af Sparebankstiftelsen i Norge og blev derefter til en fond. Så Amedia har siden 2014 været en selvejende fond.« I dag er Amedia »helt apolitisk« og skriver i sin udgivererklæring, at de »respekterer den enkelte publikations identitet, grundsyn, lokale tradition og egenart«. Fondsejede medier er atypiske i Norge, men velkendte i Danmark. For eksempel er Danmarks største private mediehus, JP/Politikens Hus, fondsejet. »Alle indtægter går tilbage til aviserne eller til nye investeringer. Det har været en usædvanlig model i Norge, men det har gjort, at man har været gældfrie og haft mulighed for en voldsom udvikling de sidste ti år. Målt i oplag er Amedia nu den største aviskoncern i Norge,« siger Roger Aarli-Grøndalen. Roger Aarli-Grøndalen er dog smule overrasket over Amedias køb af Berlingske Media. »Jeg undrer mig over, hvad Amedias plan er i Danmark. Ud over visionerne om pressefrihed og annoncesalg på tværs af de nordiske lande, så er Amedia rigtig gode til lokalaviser.« Den store succes, Amedia har haft, skyldes navnlig koncernens digitale arbejde, hvor Anders Opdahl også ser mange ligheder med Berlingske Medias arbejde de seneste år. Mere specifikt fremhæver Aarli-Grøndalen det digitale login »aID«, der gør det muligt at indsamle meget specifikke og brugbare data på »brugerne«, og satsningen »+Alt«. Sidstnævnte er en ydelse, der betyder, at hvis du abonnerer på ét af Amedias lokalmedier, kan du få adgang til resten, hvis du blot betaler en smule mere. Selv afviser Anders Opdahl for nuværende at gå ind i spørgsmålet om, hvorvidt købet af Berlingske Media er første led i en større dansk opkøbsstrategi. Men det er klart det, Roger Aarli-Grøndalen ser for sig: »Jeg tror, at Amedia vil købe flere medier i Danmark, måske nogle af de lokalaviser, der ikke klarer sig så godt, som Amedia med sin teknologi og erfaring fra Norge sandsynligvis kan løfte. Og så kan Berlingske måske blive et anker i Danmark for at vokse og blive en meget større koncern, end den er i dag,« siger han. FAKTABerlingskes skiftende ejere siden 1982:1982:A.P. Møller – Mærsk og Carlsberg overtager ejerskabet af Det Berlingske Selskab A/S.1999:A.P Møller – Mærsk sælger aktiepost på grund af kritiske artikler om koncernen. Senere gør Carlsberg det samme.2000:Norske Orkla køber det Berlingske mediehus2006:Orkla sælger til britiske Mecom.2014:De Persgroep (DPG Media) køber Berlingske Media af Mecom i en handel, hvor hollandske Wegener egentlig er omdrejningspunktet.2024:Norske Amedia køber Berlingske Media af DPG. (Siden 2012 rummer Norske Amedia også Orkla, den tidligere ejer)FOLD UD 1982:A.P. Møller – Mærsk og Carlsberg overtager ejerskabet af Det Berlingske Selskab A/S. 1999:A.P Møller – Mærsk sælger aktiepost på grund af kritiske artikler om koncernen. Senere gør Carlsberg det samme. 2000:Norske Orkla køber det Berlingske mediehus 2006:Orkla sælger til britiske Mecom. 2014:De Persgroep (DPG Media) køber Berlingske Media af Mecom i en handel, hvor hollandske Wegener egentlig er omdrejningspunktet. 2024:Norske Amedia køber Berlingske Media af DPG. (Siden 2012 rummer Norske Amedia også Orkla, den tidligere ejer)",
        "metadata": {
            "source": "https://www.berlingske.dk/virksomheder/berlingske-medias-nye-ejere-skaber-afmaalt-begejstring-ny",
            "image_url": "https://berlingske.bmcdn.dk/media/cache/resolve/image_x_large_vertical/image/186/1864404/24845121-anders-opdahl-er-koncernchef-i-norske-amedia-der.jpg",
            "publication_time": "Tirsdag d. 03. december 2024, kl. 19.54",
            "author": "Emil Bo Rask",
            "related_links": [],
            "attachments": []
        }
    }
}