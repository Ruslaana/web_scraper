{
    "version": "1.0",
    "document": {
        "id": "https://www_berlingske_dk/virksomheder/lydpioneren-er-stadig-et-legebarn",
        "title": "Lydpioneren er stadig et legebarn",
        "content": "»Er der nogen musvåger i dag«? Per Brüel, medstifter af en af Danmarks internationalt bedst kendte virksomheder, rejser sig halvt i lænestolen i sin 756 kvm. store månebase af et hjem på en højtbeliggende naturgrund i Gammel Holte. Fra vinduet er der udsigt til en lille sø omkranset af tæt bevoksning. »Nej, det er gråt udenfor, det regner,« svarer sønnen Peter. Det, der interesserer, er ikke musvågerne i sig selv. Men i godt vejr plejer Peter at slynge sin elektronisk styrede svæveflyver-model 40 meter op i luften med et diskoskast, stabilisere den i opvindene og flyve i formation med musvågerne, for de flyver bedst og smukkest. Det ved Per Brüel alt om, for han har selv været svæveflyver i sin grønne ungdom. I de senere år har han jagtet musvågerne sammen med Peter, der bestyrer »basen« i det daglige og nu har fået overdraget ejerskabet. Basen er et bombastisk bygningsværk fra slutningen af 1970erne med en meter tykke mure, tre planer, omfattende værksteder og en majestætisk placering på toppen af en bakke.  Legebarnet er på flere måder intakt i den gamle teknikpioner, der skabte verdens første måleapparater til lyd og vibrationer for 75 år siden og har otte doktorgrader fra universiteter verden over. En skikkelse af næsten samme format som Haldor Topsøe, der døde i maj 2013 kort før sin 100 års dag. Per Brüel har levet lige så længe. Fredag 6. marts skal Per Brüel svare med tre cifre, når man spørger, hvor gammel han er. »Rimelig frisk« er han også, alderen taget i betragtning. Dog kniber det med hukommelsen. Peter – den yngste søn af Per Brüels andet ægteskab – må træde til, når en anekdote fra den legendariske elektronikfabrikants dynamiske erhvervsliv skal foldes ud. Den snart 100-årige civilingeniør klukker ved tanken om den første lyd-analysator. »Det var under den tyske besættelse. Det var svært at få kobber. Vi stjal kobberledningen, der forbandt den rigsbefuldmægtigede i Danmark, Werner Bests, telegraforbindelse til Hitler,« husker Per Brüel. »Vi trak kablet op af vandet i Køge Bugt, snittede det af og førte det væk i en bæk, så tyskernes hunde ikke kunne spore os,« gnækker han med et glimt i øjet.  Den akustiske analysator og verdens første kommercielle accelerometer til måling af acceleration og vibrationer blev kernen i den virksomhed, som Per Brüel senere skabte sammen med Viggo Kjær, som han havde et livslangt partnerskab med. Viggo Kjær døde i 2013, næsten lige så gammel som Per Brüel. Kjær blev 99 år. »Vi mødte hinanden på adgangsholdet på Polyteknisk Læreanstalt. Han havde UG i alt. Ham ville jeg gerne samarbejde med,« husker Per Brüel. Ligesom Per Brüel var ud af en slægt af forstfolk, hvis tradition han brød med, var Kjær en type, der gik nye veje. Hans forældre ejede en gård, men den ville have ikke overtage. I stedet blev han civilingeniør. Hvor Per Brüel var den teknisk begavede, nysgerrige og karismatiske salgsleder, der kunne få en prototype stablet på benene, var Kjær den rolige analytiker, der fik analysatoren til at virke. De banebrydende opfindelser var begyndelsen til en global virksomhed, Brüel & Kjær. Starten var ydmyg i stil med andre teknologivirksomheder som Hewlett-Packard og Apple, der begge blev grundlagt i garager. Brüel og Kjær lejede den første produktionsfacilitet i et skrædderværksted. Udlejeren, fru Dragby, tolererede ikke støj før kl. 10 om morgen, så de to pionerer mødte altid sent. Til gengæld var lejen lav. Men det var også nødvendigt, for der var ikke mange penge til at finansiere projektet. Brüels partner Viggo Kjær solgte sin harmonika og Brüel sit Leica-kamera for at holde virksomheden i gang. Det satte en standard for økonomisk uafhængighed, som fortsatte gennem det meste af deres virke sammen. »Vi aftalte, at vi ville gå i gang med at producere analysatoren, hvis vi kunne sælge 75, men vi solgte over 10.000,« husker Per Brüel i dag. Det stod klart for dem begge på et tidligt tidspunkt, at selv om der var mange anvendelsesområder for akustiske analysatorer og accelerometre, så ville bil- og flyindustrien være de vigtigste markeder. I begge brancher kunne lyd- og vibrationsinstrumenter hjælpe producenterne med at forbedre sikkerhed og komfort. I det hele taget er den slags målinger vigtige. Selv vore dages smartphones kan kun udvikles, fordi man har avancerede instrumenter til måling af lyd og vibrationer. Brüel ønskede lige fra begyndtelsen at ekspandere på de globale markeder. Per Brüel tog globaliseringen til sig, længe inden ordet overhovedet vandt indpas. Den holdning kom til udtryk i Brüel & Kjærs logo – en globus med en tråd, der kører to en halv gang rundt om kloden. Mindre kunne ikke gøre det.  Det var til gengæld lettere at få et gennembrud, end det ville have været i dag. Teknologisk var Brüel og Kjær nemlig langt fremme, og der var et konkurrencemæssigt vakuum, som Per Brüel egenhændigt skyndte sig at fylde ved lange køreture på kryds og tværs af USA og gentagne rejser til Rusland og Kina på jagt efter nye markeder. Han kørte bl.a. England tyndt i en Nimbus med fire cykeltasker til sine apparater. »Kineserne kunne godt lide vores produkter,« husker Per Brüel. Han var en af de første vesterlændinge, der fik solgt produkter i Kina efter, at kommunisterne var kommet til magten. Engang kunne han ikke blive enig med sine kinesiske forhandlingspartnere om prisen på sine akustiske analysatorer. »De inddrog mit udrejsevisa, men jeg tog det roligt. Jeg købte en fiskestang og brugte de næste par dage på at fiske i en nærliggende flod. Til sidst indså de, at jeg ikke var sådan at slå ud af stilen, så vi blev enige om prisen,« husker den snart 100-årige lydpioner. Han tog også flyvercertifikat og blev en af de første privatpiloter, der i Danmark fik licens til at flyve tomotorers propelfly. Fra 1950erne og fremover fløj han virksom­hedens egne forretningsfly. Han tog rundt i Europa, men fløj tillige til Thailand. På rejser i Nordamerika lejede han fly, når han skulle på salgturné. Per Brüel var også en af de første til at få feedback fra kunderne på sine rejser. Han var kundefokuseret, længe inden begrebet blev kendt. Da Brüel & Kjær kulminerede i midten af 1960erne var der næsten 2.700 ansatte på fabrikken i Nærum. Man producerede alt inhouse, selv knapper. Brüel & Kjærs tidlige produktserie var vokset og omfattede nu transducere, produktionstest og dataopsamlings og –analyseløsninger.  Teknisk set var virksomheden nærmest som en legeplads for ingeniører »Vi ville gerne have talenter, der kunne tænke selv, som var kreative og også lidt heldige. Vi ansatte gode folk uden at fortælle dem, hvad de skulle lave, når de begyndte at arbejde. Det fandt de selv ud af,« siger Per Brüel I 1980erne begyndte den store frihed for de mange ingeniører dog at blive til lidt af en forbandelse. Der blev forsket og udviklet i mange retninger. I senhalvfjerdserne talte ledende ingeniører i Brüel og Kjær f.eks om at udvikle en PC, men det forblev et »skuffeprojekt.« Der blev også forsket i at udvikle og fastlægge nye standarder for lyd. Men de slog ikke igennem. På det tidspunkt brugte Brüel & Kjær 20 pct. af omsætningen på forskning, men indsatsen blev ikke gestaltet i nye produkter. Forskningen blev finansieret ved banklån, som Per Brüel og hans partner Viggo Kjær ellers altid havde haft en aversion mod at optage. I begyndelsen af 1990erne kom økonomien ud af kontrol med betydelige underskud til følge. Det førte til et opgør i ejerkredsen, hvor Per Brüel blev sat uden for indflydelse, og hvor Kjær-familien sammen med Danske Bank fik virksomheden solgt for 400 mio. kr. til den tyske AGIV-koncern. »Det var ikke en beslutning, jeg kunne acceptere,« siger Brüel i dag. Han blev aldrig forsonet med de tyske ejere. I dag ejes Brüel & Kjær af den engelske Spectris-koncern, der til gengæld fuldt ud forbinder sig med virksomhedens fortid og stolte historie. »Vore dages Brüel & Kjær afspejler Per Brüels handlinger og visioner,« siger den adm. direktør Lars Rønn. »Vores virksomhedskultur, stoltheden over vores kvalitetsprodukter og vores fokus på innovation har alle rødder i de tidlige dage. Hvis denne virksomhed er synonym med lyd og vibration, er det fordi, vi stadig identificerer os med det grundlag, Per Brüel og hans partner Viggo Kjær skabte,« forklarer han.",
        "metadata": {
            "source": "https://www.berlingske.dk/virksomheder/lydpioneren-er-stadig-et-legebarn",
            "image_url": "https://berlingske.bmcdn.dk/media/cache/resolve/image_x_large/image/14/140164/8352729-01busper-brueljpg.jpeg",
            "publication_time": "Lørdag d. 28. februar 2015, kl. 22.30",
            "author": "Carsten Steno Hansen",
            "related_links": [],
            "attachments": []
        }
    }
}