{
    "version": "1.0",
    "document": {
        "id": "https://www_berlingske_dk/indland/hun-har-brugt-20-aar-paa-at-saette-sig-ind-i-unge-kvinders-problemer-nu",
        "title": "Hun har brugt 20 år på at sætte sig ind i unge kvinders problemer. Nu har hun ét råd til forældrene",
        "content": "Anna Bjerre ved om nogen, hvad der foregår i hovedet på unge kvinder. Det gør hun i kraft af sin rolle som direktør og stifter af organisationen GirlTalk, som hver år har mere end 7500 samtaler med piger og unge kvinder om alt det, de kan have svært at fortælle andre. Hun har oplevet, hvordan rapport på rapport viser, at unge kvinder mistrives, og at det bliver værre og værre, men også at bud på løsninger udebliver. Og ifølge Anna Bjerre overser vi kernen af problemet: »Vi snakker og snakker, men sandheden er, at vi faktisk mangler et sprog for det,« siger hun. Anna Bjerre er uddannet psykolog, direktør og stifter af organisationen GirlTalk, der arbejder med unges trivsel. For hende er problemet til at tage og føle på. »Aldrig har så mange piger og kvinder oplevet at have det dårligt, som de har det nu, og det er et kæmpe problem,« siger hun. At GirlTalk oplever at have travlt, virker ikke så underligt, eftersom statistikkerne, hvor unge kvinder stikker negativt ud, kun går én vej. Op ad. I går udkom der en rapport fra Statens Institut for Folkesundhed fra Syddansk Universitet, der bekræfter udviklingen. Over halvdelen af unge kvinder, der er mellem 16 til 24 år, føler sig stressede, mensflere end hver tredje har dårligt mental sundhed. Over 10.000 personer har deltaget i kortlægningen, der har udviklet sig siden 2010. Her er deltagerne selv blevet bedt om at vurdere deres egen mentale sundhed.  Tallene taler for sig selv. Flere piger føler, at de mistrives, men de senere år er flere begyndt at stille spørgsmålstegn ved det, der ligger bag. »Når de siger, at de oplever dårlig mental sundhed eller mistrivsel, så er det den selvfølgelig den oplevelse, de har,« siger Anna Bjerre. Men, der er et men, påpeger hun. »Noget, der spiller ind, er dog helt sikkert, at vi over de seneste år er begyndt at tale mere om mistrivsel og har fået et sprog for det. Det kan påvirke en rapport som denne, hvor folk selv rapporterer ind.« Selvom der er kommet et sprog for, hvordan unge kvinder har det, er ordbogen på området dog stadig ikke komplet. Begreber som »mistrivsel« og »dårlig mental sundhed« er enormt unuancerede, påpeger Anna Bjerre. »De bliver paraply for en masse følelser, der ikke nødvendigvis bør ligge i samme kasser. Spørgsmålet er, hvad egentlig mistrivsel er, og hvornår man har det svært på en måde, der er forventeligt hos et ungt menneske,« siger psykologen. På en skala fra »trivsel« til »mistrivsel« er der mange stop, men vi har ifølge Anna Bjerre ikke ord for dem. »Det påvirker den måde, mange unge opfatter livet på i dag. Man kan godt have et godt liv og trives generelt, men gå igennem en hård periode, uden at det behøver at betyde, at man mistrives. Det er vi nødt til at italesætte,« siger hun. GirlTalk rådgiver piger i alderen 12 til 24 år. De tilbyder en anonym chat, holder foredrag, telefonsamtaler, samtalegrupper og individuelle psykologsamtaler – både til pigerne og deres forældre. Henvendelserne spænder bredt, og pigerne kontakter organisationen med alt fra kærestevold, selvmordstanker, eller hvis de føler sig oversete, utilpassede og ensomme. »Der er uden tvivl mange, vi er i kontakt med, der mistrives på et større plan, og det er forfærdeligt, men der må ikke gå inflation i begrebet,« siger Anna Bjerre. »Man kan for eksempel godt dumpe flere eksamener og være bundulykkelig uden at mistrives, selvom det uden tvivl kan føles sådan,« tilføjer hun. GirlTalk er et anonymt forum for unge piger, som udsættes for kærestevold, lider af selvmordstanker eller føler sig oversete, utilpassede og ensomme.Fold sammenLæs mereFoto: Mathias Svold. Anne Illemann Christensen, der står bag »Danskernes Sundhed 2023«, som den nyligt udkomne rapport hedder, ser også et øget fokus. Hun oplever, at det skaber udfordringer, men også fordele. »Noget tyder på, at vi har fået et sprog for det, og at vi taler om det. Det er også med til at hjælpe folk, at de får den rette hjælp og en diagnose, og det gør rigtig godt for mange,« siger hun og tilføjer: »Men det har også den ulempe, at nogle måske mistolker nogle symptomer som psykisk mistrivsel.« Så man oplever sig selv som i dårligere trivsel, end man er? »Ja. Der er rigtig meget fokus på det, og der er kommet et langt større sprog. Det har to sider til sig,« siger hun. Bølgen af mistrivsel blandt unge i Danmark har også fundet vej til regeringsgrundlaget, hvor en såkaldt Trivselskommisison har fået en helt særlig plads. Kulturminister Jakob Engel-Schmidt (M) har sågår sagt, at det»nok er en af regeringens allervigtigste opgaver«. For nylig – seks måneder inde i processen – har formand Rasmus Meyer, der til daglig er forstander på Krogerup Højskole, luftet sine tanker om projektet. »Jeg tror, vi som samfund er nødt til at korrigere den forestilling, at det er muligt at gå igennem tilværelsen, uden at det gør nas. Den har vi givet en hel generation af børn og uge. Men det lader sig ikke gøre,«sagde han i et interview med Altinget forrige uge. Problemet opstår, når modgangen indtræffer, og de unge kun har »sundhedsvæsenets diagnostik« som sprog for det, de oplever, lød det. De mangler simpelthen – ifølge Rasmus Meyer – ord for, hvordan de oplever de udfordringer, de står over for. »Det er en del af livet nogle gange at opleve modgang og have det svært. Jeg vil faktisk gå så langt som at sige, at det er uundgåeligt. Det behøver ikke at være kompasset for hele vores livshistorie,« siger Anna Bjerre. Løsningen er svær at integrere og ligger ikke kun hos de unge. Tværtimod. Anna Bjerre mener, at det er et samfundsansvar at få vendt udviklingen og nuancere debatten. Men det er aldrig for sent at gå i gang, og her kan forældrene spille en rolle i forhold til at hjælpe unge til at nuancere deres følelser. Hun har ét råd: »Tag samtalen og gør dig umage for at forstå.« Anna Bjerre anbefaler to veje: »Det er selvfølgelig ikke noget, der vil løse alle problemer, men jeg oplever, at flere unge oftest har brug for at blive hørt og få hjælp til at se det store perspektiv. Hvis det lykkes, tror jeg, at vi vil se de triste statistikker ændre sig,« siger Anna Bjerre.",
        "metadata": {
            "source": "https://www.berlingske.dk/indland/hun-har-brugt-20-aar-paa-at-saette-sig-ind-i-unge-kvinders-problemer-nu",
            "image_url": "https://berlingske.bmcdn.dk/media/cache/resolve/image_x_large/image/176/1762129/24632756-anna-bjerre-er-stifter-af-girltalk.jpg",
            "publication_time": "Torsdag d. 08. februar 2024, kl. 12.44",
            "author": "Anne Meisner Synnestvedt",
            "related_links": [],
            "attachments": []
        }
    }
}