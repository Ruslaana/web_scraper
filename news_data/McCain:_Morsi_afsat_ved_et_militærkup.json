{
    "version": "1.0",
    "document": {
        "id": "https://www_berlingske_dk/internationalt/mccain-morsi-afsat-ved-et-militaerkup",
        "title": "McCain: Morsi afsat ved et militærkup",
        "content": "EGYPTEN: Den tilspidsede situation i Egypten kan udvikle sig til »altomfattende blodsudgydelser, hvis ikke det lykkes at finde en politisk løsning snart. Det sagde den amerikanske senator John McCain under et besøg i landets hovedstad tirsdag. De republikanske senatorer John McCain og Lindsey Graham mødtes med hærchef Abdel Fattah al-Sisi, vicepræsident Mohamed ElBaradei og premierminister Hazem el-Beblawi i Cairo tirsdag. Samtidig udtalte egyptiske embedspersoner til statslige medier, at overgangsregeringen er på nippet til at erklære, at udenlandsk mægling i den politiske konflikt - der står mellem det midlertidige styre og militæret på den ene side og den magtfulde bevægelse Det Muslimske Broderskab og andre støtter af den afsatte præsident Mohamed Morsi på den anden side - er slået fejl. »Jeg vidste ikke, det stod så slemt til. Disse mennesker er blot dage eller uger fra altomfattende blodsudgydelser,« sagde John McCain på baggrund af dén udmelding til det amerikanske medie CBS.  Ifølge flere internationale nyhedsmedier kaldte John McCain under mødet med Egyptens nye ledere militærets afsættelse af Morsi for »et kup«. En definition, Det Hvide Hus bevidst har undladt at bruge, og som John McCain gentog over for journalister efter mødet. Senatorens udmelding har efterfølgende skabt ramaskrig i egyptiske medier og fået hård kritik fra den midlertidige præsident, Adli Mansour, der af statsligt TV citeres for at kalde John McCains kommentarer »en uacceptabel indblanding i interne politikker«.  Definitionen af begivenhederne i Egypten, der førte til præsidentens afsættelse i starten af juli, er vigtig, da et militærkup mod en demokratisk valgt leder kan udløse økonomiske sanktioner og sætte en stopper for den økonomiske støtte fra USA til Egypten, der løber op i adskillige milliarder kroner.  Udsendinge fra FN, EU, Qatar og De Forenede Arabiske Emirater har arbejdet for at finde en løsning på den højspændte situation i landet og på at forhindre yderligere blodsudgydelser mellem de stridende parter. De har blandt andet fået lov til at besøge fængslede ledere af Morsis magtbase, Det Muslimske Broderskab. Der har været voldelige sammenstød i landet siden den 3. juli, hvor Morsi blev afsat. ",
        "metadata": {
            "source": "https://www.berlingske.dk/internationalt/mccain-morsi-afsat-ved-et-militaerkup",
            "image_url": "https://berlingske.bmcdn.dk/media/cache/resolve/image_x_large/image/48/484595/6693119-egypt-us-senators-mccain-and-weber-visit.jpg",
            "publication_time": "Onsdag d. 07. august 2013, kl. 06.56",
            "author": null,
            "related_links": [],
            "attachments": []
        }
    }
}