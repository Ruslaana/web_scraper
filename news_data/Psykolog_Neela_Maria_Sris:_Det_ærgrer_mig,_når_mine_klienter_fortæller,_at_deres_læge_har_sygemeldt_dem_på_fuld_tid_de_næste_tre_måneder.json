{
    "version": "1.0",
    "document": {
        "id": "https://www_berlingske_dk/kommentatorer/psykolog-neela-maria-sris-det-aergrer-mig-naar-mine-klienter",
        "title": "Psykolog Neela Maria Sris: Det ærgrer mig, når mine klienter fortæller, at deres læge har sygemeldt dem på fuld tid de næste tre måneder",
        "content": "Som psykolog sidder jeg ofte over for klienter, som oplever stresssymptomer i forbindelse med deres arbejde. De sover dårligt, de har hjertebanken, og bekymringerne om alle arbejdsopgaverne fylder uforholdsmæssigt meget – også når de har fri. I de tilfælde er nedtrapning ofte et godt sted at starte. Det vil sige færre opgaver og mindre tid på arbejdet. Men jeg vil altid forsøge at hjælpe min klient til bedring, samtidig med at klienten opretholder sin hverdag så meget som muligt. Herunder at tage på arbejde. Det er nemlig fundamentalt vigtigt for vores trivsel at opretholde en hverdag. At stå op hver morgen, forlade vores hjem, passe vores arbejde og se vores kolleger. Der er naturligvis sværere tilfælde, hvor en fuldtidssygemelding er nødvendig for at nedbringe symptomerne på stress. Men for langt de fleste mennesker, er det kun et kortsigtet pusterum. På længere sigt kan fultidssygemeldingen være direkte problematisk, fordi du kommer langt væk fra hverdagen og dermed fra det, som udgør rygraden i tilværelsen. Du kommer så at sige helt ud af rytmen. Vi ved, at det kan være utroligt svært at komme tilbage til arbejdet, hvis først du har været væk længe. Tænk bare på, hvor svært det kan være at vende tilbage efter tre ugers sommerferie. Derfor ærgrer det mig, når mine klienter, næste gang vi ses, fortæller, at deres læge har sygemeldt dem på fuld tid de næste tre måneder. Når jeg vurderer omfanget af en belastning, kigger jeg særligt på, i hvor høj grad du formår at opretholde en hverdag på trods af dine symptomer. Her kigger jeg på elementer, som er væsentlige for din trivsel og for at tilværelsen hænger sammen. Formår du stadig at være social, i det omfang du plejer? Formår du at udføre basale dagligdagsopgaver som indkøb, madlavning og tøjvask? Og formår du at passe dit arbejde? Arbejdet vægtes højt. Dels fordi det er væsentligt for at du kan understøtte din tilværelse rent økonomisk, men også fordi det for mange er centralt for trivslen, idet det giver en kontinuitet i hverdagen og noget at stå op til. At der er nogle, der regner med dig. Det er vigtigt for vores identitet. En fuldtidssygemelding er altså en alvorlig sag, der fortæller dig, at du er virkelig hæmmet i din evne til at få livet til at hænge sammen. Det er en nødvendig løsning for nogle. Men for rigtig mange er det unødvendigt sygeliggørende. Fra mit ståsted er det præcis det, jeg ser: At mange praktiserende læger sygeliggøre deres patienter mere end højst nødvendigt ved at sygemelde dem på fuld tid og i uhensigtsmæssigt lang tid. Tilmed er der mange, som bliver sendt hjem uden en plan, men blot får at vide, at de skal »gå hjem og slappe af«. Og hvad betyder det? En anden vigtig grund til ikke at fuldtidssygemelde sig uden en virkelig god grund er, at det kan være utroligt svækkende for ens selvbillede at være den, der er nødt til at trække stikket. At være den, der ikke kunne klare mosten. Jeg synes ikke, man skal se det sådan, men der ingen tvivl om, at en fuldtidssygemelding kan have negative konsekvenser for den måde, man ser sig selv. Det er jo en periode, hvor man går glip af livet, fordi det hele blev for meget. Det er i den henseende interessant at se på, hvad vi opfatter som »for meget«. Jeg oplever, at der generelt hos folk er kommet en lavere tolerance over for udsving. Når lægerne fuldtidssygemelder dig uden at afsøge andre muligheder, forstærker de denne tendens. Som mennesker er vi nødt til at have en vis tolerance over for travlhed og symptomer i perioder. Det er en uundgåelig del af livet. Sådanne symptomer kan være et tegn på, at det er tid til at lave nogle justeringer og skære ned. Men de er sjældent ensbetydende med, at du skal smide alt, hvad du har i hænderne fra den ene dag til den anden. »Overvej, hvilke konsekvenser det vil have for din hverdag og for din opfattelse af, hvem du er, og hvad du kan håndtere.«Fold sammenLæs mereFoto: Niels Ahlmann Olesen/Berlingske. Jeg er bekymret over, at lægerne bekræfter ideen om, at du skal være symptomfri for at kunne fungere i tilværelsen og på arbejdsmarkedet. Bliver du fuldtidssygemeldt, kan du sagtens starte genoptrapning, selvom du ikke er helt fri for symptomer. I stedet skal din genoptrapning netop bruges til at genlære at rumme og håndtere et vist niveau af belastning. For sådan er livet. Det er min og lægens fornemste opgave at hjælpe dig til at trives bedre i din hverdag. På mange måder er det indlysende, at det gøres bedst, mens du er din hverdag, hvor du kan øve dig og lave løbende justeringer. Derfor skal du være kritisk, når din læge tilbyder at fuldtidssygemelde dig i en længere periode. Overvej, hvilke konsekvenser det vil have for din hverdag og for din opfattelse af, hvem du er, og hvad du kan håndtere. Måske er løsningen en lang fuldtidssygemelding. Men så er beslutningen i det mindste truffet på et velovervejet grundlag. Neela Maria Sris er autoriseret klinisk psykolog og direktør i psykologhuset Encounter. Hun er desuden ekstern lektor på Københavns Universitet og Aarhus Universitet ",
        "metadata": {
            "source": "https://www.berlingske.dk/kommentatorer/psykolog-neela-maria-sris-det-aergrer-mig-naar-mine-klienter",
            "image_url": "https://berlingske.bmcdn.dk/media/cache/resolve/image_x_large_vertical/image/190/1907763/24924547-psykolog-neela-maria-sris-hos-ecounter.jpg",
            "publication_time": "Søndag d. 06. april 2025, kl. 21.04",
            "author": null,
            "related_links": [],
            "attachments": []
        }
    }
}