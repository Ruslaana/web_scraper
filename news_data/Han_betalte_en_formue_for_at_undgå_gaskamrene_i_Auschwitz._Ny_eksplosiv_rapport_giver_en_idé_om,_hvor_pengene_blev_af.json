{
    "version": "1.0",
    "document": {
        "id": "https://www_berlingske_dk/internationalt/han-betalte-en-formue-for-at-undgaa-gaskamrene-i-auschwitz-ny",
        "title": "Han betalte en formue for at undgå gaskamrene i Auschwitz. Ny eksplosiv rapport giver en idé om, hvor pengene blev af",
        "content": "Aldrig havde Adolf Eichmann haft så travlt, og aldrig havde August Wild formentlig været så bange. Han var en jødisk advokat i Budapest, og dødstogene kørte i døgndrift mellem den ungarske hovedstad og gaskamrene i Auschwitz. Snart ville det blive hans tur. Men Wild havde en fordel, som hundredtusindvis af jøder i byen ikke havde. Han havde penge, og i forsommeren 1944 gjorde penge en forskel. Fronterne på Østfronten var ved at bryde sammen, og mange nazister begyndte at tænke på tiden efter krigen. Og mere specifikt tænkte de, at det ville være godt at have penge efter krigen. Så Wild indgik en aftale med chefen for det tyske koncentrationslejrsystem, Oswald Pohl, som den tyske historiker Peter-Ferdinand Koch har beskrevet ibogen »Geheim-Depot Schweiz«: Wild skulle give alt, hvad han ejede, til Pohl, heriblandt 239.000 schweizerfranc, som han skulle overføre til en konto i en schweizisk bank. Og sådan gik det ifølge bogen: Schweizerne foretog en kreativ operation, hvor de sikrede sig knap halvdelen af blodpengene, og derefter udbetalte de den anden halvdel i kontanter i en kuffert. Den schweiziske bank Credit Suisse spillede en nøglerolle i nazisternes bankforretninger under og efter krigen, og den har forsøgt at skjule sandheden.Fold sammenLæs mereFoto: Fabrice Coffrini/AFP/Ritzau Scanpix. Det var Schweiz, når Schweiz er værst, og da den jødiske verdensorganisation i 1990erne førte sag mod de schweiziske banker for deres medvirken til holocaust, dukkede sagen op. Var historien om August Wild korrekt? lød spørgsmålet. Den involverede bank, Credit Suisse, meldte hus forbi. Der var »ingen indikationer på«, at banken »på dette tidspunkt havde en forretningsmæssig forbindelse« til Oswald Pohl og hans medsammensvorne, svarede Credit Suisse. Der var mange andre og pinagtige historier, og de schweiziske banker indvilgede i 2000 i samlet at betale en erstatning på 1,25 milliarder dollar, men der var intet om August Wild og Pohl. Og dermed døde historien. Indtil nu. For et udvalg under det amerikanske Senat har netopoffentliggjort en eksplosivrapport, der fastslår, at Pohl og hans medsammensvorne med sikkerhed gjorde forretninger med Credit Suisse i 1944 og 1945. Og Credit Suisse kendte sandheden, da de i 1990erne meldte hus forbi. De valgte bare at lade være med at fortælle den, fremgår det. De amerikanske myndigheder havde krævet, at Credit Suisse skulle ansætte den amerikanske advokat Neil Barofsky som uafhængig undersøger af bankens naziforbindelser. Men i december 2022 følte banken, at Barofsky var for ihærdig, og fyrede ham.Fold sammenLæs mereFoto: Harry Hamburg/AP/Ritzau Scanpix. Og det er langtfra den eneste fortielse fra Credit Suisses side. En uafhængig undersøgelse har fundet »titusinder af dokumenter«, som afslører, hvordan banken agerede bankforbindelse for nazister og deres efterkommere og medløbere under og efter krigen, fremgår det af rapporten. Blandt andet har undersøgerne fundet 3.600 kasser med hidtil hemmeligholdte dokumenter – svarende til 400 hyldemeter – og de har fundet 40.000 mikrofilm, som banken ikke tidligere har sagt noget som helst om. »Credit Suisse har i årevis forsøgt at skjule beviserne (...) og også over for Senatet«, fastslårformanden for Senatets bankudvalg, Charles Grassley, i en vred pressemeddelelse. Banken er endda gået så vidt som til at sætte den uafhængige undersøger på porten, da han kom lidt for tæt på alle de gemte beviser. Han »gik ud over sin opgave«, som Credit Suisse sagde i 2022. Den uafhængige undersøger, amerikaneren Neil Barofsky, protesterede og skrev i 2023en diger rapport, som Berlingske har læst, og som sætter fyringen ind i perspektiv. Han beskrev, hvordan banken hele tiden havde modarbejdet ham og forsøgte at skjule dokumenter for ham, og det endte med, at det amerikanske Senat gik ind i sagen. SS-sturmbannführer Friedrich Schwend (til venstre) var topnazisternes falskmøntner og fikser, og efter krigen finansierede han blandt andet den såkaldte Rottelinje – flugtvejen til Sydamerika via Norditalien. I Sydamerika husede han Klaus Barbie (til højre), også kendt som »Slagteren fra Lyon.«Fold sammenLæs mereFoto: Wikimedia. Friedrich Schwend var et af de navne, Neil Barofsky var på sporet af. Schwend havde under Anden Verdenskrig rang af SS-Sturmbannführer og var hemmelig fikser for topnazisterne. Han oprettede sit hovedkvarter på slottet Labers i Merano i Norditalien, og han styrede et netværk af agenter og ejendomme, hvor han trykte falske pundsedler, som han brugte til at købe alt fra rifler og lastbiler til guld og antikviteter, som detfremgår af bogen»Nazis on the Run.« Han refererede direkte til SS-chefen, Heinrich Himmler, og sikrede sig en aftale, der gav ham en tredjedel af udbyttet, når han omsatte falske pundsedler. Han blev en stenrig mand, som umiddelbart efter krigen kørte et sofistikeret dobbeltspil. Tilsyneladende hjalp han amerikanerne, men han var samtidigt en af hovedmændene bag den såkaldte »Rottelinje,« som hjalp nogle af de værste naziforbrydere med at flygte til Sydamerika. Heriblandt arkitekten bag jødeudryddelserne, Adolf Eichmann, og Auschwitz-forbryderen Josef Mengele. I 1946 undslap Schwend selv via Rottelinjen til Lima i Peru, hvor han slog sig ned og endte som en lyssky forretningsmand,der gjorde det ifalskmøntneri, narkohandel og våbenhandel. Han fortsatte med at være fikser for nazister på flugt, og i to år husede han eksempelvis den efterlyste Gestapo-chef i Lyon, Klaus Barbie. Adolf Eichmann var manden, som førte udryddelsen af jøderne ud i livet, og i 1944 ledede han en Sonderkommando i Budapest, som sendte de ungarske jøder til Auschwitz. Efter krigen benyttede han »Rottelinjen« til at komme til Argentina.Fold sammenLæs mereFoto: AP/Ritzau Scanpix. Schwend kunne ikke foretage sig, hvad han foretog sig, uden en smidig bankforbindelse, og Neil Barofsky mener at have fundet banken. Nazisternes fikser havde både under og efter krigen konti hos Credit Suisse og dens filialer, fremgår det af hans rapporter. Barofsky har også fundet forbindelser til andre topnazister, der var involveret i blandt andet Rottelinjen og den økonomiske udbytning af jøderne, og afsløringerne var ikke på grund af Credit Suisse, men på trods af Credit Suisse. Banken forsøgte konsekvent at skjule oplysninger for ham og hindre hans arbejde, som det fremgår af Barofskys 2023-rapport. For Credit Suisse stod i et dilemma. For det første havde banken under de store kommissionsundersøgelser og erstatningssager i 1990erne sagt, at den havde offentliggjort alt, hvad den vidste om naziforbindelserne. Det viste sig nu at være løgn, og det var slemt nok. Men – for det andet – kunne banken ikke tåle flere skandaler. I de seneste 20 århar skandalerne afløsthinanden, som en kæderygers cigaretter afløser hinanden, og i vinteren 2022 balancerede Credit Suisse på randen af økonomisk kollaps. En ny skandale og erstatning kunne vælte læsset, og derfor forsøgte banken først at presse Barofsky til at begrænse sin undersøgelse, og i december 2022 fyrede den ham. Men det hjalp ikke. Credit Suisse var fortabt, og ved en redningsaktion i marts 2023 var en anden schweizisk bankgigant, UBS, nødt til at overtage banken. SS-general Oswald Pohl var øverste chef for SS Verwaltung und Wirtschaft Hauptamt og dermed administrativ chef for nazisternes koncentrationslejre. Han blev retsforfulgt i en af de efterfølgende Nürnberg-krigsforbryderprocesser og hængt i 1951.Fold sammenLæs mereFoto: Wikimedia. Det har vist sig at være godt nyt for Neil Barofsky og for den historiske udredning. For ikke bare har UBS genansat ham som uafhængig undersøger; de har også ansat en stab på 50 arkivarer, historikere og revisorer til at understøtte hans arbejde. Og det er under dette nye arbejde, at Barofsky og hans team blandt andet har fundet oplysningerne, som understøtter historien om August Wild og holocaust i Budapest i forsommeren 1944, som det fremgår af den netop offentliggjorte rapport. Det er langtfra den største afsløring, men den er sigende, fordi den trækker en tråd direkte fra holocaust og til de mænd og den bank, der tjente penge på forbrydelsen. Tråden begynder hos SS-general Oswald Pohl, der var den administrative leder af alle nazistiske koncentrationslejre. Han oprettede under krigen et holdingselskab, som skulle samle den økonomiske udbytning af jøderne – Deutsche Wirtschaftsbetriebe GmbH (DWB) – og han var selv formand for selskabet. Credit Suisse har indtil nu mod bedre vidende benægtet at være DWBs bankforbindelse, men det var de, fastslår Barofsky i sin seneste rapport. Han har fundet beviser for, at Credit Suisse gjorde bankforretninger med DWB helt op til krigens slutning. Barofsky beskriver også, hvordan DWB benyttede sig af en schweizisk mellemmand, Alfred Kurzmeyer, der var schweizisk statsborger og chef for Deustche Bank i Zürich. Han gjorde også forretninger med Credit Suisse. Det har banken også hidtil benægtet og mod bedre vidende, siger Barofsky. Heinrich Himmler med sin datter Gudrun under en indendørs sportsopvisning i 1939. Gudrun var en datter fra Himmlers ægteskab med Margarete Boden, men SS-chefen havde under det meste af krigen også en »Zweitfrau« og en anden familie med to børn. Himmler ville angiveligt sikre sin anden familie med blodpengene fra den ungarske jøde August Wild.Fold sammenLæs mereFoto: Ukendt. Alle disse aktører kom i spil, da den jødiske advokat August Wild i 1944 skulle lænses for 239.000 schweizerfranc, der svarer til omkring syv millioner kroner i dag. Wilds penge blev overført til DWBs konto i Credit Suisse, men banken kunne ikke udbetale pengene i kontanter, fordi den schweiziske regering på dette tidspunkt af krigen havde indført restriktioner på bankforretninger med nazisterne. Så DWB overførte pengene til Alfred Kurzmeyer, som ifølge bogen»Geheim-Depot Schweizgik til en topmand hos Credit Suisse og forelagde ham problemet. Sammen udtænkte de en sindrig løsning, der blandt andet indbefattede køb og salg af ure, og i februar 1945 ankom en af Pohls håndlangere, SS-Oberscharführer Karl Wilke, til grænsebyen Konstanz og modtog en kuffert med 135.304 schweizerfranc i kontanter. Pengene endte til sidst hos Heinrich Himmlers elskerinde, som SS-chefen ville sikre økonomisk efter krigen, fremgår det af»Geheim-Depot Schweiz. Men hvad med resten af Wilds penge? De øvrige godt 100.000 schweizerfranc? De gik til Credit Suisse, Kurzmeyer og den schweiziske urmager, som deltog i transaktionen, fremgår det af bogen, og der var tale om penge, der var så blodige, som penge kunne være. De stammede fra en jøde, der betalte dem for at undgå at blive sat på et tog til gaskamrene i Auschwitz, og de hjalp ham i sidste ende ikke, fremgår det. August Wild blev kort efter skudt på ordre fra Oswald Pohl. Neil Barofskys samlede rapport om Credit Suisse og de hemmeligholdte naziforbindelser ventes færdig i 2026.",
        "metadata": {
            "source": "https://www.berlingske.dk/internationalt/han-betalte-en-formue-for-at-undgaa-gaskamrene-i-auschwitz-ny",
            "image_url": "https://berlingske.bmcdn.dk/media/cache/resolve/image_x_large/image/187/1879693/24872370-gaskamrene-og-krematorierne-i-auschwitz-krte-i-d.jpg",
            "publication_time": "Onsdag d. 22. januar 2025, kl. 21.17",
            "author": "Poul Høi",
            "related_links": [],
            "attachments": []
        }
    }
}