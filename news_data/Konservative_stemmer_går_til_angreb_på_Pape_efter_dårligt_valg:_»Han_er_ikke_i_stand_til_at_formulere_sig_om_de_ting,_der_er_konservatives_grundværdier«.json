{
    "version": "1.0",
    "document": {
        "id": "https://www_berlingske_dk/synspunkter/konservative-stemmer-gaar-til-angreb-paa-pape-efter-daarligt-valg-han",
        "title": "Konservative stemmer går til angreb på Pape efter dårligt valg: »Han er ikke i stand til at formulere sig om de ting, der er konservatives grundværdier«",
        "content": "Er Søren Pape en stærk konservativ leder, eller er han slet ikke konservativ og et sygdomstegn på et fortabt parti? Efter et valg, hvor De Konservative mistede to mandater på trods af gode meningsmålinger tidligt i valgkampen, efterspørger flere konservative et nøje kig på Søren Pape Poulsen som fremtidig leder. Tidligere partiformand og udenrigsminister Per Stig Møller (K) har alleredeantændt debatten i Politiken, hvor han opfordrer ledelsen til blandt andet at analysere formandssituationen. »Det kan godt være, at man skal sige, at man skal skifte formand efter den nedtur. Men man skal også lige tænke på, hvad der så kommer i stedet for. Vi skal jo ikke flække partiet,« siger han til mediet. Den samme holdning finder man hos den konservative forfatter, debattør og historiker Christian Egander Skov. »Jeg tror, det vil være skadeligt for partiet at kaste sig ud i en ny formand, det vil være en nedadgående spiral,« siger han til Berlingske. I stedet mener han, at partiet skal evaluere situationen. »De skal se på, hvad der er gået galt, hvilket er meget. Det klogeste, de kan gøre, er at ændre fokus fra manden til holdet, som det var før i tiden.« Juraprofessor, forfatter og borgerlig meningsdanner Ditlev Tamm ser den lave vælgertilslutning som et sygdomstegn på et parti, der har manglet en stærk og markant leder de seneste 25 år. »Lederskab af partiet har været et problem, siden Hans Engell gik af. Lederskifte har ikke ført til succes. Det er svært for mig at se, om det er lederen eller partiet, der er problematisk.« Han mener, at Pape slet ikke burde have meldt sig som statsministerkandidat. »De troede, at de kunne, men det har svækket meget. Han burde have fokuseret på et konservativt standpunkt som en del af et samlet borgerligt projekt,« siger Ditlev Tamm. Han ser altså, at løsningen ikke bare er at finde en ny leder, hvis den oplagte ikke står klar. Han kan da heller ikke pege på en oplagt efterfølger i partiet. »Det kan jeg ikke i den kreds, så det er noget, de skal overveje.« Marie Høgh, sognepræst, forfatter og debattør og tidligere folketingskandidat for Det Konservative Folkeparti ved valget i 2019, ser heller ikke en oplagt afløser for Søren Pape Poulsen i den nyvalgte folketingsgruppe. »Jeg kan ikke umiddelbart pege på nogen. Mange af dem, der er konservativt sindede, findes rundt omkring i andre partier.« Alligevel mener hun, at Søren Pape burde trække sig. »Han burde have selvindsigt nok til at sige, at valget ikke gik godt.« Hun ser ikke Pape som konservativ, og hun efterspørger en leder, der »rent faktisk er konservativ«. »Han er ikke i stand til at formulere sig om de ting, der er konservative grundværdier – kultur, kristendom, forsvar og fædrelandet. Han kørte en lang kampagne, der handlede om skattelettelser, og det er en tabersag.« Hun ser det som et dumt træk, at Søren Pape meldte sig som statsministerkandidat. »De Konservative levede bedst ved at leve stille, fordi det fik folk til at stemme på dem, hvis de ikke vidste, hvor de ellers skulle hen.« Nu ser hun De Konservative som et vakkelvornt parti. »Der skal ikke ret mange vinde til, før de bliver blæst omkuld.« I den anden grøft finder man Kasper Elbjørn, kommunikationschef i Danfoss, borgerlig debattør og medlem af Det Konservative Folkeparti, som har stor tiltro til Pape som leder. »At Søren Pape skulle gå af er på ingen måde en god idé. Hvis Pape faldt ned i junglen, ville han gå i konservativ retning, og det har jo ikke ændret sig. Han er konservativ helt ind i knoglerne og har ført den politik, han lovede, da han blev formand.« Han mener, personspørgsmål overskyggede partiets politik og kalder det »dødærgerligt«. »Men det ville også være hyklerisk af mig at kritisere, at han erklærede sig statsministerkandidat, fordi jeg var faktisk ret begejstret for beslutningen. Fra det sekund handlede alt om hans privatliv grænsende til det vulgære. Derfor kom de skævt ind i valgkampen. Det kan partiet gøre bedre næste gang.« Han ser Pape som en, der var ved at få partiet på rette kurs. »Det er vigtigt, at vi finder tilbage til kernen og det, var han i gang med.« For ham at se var det oplagt for Pape at melde sig som statsministerkandidat. »Det var et spørgsmål, hvorvidt han skulle være statsministerkandidat, men han stod så godt i meningsmålingerne, at det var indlysende.«",
        "metadata": {
            "source": "https://www.berlingske.dk/synspunkter/konservative-stemmer-gaar-til-angreb-paa-pape-efter-daarligt-valg-han",
            "image_url": "https://berlingske.bmcdn.dk/media/cache/resolve/image_x_large/image/161/1612216/24253626-folketingsvalg2022.jpg",
            "publication_time": "Fredag d. 04. november 2022, kl. 19.00",
            "author": "Nina Schaumann",
            "related_links": [],
            "attachments": []
        }
    }
}