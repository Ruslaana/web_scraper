{
    "version": "1.0",
    "document": {
        "id": "https://www_berlingske_dk/indland/sagen-om-nomas-hegn-udsat-igen-som-om-det-er-maanelanding-nummer-to-siger",
        "title": "Sagen om Nomas hegn udsat igen: »Som om det er månelanding nummer to,« siger utålmodig politiker",
        "content": "I starten af 2025 modtog Noma dommen. De skulle fjerne det reb, der spærrede den offentlige sti, der løber gennem Michelin-restaurantens grund. Sagen går dog helt tilbage til 2018, hvor de første klager begyndte at tikke ind, og her syv år efter er sagen blevet udsat – igen. Dengang klagede københavnske borgere over, at gå- og løberuter blev blokeret af den verdenskendte restaurant. Der var sat et reb op i den ene ende, og et hegn af pigtråd og pileflet i den anden. Sidenhen har restauranten fået adskillige påbud, klager og domme om, at stien skal være tilgængelig for offentligheden. Alligevel står Noma bag gentagne forsøg på at spærre området af med reb, hegn, krukker, skilte og store biler. Efter hver besked fra kommunen har de fjernet afspærringen, dokumenteret det over for kommunen og derefter fundet en ny kreativ måde at begrænse offentlighedens adgang. Kommunen har ikke mulighed for at gøre andet end at give et påbud. Hvis Noma ikke er enige, kan de klage til planklagenævnet, for derefter at tage den videre i by- og landsretten. Ifølge Niels E. Bjerrum, der til dagligt sidder i Teknik- og Miljøudvalget for Socialdemokratiet, kan sådan en sag tage op mod 10-15 år at få afsluttet. »Jeg er meget frustreret over vores manglende mulighed for at håndhæve og få gennemført de politiske ønsker, som flertallet har, om at få genetableret stien, og jeg synes, at forvaltningen virker til at behandle det, som om det er månelanding nummer to, de er ved at få gennemført. Fordi det virker enormt, både omkostningstungt og besværligt,« siger Niels E. Bjerrum i et interview til Berlingske. Teknik- og Miljøforvaltningen er ikke vendt tilbage på kritikken. Han fortæller, at situationen uden for Noma er blevet løst, men at det nu handler om det hegn, der er blevet sat op hen mod overgangen til naboen Christiania, som gør, at stien rent faktisk kan blive brugt. De ved ikke, hvem der har sat hegnet op, og det kræver, at sagen skal behandles i forvaltningen, for at de kan komme videre. En af løsningerne kunne være ekspropriation, som betyder, at kommunen inddrager en del af grunden. Det kræver, at man kan argumentere for, at området har stor interesse for samfundet og kommunen som helhed, og det bliver ifølge Niels E. Bjerrum svært i den pågældende sag. Ejeren af matriklen, Ejendomsselskabet Søminedepotet A/S, og Noma selv ønsker ifølge KøbenhavnLIV ikke at åbne for offentlig adgang på egen grund, da det er forstyrrende for både gæster og personale. De mener heller ikke, at ekspropriation er vejen frem. »Vi har været og er fortsat i dialog med kommunen om at finde en løsning og har derfor ikke blandet os i den offentlige debat om stien. Men den specifikke løsning kræver, at man eksproprierer en del af vores grund, hvilket vi synes er en meget voldsom politisk løsning på en udfordring, hvor der også foreligger andre muligheder, som ikke indebærer ekspropriation,« siger Jenny Löfgren til KøbenhavnLIV, der er kommunikationschef hos Noma. En af de løsninger, der er lagt op til af forvaltningen, er en gangbro rundt om hegnet, så man stadig kan færdes langs vandet, men ikke kommer ind på Nomas grund. Det er dog ikke så ligetil. Det kræver, at kommunen først skal lave en forundersøgelse for derefter at skulle betale for etablering af broen. Niels E. Bjerrum så helst, at man bare kunne klippe et hul i hegnet. »Gangbroen kunne da sikkert være en flot og fin løsning, det er bare en meget dyr løsning. Det smarte ville være at klippe et hul i hegnet, og så bare sige, at folk kunne gå igennem den sti, som de hele tiden har gjort. Jeg synes, det er problematisk, at det skal være så besværligt,« siger Niels E. Bjerrum.",
        "metadata": {
            "source": "https://www.berlingske.dk/indland/sagen-om-nomas-hegn-udsat-igen-som-om-det-er-maanelanding-nummer-to-siger",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912339/24932898-noma-stter-potteplanter-p-og-rundt-om-sti-for-at.jpg",
            "publication_time": "Tirsdag d. 15. april 2025, kl. 15.40",
            "author": "Christoffer Løntoft Baun",
            "related_links": [],
            "attachments": []
        }
    }
}