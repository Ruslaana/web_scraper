{
    "version": "1.0",
    "document": {
        "id": "https://www_berlingske_dk/rejser/tag-paa-eventyr-i-nicaragua",
        "title": "Tag på eventyr i Nicaragua",
        "content": "Har du mod påat være turist-pioner, så er Nicaragua garanteret noget for dig. Det kan være et krævende land at rejse i, men det er besværet værd, beretter vor skribent, der lejede en bil og kørte gennem det mellemamerikanske land. Se at komme ud af hovedstaden i en fart! Der er ikke ret mange lande, hvor de ord er et godt råd til turister, men for Nicaraguas vedkommende gælder de. Managua er der ikke meget sjov ved – ikke i sammenligning med, hvad resten af landet kan byde på. Byen er præget af en noget uheldsvanger placering midt i et jordskælvs-epicenter, så der er næsten ingen værdige gamle bygninger at se ud over domkirkeruinen, hvor tårnuret stadig viser klokkeslættet for sidste katastrofale jordskælv, lillejuleaften for 37 år siden. Men det er i Managua man lander, hvor man eventuelt lejer sin bil, brænder kulturchokket af og får nica-rytmen ind i blodet. Så bliv der højest et par dage og brug dem til at daske lidt rundt, se de få seværdigheder – som molen med alle restauranterne ved Managuasøen – og først og fremmest til at få ordnet det praktiske til den rigtige del af turen. Et godt sted at begynde og/eller ende sit Nicaragua-eventyr er Masaya-regionen, der ligger ganske tæt på Managua. Blot 30 km fra metropolen ligger naturreservatet Parque Nacional Volcán Masaya, med seks vulkaner og den dampende, rygende Santiago som centru Man kan kørehele vejen, og der går busser, eller man kan vælge at vandre op til den – en lang, meget varm tur i et mærkeligt afsvedet landskab. Det tager flere timer, og når man så endelig ankommer til den store smeltedigel, advares man om kun at opholde sig der højst et kvarter, så svovlholdig er luften. Men det er al besværet værd. Selve Masaya-regionen er ganske indtagende. Her er frodigt, også i tørketiden, med svulmende frugtboder, blomsterudsalg og møbelforretninger under åben himmel langs landevejene. Masaya by er centrum for kunsthåndværk fra hele landet, men også landsbyerne rundt om har meget at byde på, som for eksempel den lille Nandasmo med alle træskærerne, der for nærmest ingenting laver små kunstværker af pochote-træ. Pochoten, torn-cederen, er ikke et træ, man skal omfavne efter for meget rom – det lever op til sit navn, som det til gengæld har givet videre til en hel egn i regionen, El Pochote. Og netop her, uden for byen Masatepe, ligger et godt sted at overnatte, hvis man tilhører den mere satte generation eller er en familie med mindre børn: Flor de Pochote midt i skoven med udsigt opad til aktive vulkaner og nedad til en kæmpemæssig vulkansø. Man lejer sin egen komfortable hytte hos et dansk-nicaraguansk ægtepar, og herfra kan man gå ture, med eller uden guide, eller tage på udflugter. Billigt, rart og trygt. Pochotetræets blomst erret underfulde. Det kan opleves ved selvsyn, når man tager videre til Det ferske (søde) hav, som spanierne døbte den kæmpestore Lago de Nicaragua, som udover at rumme blandt andet verdens eneste ferskvands-hajer har et utal af yndefulde småøer. De fantastiske sommervillaer på øerne ejes typisk af velhavere fra Managua, mens de folk, der for småpenge sejler turister omkring, måske er vokset op på en af dem i en fattig fiskerfamilie engang. Et af bådfolkenes tilbagevendende numre er at plukke en pochoteblomst til de kvindelige ombordværende og lade den folde sig ud. En overordentlig erotisk gestus. Søen velsigner Granada, landets smukkeste by og største turistmagnet, med friske briser hele året. Granada er et godt eksempel på den gamle spanske kolonistil, der her er velbevaret og uspoleret takket være en god balance mellem turisme og fredning. Rigtig godt sted, autentisk og hverken simili eller nostalgi. Om natten susersmådrengene omkring blandt turisternes borde og optræder med breakdance eller ældgamle traditionelle danse, som for eksempel den med kæmpedukken La Gigantona, Hun snurrer rundt på gaderne alle vegne ved festlige lejligheder, en dame af spansk herkomst, som leder efter små indianske elskere. Mere kant har den anden af provinsens to vigtigste byer, Leon. Den er bygget efter samme skabelon med masser af lave bygninger, der hænger sammen i store firlængede enheder med patioer i midten. En livlig by, berømt for sit universitet og politisk og socialt lidt urolig. Smuk, men slidt, helt upyntet og med en berømt domkirke. Her ligger nationalpoetenRubén Darío begravet. Ham slipper man ikke for nogen steder i landet; hver en flække har en park eller plaza opkaldt efter ham – og mindst en statue. Så er det også ved at være slut med de koloniale byer – den sidste værd at nævne er også den ældste og måske mest oprindelige, El Viejo, ganske lille, oldgammel, spaghettiwesternagtig. Ikke et hotel er der, men til gengæld en domkirke, som katolikker fra hele verden valfarter til. Byen ligger nordvest for industribyen Chinandega, der som de fleste andre større byer i landet ikke er noget for øjet, men til gengæld som de andre har skjulte kvaliteter som sene danserestauranter og spisesteder. Vi valgte, ikke mindst på grund af varmen, at køre helt ud til kysten og leje os ind i det eneste hotel i lillebyen Corinto – et fortidslomme af en bade-, fisker- og havneby med et vidunderligt stillehavskøkken, frisk luft og en utrolig udsigt. Her er lige fremragende for aktivitetshungrende surfere og dykkere og for dagdrivere og stranddasere. De nicaraguanske byer er handelscentre, travle og energiske især under kaffehøsten (fra januar til marts), men det er naturområderne, der er værd at besøge. Vi valgte et sted nær kaffebyen Matagalpa kaldet Selva Negra. Det viste sigat være en gammel tysk farm, opkaldt efter Schwarzwald, med hotel og bindingsværkshytter samt masser af sauerkraut på det økologiske menukort. Det ville ikke undre at høre tyrolerjodlen i højderne, men i stedet hørte vi brøleaber (ret tigeragtigt, lidt hårrejsende) og kaldet fra de sjældne quetzale-fugle med de lange, lange halefjer. På vejen tilbage passerede vi landsbyen Chagüitillo og fik gudskelov øje på et lille skilt, der viste mod et næsten nyt arkæologisk museum. Her bagved snor en smal flod sig gennem en klippekløft, på hvis sider der er i massevis af helleristninger fra præcolombiansk tid. De lokale bruger floden til at vaske tøj i; et sted springer ungerne splitterravende nøgne i vandet fra mange meters højde. Det må man formode, at de har gjort i flere tusind år.På næste side kan du læse om, hvad der er værd at vide, når man skal rejse rundt i Nicaragua",
        "metadata": {
            "source": "https://www.berlingske.dk/rejser/tag-paa-eventyr-i-nicaragua",
            "image_url": "https://berlingske.bmcdn.dk/media/cache/resolve/image_x_large_vertical/image/41/416422/6864155-rejseliv-imported-photo.jpeg",
            "publication_time": "Mandag d. 13. april 2009, kl. 11.00",
            "author": null,
            "related_links": [],
            "attachments": []
        }
    }
}