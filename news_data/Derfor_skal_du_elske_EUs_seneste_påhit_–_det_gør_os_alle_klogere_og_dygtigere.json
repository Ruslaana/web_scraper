{
    "version": "1.0",
    "document": {
        "id": "https://www_berlingske_dk/kommentar/derfor-skal-du-elske-eus-seneste-paahit-det-goer-os-alle-klogere-og",
        "title": "Derfor skal du elske EUs seneste påhit – det gør os alle klogere og dygtigere",
        "content": "Du skulle gøre dig selv en tjeneste. En aften, hvor du keder dig, men vil gøre verden til et bedre sted, så tag nogle af regnskaberne fra Danmarks største virksomheder. Ingen af dem lader være med at fortælle om, hvordan de påvirker miljøet, klimaet, diversiteten og alt muligt andet. Men de fortæller det på hver deres måde. Indtil nu har hver årsrapport talt hvert sit – ofte farverige – sprog. Det betød, at ESG-ratingbureauer måtte stå for at oversætte virksomhedens ord om »Environment«, »Social« og »Governance« —  miljø og klima, sociale forhold samt virksomhedsadfærd. Og det har ikke fungeret særligt godt. Med EUs seneste påhit er vi er gået fra overfladiske spørgeskemaer til virkelig rapportering. Kernen i ESG-rapporteringer transparens og ærlighed. Det er altså en udvidelse af det finansielle regnskab til at omfatte aftrykket på miljø og sociale forhold. Med ét sprog for at tale »bæredygtigt« med hinanden. Den nye måde at kommunikere på gør os allesammen klogere. Klogere på hinanden. Og dygtigere til at drive virksomheder, hvor der er styr på butikken. Fordi vi får et mere transparent og sammenligneligt billede af virksomhederne. Til gavn for bestyrelser, investorer og samarbejdspartnere. Forestil dig tiden før: Her har vi alle taget pænt tøj på og vist os frem fra vores bedste side. Nu går vi i stedet sammen ind i omklædningsrummet og tager tøjet af. Nu kan vi så se, hvordan hinanden i virkeligheden ser ud. Uden tøj. Der er fuld transparens. Er det kønt? Ikke altid. Er det ærligt? Ja, for søren. Er det skræmmende? Ja, gu' er det skræmmende. Er alt så godt med EUs nye direktiv med krav til virksomheders oplysninger om bæredygtighed, Corporate Sustainability Reporting Directive (CSRD)? Nej det er det ikke. CSRD er ikke perfekt i sin nuværende form. Fordi direktivet skal omfatte så mange forskellige emner inden for miljø, sociale og governance forhold, må vi erkende, at prisen er en så omfattende mængde datapunkter, at substans og kvalitet risikerer at gå tabt. Man kan miste overblikket i forhold til, hvad der er væsentligt. Dermed er der risiko for, at de problemer, somEU gerne vil løse– nemlig at skabe sammenhæng mellem rapportering og de faktiske handlinger i virksomhederne, risikerer at gå tabt. Det var naturligvis ikke intentionen med CSRD. Ambitionen må være, at bæredygtighedsrapportering får samme kvalitet som den finansielle rapportering for ultimativt at få virksomhederne til at bidrage til at løse de mange udfordringer, som vi står over for, hvad angår klima, biodiversitet, social sammenhængskraft og redelig virksomhedsdrift, mv. Realiteten er, at CSRD på den side kan blive en »gamechanger« og et værktøj til at få mere bæredygtige virksomheder. Men det kan også blive et »bureaukratisk monster« og en »papirtiger«. Udfaldsrummet er stort, og succesen kommer ikke af sig selv. Det kræver, at virksomheder spiller aktivt med, og at virksomhedens interessenter bidrager til at skabe klarhed over krav og forventninger. Og fremfor alt må virksomhederne ikke blive underkastet en offentlig gabestok. Tænketanken Axcelfuture har udgivet en håndbog i CSRD, som Christina Kjær er medforfatter på.Fold sammenLæs mereFoto: Axcelfuture – Erhvervslivets Tænketank. Jeg er meget enig i, hvadØrsted skriver i deres nyaflagte CSRD-aligned regnskab: »We believe that this EU directive and the standards will not only ensure a more balanced, transparent, and consistent disclosure of sustainability information, but also catalyse strengthened sustainability governance and management.« Fordi CSRD pr. definition bliver noget, som bestyrelsen skal stå på mål for, bliver EUs nyeste påhit et ledelsesmandat. Dermed bliver det ikke en papirtiger – medmindre bestyrelserne og ledelserne selv gør det til en ikkeprioritet. For at opnå reel værdiskabelse og ansvarlig virksomhedsdrift skal kulturen følge med. Kontroller og rapportering skaber ikke værdi i sig selv. Kulturen følger med, når ledelsestoppen sætter retningen med mandat fra bestyrelsen. Rapportering bliver et værktøj til at holde styr på butikken. 1. Oversættelsen fra væsentlighedsanalysen på »emneniveau« til oplysningskravene mangler Nu bliver det lidt teknisk, men lad os hoppe ud i det: Virksomhederne er utrygge ved, hvilke oplysningskrav der tilhører hvilke delemner i CSRD. De er også utrygge ved, om de tager nok med i deres CSRD-regnskab, eller om de overimplementerer. Oversættelsen fra delemner til oplysningskrav bør være en del af vejledningen fra Bruxelles, så virksomhederne ikke er efterladt i det uvisse. 2. Fjern de datapunkter, der blot handler om metode Vi fortsætter det tekniske tema: 7 ud af 82 oplysningskrav drejer sig om meta- og metoderelaterede data. Det er oplysningerne om, hvordan virksomheden måler og vurderer sin egen præstation – altså de metoder, værktøjer og teknikker, der er gået ind i ESG-rapporteringen. Metodeafsnit bør høre til under et særskilt metodeafsnit og ikke under selve afrapporteringen. Det overrasker mange, at kun 23 procent af kravene faktisk er konkrete tal, der fortæller os, hvordan en virksomhed præsterer i forhold til forskellige mål. 40 procent af oplysningskravene er fortællende i forhold til indsatser i virksomheden. 3. Synliggør de 82 oplysningskrav, og fjern delemner Virksomhederne organiserer sig i høj grad efter oplysningskravene, hvorfor jeg foreslår at fjerne unødige underkategorier til standarderne. Det vil øge simpliciteten. Christina Kjær er forskningschef i Center for CSRD og tænketanken Axcelfuture Forskningschef Christina Kjær: Nye EU-krav kan være et værktøj til at få mere bæredygtige virksomheder – men risikerer også blive et bureaukratisk monster. Arkivfoto: Søren BidstrupFold sammenLæs mere",
        "metadata": {
            "source": "https://www.berlingske.dk/kommentar/derfor-skal-du-elske-eus-seneste-paahit-det-goer-os-alle-klogere-og",
            "image_url": "https://berlingske.bmcdn.dk/media/cache/resolve/image_x_large/image/180/1806953/24730461-christina-kjr-christina-kjr-er-forskningschef-h.jpg",
            "publication_time": "Søndag d. 30. juni 2024, kl. 12.39",
            "author": null,
            "related_links": [],
            "attachments": []
        }
    }
}