{
    "version": "1.0",
    "document": {
        "id": "https://www_berlingske_dk/virksomheder/tidligere-discovery-direktoer-aldrig-mere-et-politisk-topjob",
        "title": "Tidligere Discovery-direktør: Aldrig mere et politisk topjob",
        "content": "Det offentlige slagsmål med TDCs YouSee, som med ét trak tæppet væk under tv-leverandøren Discovery, drænede topchef Christian Kemp så meget, at han lovede sig selv aldrig mere at tage et politisk topjob. Nu skal han stå i spidsen for at få udbredt et danskudviklet system, hvor man lynhurtigt kan generere annoncer og distribuere dem uden menneskelig indblanding. 57-årige Christian Kemp er netop indtrådt som næstkommanderende i journalist og forfatter Michael Jeppesens digitale bureau Render, som allerede har store kunder som Coop på listen. »Det er en ung virksomhed med superdygtige mennesker, højt til loftet, og hvor en god idé med et enormt, uforløst potentiale i både Danmark og udlandet er styrende. Jeg tror, at jeg kan bibringe Render en masse erfaring med salg, strategi og udrulning i Danmark såvel som ude i verden,« siger Christian Kemp om sit nye job. Han har arbejdet med tv, siden han kom til TV3 i 1994. Fra 2013 var han topchef i Discovery, hvis tv-kanaler YouSee i efteråret 2019 valgte at sætte på porten for at spare penge. Det udløsteet offentligt slagsmål uden sidestykkemellem de to. Siden har YouSee mistet 200.000 tv-abonnenter oger nu for første gang under en million, efter at 130 tv-kunder dagligt i juli-september sagde op. Et år senere nedlagde Discovery direktørstillingerne i Norden. »Jeg havde dybest set udtjent min værnepligt. Det var et afsluttet kapitel i et professionelt liv og foregik meget fint og respektfuldt fra begge parter. Jeg har haft nogle af de bedste oplevelser i mit arbejdsliv hos Discovery og har intet at være sur over, men vi havde godt af at komme af med hinanden. Jeg lovede mig selv aldrig at have et politisk topjob igen. Jeg vil hellere beskæftige mig med noget, der bevæger sig i mulighedernes verden. Da jeg stoppede på Discovery, var jeg virkelig mast og træt, tømt for energi. Jeg havde brug for at slappe af og lave alt det, jeg aldrig havde haft tid til. Jeg savnede slet ikke arbejdet og at træde i hamsterhjulet med de automatopgaver, der følger med,« siger Christian Kemp. Han er samtidig ikke i tvivl om, at han kom ud på det rigtige tidspunkt: »Tv-verdenen bruger i dag flere ressourcer på at begrænse sin nedgang end på at vokse.Den traditionelle tv-forretning er under et sindssygt pres, også i årene fremover. Rigtigt mange husstande fravælger den traditionelle tv-pakke, og indholdet på streamingtjenesterne er eksploderet og nemt at tilgå, så branchen kikker ind i meget, meget store udfordringer. Det var jeg nok blevet træt at af forsvare. Det er sgu' sjovere at bygge op end rive ned.« Derfor tændte det ham, da han stødte på Michael Jeppesen og hørte om Render. »Hvor mange gange har man ikke set den samme annonce for samme produkt og samme virksomhed? Det gør ikke én mere interesseret. Render kan automatisere produktionen af alle annoncer på tværs af alle medietyper, så man med meget få ressourcer kan lave tusindvis af versioner til hundreder af forskellige platforme helt automatisk. Jeg kan tilføre min erfaring med at lede en virksomhed, med at prioritere arbejdsopgaver, sætte struktur på og kortlægge, hvordan vi bedst muligt træder ind på den internationale scene. Der er tårnhøje forventninger til, hvad vi gerne vil og skal. Men jeg kommer ikke til at ligge søvnløs om natten. Min opgave bliver at prioritere rigtigt,« forklarer Christian Kemp. Han bliver den dagligt ansvarlige for driften af Render, der har lige over 15 ansatte på kontoret på Vester Voldgade bag Rådhuspladsen i København, under Michael Jeppesen. Det licensbaserede system retter sig mod virksomheder med et markedsføringsbudget og en annonceproduktion af en vis størrelse, og flere udenlandske virksomheder afprøver i øjeblikket systemet. Ud over selve opgaven i jobbet er Christian Kemp glad for, at hans alder er blevet set som et plus: »I hele mit arbejdsliv har jeg været i et system, hvor ideer af naturlige årsager skulle gennem mange instanser, og så sker det, at gode ideer dør. Det gør de ikke her. Det er en befrielse og samtidig et befriende godt eksempel på, at mange flere unge virksomheder i højere grad burde gøre brug af ressourcer med lang erfaring. Mange unge virksomheder begår en masse fejl, som de ikke behøvede at gøre, hvis de entrerede med folk med en vis erfaring. Når man er +50 år, udsættes man for aldersvurdering, selv om ingen vil indrømme det. Det skaber fattigere arbejdspladser. Det er virkeligt synd, at ikke flere får øjnene op for det.« Men han skal ikke ynkes, fastslår han: »Jeg har altid været enormt bevidst om, at når man havde et job, som jeg havde, og stod øverst på kommandobroen, såerdet bare en udsat position. Selvfølgelig kan man risikere, at jobbet bliver nedlagt. Det skal man ikke klynke over. Det er en del af jobbet. Derfor får man en bedre løn og andre privilegier. Nu er jeg med i et ungt og innovativt miljø igen, som da jeg begyndte hos TV3 i 1994. For mig er rejsen den sjove. Om man ender med at tjene mange eller få penge, betyder ikke noget. Jeg kender mange tidligere topchefer, der kæmper med at finde ud af, hvad de nu skal lave. Et godt råd: Vær åben. Lad være med at tænke for traditionelt og tro, at bare fordi man engang har været topchef, skal man tilbage. Vær ikke låst af fortiden, men forsøg at overbevise virksomhederne om, at de ressourcer og den erfaring, som man selv stiller med, kan være til gavn for dem. Jeg er 57 år i dag – gu' skal man da ikke afskrive sig selv.« For selv om YouSee-striden drænede ham og i sidste ende kostede ham jobbet, gav den ham ekstra ballast. »Om jeg har lært meget af det halve års kamp med YouSee? Er du da vanvittig! Hvis man vil hyre nogen til krisehåndteringer eller at navigere i totalt stormvejr, kan man bare ringe.«",
        "metadata": {
            "source": "https://www.berlingske.dk/virksomheder/tidligere-discovery-direktoer-aldrig-mere-et-politisk-topjob",
            "image_url": "https://berlingske.bmcdn.dk/media/cache/resolve/image_x_large/image/148/1489558/23934944-.jpg",
            "publication_time": "Fredag d. 26. november 2021, kl. 22.31",
            "author": "Thomas Breinstrup",
            "related_links": [],
            "attachments": []
        }
    }
}