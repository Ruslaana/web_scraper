{
    "version": "1.0",
    "document": {
        "id": "https://www_berlingske_dk/politik/i-gaar-var-generalproeven-paa-det-store-hybridangreb-og-eksperterne",
        "title": "I går var generalprøven på det store hybridangreb – og eksperterne advarer om, at vi slet ikke er klar til »cyber armageddon«",
        "content": "Gårsdagens TDC-nedbrud, som faldt sammen med genvordigheder med Banedanmarks nye signalsystem, forstyrrede danskernes torsdagseftermiddag og førte til hektisk aktivitet hos myndighederne. Men så var det heller ikke værre. For der kom styr på det hen under aften, og hidtil har vi ikke hørt om danskere, der kom i klemme. Så nådigt slipper vi dog ikke, hvis det er alvor, og der er tale om flere simultane angreb, imens informationskrigere aktivt modarbejder udbedring. For det er vi slet ikke klar til, lyder det fra flere eksperter dagen derpå. Faktisk viser nedbruddet, at der er større sandsynlighed for »cyber armageddon« end en blød landing, den dag det går galt, siger hybridkrigsekspert André Ken Jakobsson, som er adjunkt ved Center for War Studies på Syddansk Universitet. »Der en underliggende diskussion om, hvor slemt det egentlig kan gå. Her virker det til, at vi har fået en lille forsmag på, at det faktisk kan gå ret galt,« siger han. Han henviser til, at det, på trods af at der bare var tale om en teknisk fejl, blev nødvendigt at sende politi og køretøjer på gaden, så borgerne kunne komme i kontakt med beredskabet. »Allerede der er vi blevet ramt ret voldsomt. Og ikke kun på det praktiske. For hybrid krigsførelse handler om at underminere vores mulighed for at træffe beslutninger og underminere borgernes tiltro til, om myndigheder, system og regering kan beskytte os,« siger André Ken Jakobsson. Så vidt hybridkrigsperspektivet, som i høj grad foregår på det psykologiske plan, hvor modstanderens succeskriterier blandt andet er at få os til at føle os sårbare og forvirrede. På det praktiske plan var der også øjenåbnere, siger sekretariatschef for Danske Beredskaber, Bjarne Nigaard. For eksempel lærte danskerne, at de skal ringe 112 uden simkort i telefonen, hvis der ikke er hul igennem til mobilselskabet, og at anbefalingerne ompreppingikke er ren alarmisme. Myndighederne fik også blik for svagheder, som sekretariatschefen ikke vil gå i detaljer med af sikkerhedshensyn. Men blandt dem var manglende analysekapacitet til lynhurtigt at skaffe overblik over, hvad nedbruddets afledte konsekvenser kunne blive. Det kaldes også kaskadeeffekter. Et eksempel kunne være, hvis kommunikationsproblemer havde medført, at Banedanmarks samtidige signalproblemer blev sværere at udbedre. Det skete heldigvis ikke, ifølge styrelsen. Og ifølge Bjarne Nigaard, virkede beredskaberne også efter de aftalte procedurer. »Efter omstændighederne synes jeg, at vi lokalt fandt de rigtige løsninger, heriblandt at sende køretøjerne på gaden og dermed etablere en analog kommunikationslinje. Men vi er ikke optimalt forberedt på, hvad der sker, hvis nogen trækker stikket. Den ressource er sparet væk og har været det siden 1990erne,« siger han. Manglende overblik og koordination mellem beredskabets forskellige aktører er ofte blevet kritiseret. Spørger man Bjarne Nigaard, hvordan det gik i går, peger han på, at beredskabsministeren måtte henvise til andre myndigheder, da medierne ville vide, hvordan han så situationen. »Det synes jeg sætter det ret godt i perspektiv. I den ideelle verden skulle han have spillet en rolle. Vi har endnu ikke fået det koordinerende mandat på plads i Danmark,« siger sekretariatschefen. Bundlinjen hertil er altså, at TDCs fejl afslører, at det kan gå rigtig galt, den dag det er alvor, men at beredskabet bestod den lille generalprøve med væsentlige anmærkninger. Spørger man forpersonen for Cybersikkerhedsrådet, sikkerhedsekspert hos Dubex Jacob Herbst, lander gårsdagens indsats på et seks eller syvtal på den gamle 13-skala. For vi kom jo trods alt igennem det. »Det er en voldsom lærestreg om, hvor dødafhængige vi er af vores digitale infrastruktur, og hvor store konsekvenser det har for samfundet, når den ikke fungerer. Og det her var endda en ganske almindelig torsdag eftermiddag, hvor der ikke skete noget særligt. På trods af det havde det kæmpe indflydelse på rigtig mange,« siger han. Bør TDC overhovedet have sådan nogle svaghedspunkter her? »Vi bør nok diskutere, hvordan vi gør os mere robuste, så vi ikke har den her slags enkeltstående sårbarheder, som kan ramme os så hårdt. Vi mangler en grundlæggende erkendelse af, at vi er gået fra at være et analogt til at være et digitalt samfund,« siger Jacob Herbst. Han vurderer ikke, at Danmark har beredskabet til at holde stand under et rigtigt vedholdende hybridangreb, som rammer flere sektorer samtidig. »Vi er ikke tilstrækkelig klar til den dag. Vi har ikke beredskabet til noget, der sker på tværs af samfundet. Vi har ikke setuppet til at håndtere en større krisesituation på det niveau. Vi har sovet tornerosesøvn på det her område i mange år og oplever nu en brat opvågning,« siger han. Hybridkrigsseksperten André Ken Jakobsson kalder gårsdagens hændelse kærkommen, fordi vi fik en lille forsmag på, hvad der kan ske.Worst casevar både tele- og energisektoren blevet ramt samtidig. TDC ser »ingen indikationer på«, at det var andet end en teknisk fejl. Men det behøver ikke nødvendigvis være rigtigt, siger eksperten – for myndighederne kan have interesse i at spille det ned for at nægte modstanderen en propagandasejr. »Der ligger overvejelser bag, hvad man melder ud offentligt, også hvor langt man går i forhold til at sige, om det er ondsindet, og hvilken aktør som står bag. Det har vi set i rigtig mange tilfælde. Der er et musikalsk spil i, hvad myndighederne siger, som kan tvinge politikerne til at tage handling,« siger han. Mark Fiedel, som om få dage bliver fungerende chef for Center for Cybersikkerhed, mener dog godt, at vi kan stole på ham, når han afviser, at der er indikationer på, at en ondsindet handling lå bag.  Status på driftsforstyrrelser hos TDCTDC oplever torsdag driftsforstyrrelser på selskabets mobilnetværk. Center for Cybersikkerhed følger som myndighed på teleområdet situationen tæt.Læs mere her:https://t.co/sV8DEZdsR6#CFCS#driftsforstyrrelserpic.twitter.com/1JPGJRoo2g Ellers ville han kommunikere på en anden måde, siger han. »Jeg er bare en grå embedsmand, som skal følge forvaltningsreglerne. Man kan og man bør faktisk tage for pålydende, hvad vi kommunikerer ud,« lyder det. Er vi klar til et omfattende hybridangreb, som er vedholdende og rammer på flere fronter? »Der er i hvert fald rum for forbedring. Men set fra indersiden var der også rigtig mange ting, som trods alt fungerede i går. Det er ikke noget, man kan svare binært på, for jeg tror ikke man kan forberede sig i detaljen på alle scenarier,« siger Mark Fiedel.",
        "metadata": {
            "source": "https://www.berlingske.dk/politik/i-gaar-var-generalproeven-paa-det-store-hybridangreb-og-eksperterne",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863481/24843207-tdc-fik-travlt-i-gr-og-det-samme-gjorde-beredska.jpg",
            "publication_time": "Fredag d. 29. november 2024, kl. 19.12",
            "author": "Andreas Lindqvist",
            "related_links": [],
            "attachments": []
        }
    }
}