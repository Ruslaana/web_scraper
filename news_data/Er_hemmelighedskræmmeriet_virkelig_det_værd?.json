{
    "version": "1.0",
    "document": {
        "id": "https://www_berlingske_dk/kommentatorer/er-hemmelighedskraemmeriet-virkelig-det-vaerd",
        "title": "Er hemmelighedskræmmeriet virkelig det værd?",
        "content": "Findsen-sagen, eller med flere ord og mere præcision sagen om hjemsendelsen og sigtelsen mod tidligere chef for Forsvarets Efterretningstjeneste Lars Findsen, eksploderede (igen) i sidste uge, da Berlingske kunne afsløre at en del af grundlaget formistilliden til Findsen angiveligt er hans sexliv, kombineret med nogle historier om lemfældig omgang med kasserede cykler. Oplysninger er lækket fra de fortrolige briefinger med partiledere på Christiansborg. Det fremgår ikke klart, hvem der har lækket det, men det er også mindre interessant for denne klummes pointe. For hvad der i stedet er relevant er det, lækken viser. For nu står vi i offentligheden i en noget besynderlig situation. Det fremstår, som om myndighederne har foretaget sig noget endog meget kritisabelt, men det er svært at vurdere, for vi ved ikke nok. På den anden side står, at PET fortsat hævder, at de kun hardelt sagsrelevante detaljer. Dette bakkes måske, måske ikke, op af eksperter, der siger, at sexdetaljernekan være væsentligefor en international sikkerhedsgodkendelse, men om de er relevante eller ej, aner ingen, undtagen en lille håndfuld mennesker med tavshedspligt.  Og der når vi til pointen, for sagen eksemplificerer perfekt, hvorfor vi skal være endog meget varsomme med hemmelige sager. For sagerne ender oftest med at blive ført i pressen, men konstant ud fra en (i bedste fald) halv fortælling, hvor ingen aner, hvad der er op og ned, fordi vi kun ser dele, der ovenikøbet åbenlyst er delt med en agenda. Og i denne sag ser vi dele, der er dybt problematiske for staten. Det viser, at der måske er to fordele ved det gamle juridiske slagord om, at ingen bør kunne hænges i stilhed. Både på grund af det åbenlyse argument om retssikkerhed, men denne sag viser også, at man i et åbent demokrati hurtigt får skabt så meget virak og mistillid til systemet i en sådan sag, at man måske skulle overveje om, den a) kunne gøres åben, og hvis ikke så b) om det er besværet værd. For selv hvis man antager, at Findsen er skyldig i alt og har skadet danske interesser, hvad gør det så ved danske interesser, at en sag som denne kører i offentligheden? At medarbejderne i vores to hemmelige tjenester hver dag skal læse om deres arbejde, at der skabes mistillid til systemet og ministeriernes upartiskhed. Er det virkeligt besværet værd? Og for det andet, hvad hvis kritikerne har ret, og han faktisk er uskyldig? Hvad vil det gøre ved danske interesser, og i øvrigt ved den stakkels mands liv? Måske man næste gang en sag af denne karakter opstår med fordel kunne overveje at skele til det private erhvervsliv, hvor de fleste, der har et arbejde som mit, gennem tiden har behandlet, set eller hørt om sager, hvor direktører og andre på højt niveau, der havde gjort noget kritisabelt, er blevet lempet ud ad bagdøren, fordi det i højere grad var i virksomhedens interesse end en pinagtig sag i fuld offentlighed. Måske dette forløb ikke har været i Danmarks interesse. Leif Hove-Donbæk er advokat og medlem af SF",
        "metadata": {
            "source": "https://www.berlingske.dk/kommentatorer/er-hemmelighedskraemmeriet-virkelig-det-vaerd",
            "image_url": "https://berlingske.bmcdn.dk/media/cache/resolve/image_x_large/image/159/1591661/24201730-lars-findsen.jpg",
            "publication_time": "Torsdag d. 15. september 2022, kl. 13.00",
            "author": "Leif Hove-Donbæk",
            "related_links": [],
            "attachments": []
        }
    }
}