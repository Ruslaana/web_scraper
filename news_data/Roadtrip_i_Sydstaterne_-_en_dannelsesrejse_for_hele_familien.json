{
    "version": "1.0",
    "document": {
        "id": "https://www_berlingske_dk/rejser/roadtrip-i-sydstaterne-en-dannelsesrejse-for-hele-familien",
        "title": "Roadtrip i Sydstaterne - en dannelsesrejse for hele familien",
        "content": "For at slå temaet an lægger vi ud i Atlanta, for det var her, at borgerrettighedsforkæmperen Martin Luther King, som i mere end 10 år stod i spidsen for borgerrettighedsbevægelsen, blev født den 15. januar 1929 – og også her, at han ligger begravet. Vores første prioritet i Atlanta er derfor at besøge Martin Luther King jr. National Historic Park, hvor vi ser en film om Martin Luther King, og alle bliver vi slået omkuld af hans fænomenale talegaver – hvordan han med autoritet, patos og musikalitet serverer sine stærke budskaber. Det er en bevægende oplevelse. Det samme er det at gå rundt i hans barndomshjem, som ligger et stenkast fra museet i et pænt middelklassekvarter tæt på den baptistkirke, hvor hans far var præst.  Men Atlanta er andet end Martin Luther King. Den er et moderne finanscentrum med skyskrabere, ottesporede motorveje, shopping malls og store virksomheder som Coca Cola og CNN. Gastronomisk viser Atlanta sig at være et godt udgangspunkt for vores sydstatseventyr, for på Pitty Pat’s Porch får vi en klar fornemmelse af, hvad der venter os de næste tre uger. Vi bliver bænket på restaurantens veranda og får serveret en gigantisk anretning med friturestegt kylling og ribeye med kartoffelmos – og som tilbehør: muffins! Vi er ved at revne, og det skal ikke blive sidste gang, at vi må levne. Efter to overnatninger i Atlanta sætter vi kurs mod bjergene i det nordlige Georgia, hvor vi skal vandre i Amicalola Falls State Park. Mens nogle af os er yderst begejstrede for at hike, står vandring tydeligvis ikke øverst på listen hos andre, men da det er en familietur, hvor præferencerne går i forskellige retninger, er det en del af konceptet, at vi må imødekomme hinandens interesser. Så selvfølgelig binder vi alle vandreskoene og begiver os ud på en 19 kilometer lang tur gennem skovene i bjergkæden, der bliver til Smokey Mountains længere mod øst. Det er lidt af en prøvelse - også for de mere garvede af os – og det gør godt at slutte af med en iskold Budweiser på balkonen på Amicalola Lodge, hvor vi nyder stilheden og den enestående udsigt ud over den frodige bjergkæde.  Vi lægger Georgia bag os og kører ind i staten Tennessee – selvfølgelig med Johnny Cash som lydbillede. Det kan ikke være anderledes i denne countrymusikkens vugge, hvor Nashville er vores første stop. Vi fortsætter i Cash-sporet og besøger Johnny Cash Museum, som byen har etableret som en hyldest til musikeren, der har været med til at gøre Nashville verdensberømt. Et fint, lille museum, hvor man gennem billeder og diverse optagelser får et ærligt indblik i hans musikalske og private liv, de gyldne øjeblikke såvel som nedturene – sidstnævnte var der mange af.  I downtown Nashville ligger barerne som perler på en snor på Hunky Tonk Row – mest kendt er Tootsie’s Orchid Lounge. Gaden er desværre lidt disneyficeret med eksempelvis en Askepot-karet, hvilket virker temmelig malplaceret her midt i countrymusikkens hjerte. Men ser man bort fra det, vælter der musik ud fra alle barerne leveret af mere eller mindre talentfulde musikere, som alle har en drøm om, at det må gå dem som countrystjernen Garth Brooks, der blev opdaget på Bluebird Café i 1987. Bliver hurlumhejet for meget, skal man ikke gå langt for at finde et helt andet Nashville. I nabolaget finder vi den hippe kaffebar Crema, hvor lokale unge sidder ved høje langborde med deres laptops, mens de skødesløst har smidt deres skateboard op ad muren. Ved disken ligger postkort med Cremas favoritter blandt butikker og spisesteder i området, og med den kvalitet, Crema står for, tøver vi ikke med at prøve City House, som ligger i et roligt villakvarter. City House er en rustik restaurant, hvor italiensk møder sydstatsmad – f.eks. serverer de fantastiske pizzaer toppet med spejlæg. Efter to dage i Nashville vender vi firehjulstrækkeren mod sydvest – mod Memphis, som er hjemsted for rock ’n’ roll. Ligesom Nashville har Memphis sin bargade, Beale Street, med masser af musiksteder, men den er tydeligvis hårdere belastet end countrybyen – tonen er mere rå, kriminaliteten er højere, og der er flere tiggere. Oplev, hvordan Elvis havde indrettet sig i sit palæ, Graceland, i Memphis.Fold sammenLæs mere Når man er i Memphis, kommer man ikke uden om et besøg i Graceland, hvor Elvis Presley boede i 20 år frem til sin død i 1977. Det var i Memphis, at Elvis Presley blev spottet og indspillede sin første single, »That’s All Right« i det legendariske Sun Studio i 1954. Graceland er indrettet som et museum med masser af Elvis-klenodier – fra guitarer, kostumer og biler til vinylplader, breve og nøgleringe. Man kan gå rundt i kongens residens (dog ikke på førstesalen, hvor han blev fundet død) og se den corny indretning med gul hjemmebar, hvid lædersofa og langhårede væg til væg-tæpper. Men det er glansbilledet, man får af Elvis og hans liv. Intet sted nævnes et ord om hans misbrug af stoffer og alkohol eller skilsmissen fra Priscilla. Den mere nuancerede historie får man til gengæld i Sun Studio, hvor man kan læse avisartiklerne fra hans død, og her bliver han beskrevet som et ensomt menneske, vennerne havde vendt ryggen på grund af hans mangeårige misbrug.  Memphis dækker også over en sort historie, for det var her, at Martin Luther King blev skudt af en snigskytte 4. april 1968, da han ville gå ud på sin balkon på Lorraine Motel for at ryge en cigaret. Motellet er i dag omdannet til museet National Civil Rights Museum, hvor man kan se udstillinger om afroamerikanernes borgerrettighedskamp i 50erne og 60erne, men også om de afrikanske slavers liv for 400 år siden. Det gør et voldsomt indtryk at opleve, hvor grusomt den hvide mand har behandlet sine medmennesker – det er næsten ikke til at rumme. Sidste stop på rundturen er værelset med udgang til balkonen, hvor Martin Luther King blev myrdet, og badeværelset i bygningen på den anden side af gaden, hvorfra gerningsmanden affyrede de dræbende skud mod borgerrettighedsforkæmperen. Det er meget bevægende at komme så tæt på gerningsstedet, og vi forlader Memphis opfyldt af den emotionelle oplevelse. Vi passerer grænsen til Mississippi – staten, som Martin Luther King i sin berømte ’I have a dream’-tale henviser til som staten, hvor nogle af de værste forbrydelser mod sorte er blevet begået: ’I have a dream that one day even the state of Mississippi, a state sweltering with the heat of injustice, sweltering with the heat of oppression, will be transformed into an oasis of freedom and justice.’  Uretfærdighed og undertrykkelse er en del af Mississippis historie. Det er bomuldsland, og den frugtbare jord har gjort mange af områdets plantageejere rige, og de havde massevis af slaver, som levede under kummerlige vilkår. Efter slaveriets ophævelse i 1863 blev mange af slaverne boende, og det er årsagen til, at Mississippi er arnestedet for amerikanske musiktraditioner som gospel, jazz og blues. Derfor er det heller ikke tilfældigt, at vi lytter til blueslegenden Muddy Waters, da vi drøner af sted på Highway 61 – The Mississippi Blues Trail – mod Clarksdale, som bliver betegnet som bluesens vugge. Vi kører ind i byen, hvor Highway 61 rammer Highway 49 – i det berømte vejkryds, hvor den jævne bluesmusiker Robert Johnson ifølge overleveringen mødte en sort mand, der lærte ham at spille ekstraordinært godt og som betaling tog Robert Johnsons sjæl.  Ved samme kryds ligger Abe’s BBQ – et originalt spisested, hvor mottoet er ’swine dining’, og svin er da også gennemgående på menukortet, ligesom udsmykningen ud over billeder af diverse blueslegender og guitarer består af masser af grisebassefigurer. Abe’s serverer sandwich med pulled pork og ’hot tamales’, og det kan varmt anbefales. Man kan høre fremragende blues i Clarksdale – enten på Ground Zero Blues Club, som er ejet af skuespilleren Morgan Freeman, eller Red’s, som er en rustik bar med bliktag. Vi indlogerer os et par kilometer uden for byen på en tidligere bomuldsplantage – Shack Up hedder stedet, hvis slogan er »The Ritz we ain’t’«. Og der er bestemt langt til The Ritz-stilen, idet Shack Up består af små træ- og blikskure, som værtsparret har fundet i forskellige stater. De har så hentet dem til Clarksdale og gjort dem i stand – i Gunni Shack, som vi bor i, er der et gammelt klaver, og på den hyggelige veranda står to gyngestole i ægte sydstatsstil. Shack Up er et originalt bed & breakfast uden for Clarksdale, hvor man bor i blikskure.Fold sammenLæs mere På forhånd har de tre unge ikke ligefrem udtrykt begejstring ved tanken om at skulle bo i blikskure, men stedet er så originalt og anderledes, at de indrømmer, at de ikke ville have været oplevelsen foruden. Det hjælper sikkert også lidt på det, at de ved, at vi dagen efter skal overnatte i en gammel plantageejendom i Natchez, som nu er omdannet til hotel og restaurant. Jo længere vi bevæger os mod det dybe syd ad Highway 61, bliver landskabet mere bakket, og karakteristisk for området omkring Natchez er de imponerende palæer, som er bygget i græsk stil og omgivet af velplejede haver med gamle træer, hvor spansk mos hænger ned fra. Vi skal bo på Monmouth, som er et palæ fra 1818, hvor plantageejeren John A. Quitman boede med sin familie. Quitman døde nogle år før Den Amerikanske Borgerkrig, men han ville formentlig have støttet sydstaterne i deres kamp for at vriste sig fri fra resten af USA, fordi nordstaterne ville ophæve slaveriet. I hovedbygningen på Monmouth står en buste af Quitmans gode ven, sydstatsgeneralen Robert E. Lee – de to deltog i den mexicansk-amerikanske krig og skrev blandt andet sammen om strategier.  Under vores roadtrip i Sydstaterne viser denne Lee sig at være centrum for en aktuel strid i Charlottesville i Virginia, hvor der står en rytterstatue af Lee. Byrådet vil have statuen revet ned, fordi man mener, at den er et monument for den racediskriminationspolitik, der tidligere blev ført i Sydstaterne, men højreorienterede grupper, herunder Ku Klux Klan-medlemmer, går til modangreb. Det er tydeligt, at USA befinder sig midt i en værdikamp, som rækker tilbage til Den Amerikanske Borgerkrig, og det er en kamp, der er særligt nærværende i Trump-land, hvor sydstatsflaget vajer på verrandaerne. Mississippi bliver nu til Louisiana, og jo mere vi nærmer os New Orleans helt i syd, bliver det bakkede terræn afløst af et fladere og mere sumpet landskab. Vi passerer Lake Pontchartrain, hvor vandstanden under Katrina-orkanen i 2005 steg så drastisk, at digerne ved New Orleans ikke kunne klare presset og tre fjerdedele af byen blev oversvømmet.  Vi skal bo i det franske kvarter, French Quarter, som er kendt for sine charmerende træhuse i forskellige farver og med smedejernsverandaer. New Orleans, som blev grundlagt i 1718 af franske immigranter, er først og fremmest kendt for jazzen, som opstod på Congo Square i det, der nu er Louis Armstrong Park, for omkring 100 år siden. Når slaverne havde fri om søndagen, mødtes de i parken og spillede, og på den måde startede jazzmusikken, som i dag er en integreret del af bybilledet. Derfor er det også et must at høre jazz, når man besøger Louisiana-hovedstaden. Bourbon Street er en af de mest kendte gader, men den er meget turistet, og medmindre det er stripbarer, man går efter, skal man nok søge andre steder hen – f.eks. Frenchmen Street – for at høre den gode jazz. Og dog. For da vi på hotellet spørger efter gode jazzkoncerter, bliver vi anbefalet Jazz Playclub på Hotel Sernato, som ligger, ja, på Bourbon Street. På plakaten er The Nayo Jones Experience, som vi aldrig har hørt om, men den spinkle sorte kvinde i den hvide kjole bjergtager os med sin store vokal. Det er ikke uden grund, at Nayo Jones er blevet sammenlignet med store stjerner som Natalie Cole og Billie Holiday.  Et andet højdepunkt er alligator-sejladsen på en biflod til Mississippifloden. Kaptajn Jacob fortæller, at der er omkring et par millioner alligatorer i Mississippifloden, og vi ser da også mange. Selvfølgelig er det lidt snyd, for Jacob lokker dem med proteinkugler, som gør, at de kommer meget tæt på prammen, vi sejler i. Langs floden ligger små klynger af træhuse, hvor der bor familier, og vi er nærmest i chok over at se børn springe i floden – ned til alligatorerne! – fra taget af et skur, mens deres forældre står og ser på. Vi kigger rædselsslagent på kaptajn Jacob, men han fortrækker ikke en mine – sådan er det åbenbart, når man har sin hverdag blandt alligatorer. Og så er der maden. »Cajunfood’« der kendetegner Louisianas største by, er som indbyggerne i New Orleans: utrolig mangfoldig og med rødder i Middelhavsområdet, de franske øer i Caribien, Afrika og det øvrige USA. Det samme gør sig gældende for maden. En ægte sydstatsklassiker er gumbo, en stuvning af skaldyr, som vi bl.a. spiser på Orleans Grapevine i det franske kvarter. Det er vigtigt med god plads, når man skal køre over 3.000 km. Det var der i den Ford SUV, som fragtede os rundt i Sydstaterne.Fold sammenLæs mere Men prøv også Luizza’s – en uprætentiøs italiensk New Orleans-restaurant, hvor man får en varm velkomst af ejeren, som har italienske rødder, og som i øvrigt undrer sig over, hvordan vi har fundet frem til restauranten, for det er åbenbart ikke hver dag, der kommer turister. Efter tre døgn er vi klar til at lægge New Orleans bag os og tage hul på sidste halvdel af vores roadtrip. »Florida Welcomes You« står der på skiltet omgivet af palmer, da vi når ind i USA’s tredjemest befolkede stat efter at have krydset Alabama. Nok befinder vi os rent geografisk i Florida, men den del af staten, som løber hen langs Den Mexicanske Golfs nordlige kyst er kulturelt tættere forbundet til ’the deep south’ end det Florida, som vi kommer til senere på vores rejse. Dagens distance er turens længste - der er omkring 600 kilometer til Turtle Beach Inn på 'The Forgotten Coast', som ligger syd for Port St. Joe, hvor vi skal tilbringe de næste tre døgn på et bed and breakfast, der ligger ud til en bred strand med kridhvidt sand. Turtle Beach Inn består af et hovedhus med ni værelser og et par tilhørende huse, og vi skal bo i Sand Dollar House – et toetagers træhus med eget køkken og en veranda på cirka 30 kvm med to ventilatorer, en dobbelthængekøje og et fintmasket myggenet, så vi kan sidde i fred for myggene hele døgnet. Vi tilbringer da også det meste af tiden på verandaen – når ikke lige vi er på stranden eller ude at fiske, som de to drenge bliver så bidt af, at de glemmer alt om tid og sted og til storesøsteren og forældrenes store ængstelse først kommer tilbage tre timer senere end aftalt. Men stolt fremviser de deres fangst: en flot havkat, som bliver renset og smidt i ovnen. Det er ikke uden grund, stranden ved Den Mexicanske Golf langs Floridas nordkyst hedder 'The Forgotten Coast'. Stranden og beplantningen får straks en til at tænke på Vesterhavet i Danmark – lige indtil man springer i vandet. Temperaturerne er betydeligt højere her i Florida.Fold sammenLæs mere Det er en lille oase, vi her har fundet – så fredeligt og stille. Vi bliver hurtigt enige om, at vi godt kunne slå os ned for en længere periode, men vi er på roadtrip, og nye eventyr venter, så efter tre dage forlader vi denne skønne plet tidligt om morgenen og kører mod øst. Vejene snor sig smukt langs kysten, hvor morgensolen spejler sig i det blanke vand, og vi møder kun få biler – »The Forgotten Coast« giver virkelig mening. Vores destination er Orlando, og vi er klar over, at et andet Florida venter os. Som en lokal betjent, vi møder på vores vej, siger: »Orlando is another world«. Han har så ret, landbetjenten fra Wakulla County – Orlando er en helt anden verden. Med sine mange forlystelsesparker er Orlando verdens største turistdestination målt på overnattende gæster. Vi tager i Universal Studios, hvor man får et kig ind bag kulisserne i de mange film- og tv-produktioner, som Universal står bag. Seneste skud på stammen er »Islands of Adventure«, hvor trækplasteret er Harry Potter-universet, der er imponerende udført med Hogwarts-slottet, byen Hogsmeade og Hogwarts-ekspressen, som fører gæsterne fra perron 9 ¾ på King’s Cross Station i Universal Studios-parken til 'Islands of Adventure'.  Mest fascinerende er det at opleve sine halv- og helvoksne børn genfinde begejstringen for den lille bebrillede fyr og hans venner og fjender, og yngste- og ældstebarnet vælger at blive til den bitre ende, mens vi andre drypvis falder fra i løbet af dagen. Det kan derfor anbefales at vælge et hotel ved forlystelsesparken og så er det underordnet, at det er ud til en sjælforladt motorvej – vi er her for forlystelsesparkerne og intet andet. Af samme grund er det heller ikke svært at forlade Orlando igen. Sidste destination er Fort Myers, hvor vi slår os ned i fem dage. Helt bevidst har vi valgt at afslutte turen med en sol- og afslapningsferie, inden vi vender tilbage til Danmark. Efter de mange dage på farten har vi brug for at have en base – at slå lejr. Det gør vi i en rummelig lejlighed i et hotelkompleks på stranden i Fort Myers. Vi har eget køkken og nyder at kunne lave mad og bare åbne køleskabet, når vi er sultne, og de fleste af måltiderne indtager vi på den store balkon, hvorfra vi har en forrygende udsigt ud over Den Mexicanske Golf. Næsten dagligt trækker det op til uvejr, og der kommer en kortvarig, men voldsom regnskylle med bulder og brag, og fra vores balkon kan vi sidde og se de mange lyn, der raser ude over havet. South Beach i Miami er særlig kendt for sine pastelfarvede art deco-bygninger og  det vilde natteliv på Ocean Drive.Fold sammenLæs mere Mætte af oplevelser bruger vi tiden på at dase ved poolen eller stranden, som er endnu bredere og endnu hvidere end den ved »The Forgotten Coast«. Det bliver dog til en enkelt udflugt, for de tre unge har aldrig været i Miami, og en tur op ad Ocean Drive trækker, så på tredjedagen krydser vi tangen ad Alligator Alley for at shoppe i outlet, spise verdens største burger, hoppe en tur i Atlanterhavet og drikke cocktails på Ocean Drive. Sydstatseventyret er ved at være slut, og da vi den sidste aften gør status, kan vi blive ved med at nævne bud på højdepunkter, fordi turen har rummet så mange og forskelligartede oplevelser. Men hos os alle rangerer besøget på National Civil Rights Museum i Memphis højt, fordi borgerrettighedskampen har været så essentiel i Sydstaternes historie og er det den dag i dag. Det er et USA, hvor fortidens minder om slaveri og racisme stadig ulmer under overfladen. Derfor føles det også som den perfekte afslutning på turen at gense 'Mississippi Burning', samme aften vi er kommet hjem til Østerbro.",
        "metadata": {
            "source": "https://www.berlingske.dk/rejser/roadtrip-i-sydstaterne-en-dannelsesrejse-for-hele-familien",
            "image_url": "https://berlingske.bmcdn.dk/media/cache/resolve/image_x_large/image/2/24090/19997309-10rejsydstaterne-123540jpg.jpeg",
            "publication_time": "Søndag d. 11. februar 2018, kl. 19.00",
            "author": "Nina Rølle",
            "related_links": [],
            "attachments": []
        }
    }
}