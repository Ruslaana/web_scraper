{
    "version": "1.0",
    "document": {
        "id": "https://www_berlingske_dk/kommentatorer/dansk-ukrainer-jeg-er-oprigtigt-bekymret-for-en-storkrig-i-europa",
        "title": "Dansk-ukrainer: Jeg er oprigtigt bekymret for en storkrig i Europa",
        "content": "Samuel Rachlins analyse af udviklingen i Rusland i DR-programmetDeadlinevar klar, præcis, men også skræmmende meget i overensstemmelse med den nye geopolitiske virkelighed i Europa. Vi er i et forstadie til en storkrig. Det har mange danskere, men også politikere, ikke forstået endnu. Tusindvis af ukrainere er blevet myrdet siden 24. februar 2022, mens russiske politikere og medlemmer af den russiske elite i de statskontrollerede medier i Rusland taler om, at Rusland ikke vil nøjes med Ukraine. Det russiske regime (eller imperium) har drømme omPolen,RumænienogMoldova. Hvordan er det ikke gået op for os som samfund, at vi er tæt på en storkrig? Det er Europa i hvert fald, hvis vi ikke ændrer vores måde at gribe Ukraine an på. For Ukraine skal vinde krigen, hvis vi oprigtigt står ved vores egne værdier. Som mange andre danskere var jeg nok selv ret naiv, inden krigen begyndte i Ukraine i 2022. Jeg troede ikke på, at en fuldskalainvasion kunne ske efter al den krig, som Europa har været igennem de sidste 100 år. Men da jeg tændte for mit fjernsyn 24. februar og så de russiske tanks rulle ind i mit andet hjem, Ukraine, gik det op for mig, at det kunne være starten på en ny verdensorden. Og at det ville ændre Europa, men også mit eget forhold og syn på Rusland for altid. For mig, der både forstår og har studeret det russiske sprog, samfund og kultur, tegner Kremls retorik et verdensbillede med uhyggeligt mange træk fra fascismen, selvom der selvfølgelig også er afvigelser. »Jeg håber, jeg tager fejl, men for mig er det indlysende, at en moderne storkrig ulmer, hvis udviklingen i krigen i Ukraine ikke snart ændrer kurs,« skriver Veronica Magaard.Fold sammenLæs mereFoto: Mathias Svold. Det springer især i øjnene, at Vladimir Putin har valgt en autoritær ledelsesstil med en kult omkring sig (som nok ikke er en hemmelighed). Kreml har skruet helt op for propagandaen og mediekontrollen, og regimet har opbygget en stærk militaristisk stat. Efter mine observationer de sidste par år, mine oplevelser i Ukraine under krigen og min faglige analyser og forståelsesramme om Rusland må jeg erkende, at jeg virkelig er bekymret for udviklingen. For det russiske regime har ændret sig markant på utrolig kort tid. Jeg er ikke sikker på, at hr. og fru Danmark forstår alvoren af Vladimir Putins og andre russiske politikers retorik, hvilket i sig selv er forståeligt nok. Selvom jeg ikke levede i Sovjetunionens tid, så tror jeg på, at Rusland i dag er langt farligere. Og vi har ikke helt indset det endnu, fordi vi står i det lige nu. Vi er i en tilstand af bevidstløshed, som vi vil se tilbage på om ti år og tænke: »Hvordan kunne vi ikke forudse det?« og »hvorfor gjorde vi ikke noget ved det?«. Putin er en mand, der mest af alt forstår militær- og hård magt som det, der i virkeligheden batter. For Putin er diplomati sniksnak for småbørn, skriver Veronica Magaard.Fold sammenLæs mereFoto: Gavriil Grigorov/Reuters/Ritzau Scanpix. Løsningen tør jeg ikke give et bud på. Men en ting, som jeg næsten er sikker på, er, at Vestens passivitet og usikkerhed i konflikten bliver udnyttet af Vladimir Putin og det russiske regime. Han tester den vestlige verdens handlekraft. Har vi muskler? Er vi villige til at kæmpe en kamp for vores liberale værdier om frihed og demokrati? Eller vil vi kun blive ved med at snakke om vores værdier ude i den store verden? Som mange Ruslandseksperter også har nævnt, så er Putin en mand, der mest af alt forstår militær- og hård magt som det, der i virkeligheden batter. For Putin er diplomati sniksnak for småbørn. Jeg har som halv ukrainer været i Ukraine utallige gange både i min barndom, ungdom og voksne liv, men også under krigen. Jeg forstår det ukrainske folk, kultur og samfund, samtidig med at jeg er født og opvokset i Danmark. Jeg kan huske Lenin-statuen i Kyiv, krigsparaderne, som stadigvæk foregår i Rusland, og hammer og sejl- symboler rundt omkring i Kyiv. Heldigvis har Ukraine bevæget sig mod et mere demokratisk, liberalt system og stræber efter at blive en del af den vestlige verden. Den højredrejning brød Vladimir Putin sig ikke om, og derfor opstod der en militær konfrontation på ukrainsk territorium. Meget banalt og kort fortalt. Men krigen i Ukraine handler ikke om Ukraine og dets territorium. Den handler om verdensordenen, og den er et modsvar til hele Vestens hegemoni og dominans i verden. Sagt på en anden måde, så vil Vladimir Putin gøre op med, at USA og Europa sætter dagsordenen i verden og ændre det universelle værdisæt, som vi kender og forstår. Derfor er krigen ikke kun et modsvar til Ukraine, men også en reaktion på Europas, USAs og for den sags skyld også Danmarks politik. Heldigvis har min og den forrige generation ikke oplevet direkte krig endnu, men det er naivt at tro, at vi ikke kommer til at opleve en rigtig krig. Menneskeligheden har bevist, at krige sker af og til, og at der nok er omkring 100 år imellem de store krige, som rammer flere lande, hvis ikke kontinenter. Jeg håber, jeg tager fejl, men for mig er det indlysende, at en moderne storkrig ulmer, hvis udviklingen i krigen i Ukraine ikke snart ændrer kurs. Veronica Magaard er freelanceskribent og studerende på Østeuropastudier ",
        "metadata": {
            "source": "https://www.berlingske.dk/kommentatorer/dansk-ukrainer-jeg-er-oprigtigt-bekymret-for-en-storkrig-i-europa",
            "image_url": "https://berlingske.bmcdn.dk/media/cache/resolve/image_x_large/image/182/1821114/24761061-veronica-magaard-mener-at-fdre-fr-mere-ros-og-a.jpg",
            "publication_time": "Lørdag d. 03. august 2024, kl. 13.03",
            "author": null,
            "related_links": [],
            "attachments": []
        }
    }
}