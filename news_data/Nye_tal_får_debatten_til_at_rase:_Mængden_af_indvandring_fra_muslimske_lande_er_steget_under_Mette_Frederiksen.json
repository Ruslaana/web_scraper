{
    "version": "1.0",
    "document": {
        "id": "https://www_berlingske_dk/politik/nye-tal-faar-debatten-til-at-rase-maengden-af-indvandring-fra-muslimske",
        "title": "Nye tal får debatten til at rase: Mængden af indvandring fra muslimske lande er steget under Mette Frederiksen",
        "content": "Regeringen har en stram, konsekvent og hård udlændingepolitik, lyder det igen og igen fra regeringstoppen. Men nu viserdugfriske tal fra Udlændinge- og Integrationsministeriet, at mængden af indvandrere, der er kommet til Danmark fra muslimske lande, er steget i løbet af Mette Frederiksens tid som statsminister. Mens der i 2019 kom 4.527, kom der 8.346 i 2024. Tallene, der tidligere har væretomtalt i Altinget, viser dog også, at langt størstedelen af indvandringen er båret af, at folk er kommet til Danmark for at arbejde eller studere. Tallene dækker over de såkaldte MENAPT-lande – gruppen af overvejende muslimske lande, der inkluderer Mellemøsten og Nordafrika samt Pakistan og Tyrkiet. Men indvandringen sker, til trods for at regeringen – og i særdeleshed Socialdemokratiet – flere gange har advaret mod indvandring fra netop muslimske lande, fordi indvandringen fra de samfund historisk har været sværere at integrere. Tilmed har indvandrere derfra været overrepræsenteret i kriminalitetsstatistikkerne. Tallene åbner derfor for det prekære spørgsmål: Hvad er egentlig vigtigst? At vi fastholder en stram indvandringspolitik, der sørger for, at der ikke kommer for mange med en væsentligt anden kultur end dansk, eller at virksomhederne får den arbejdskraft, de skriger efter? Spørger man Dansk Folkeparti, er det et stort problem, at indvandringen fra MENAPT-lande er steget, også selvom det skyldes, at folk kommer hertil for at arbejde. Udlændingeordfører Mikkel Bjørn (DF) mener både, at tallene er »bekymrende« og et »udtryk for et udlændingepolitisk svigt af dimensioner«. Konkret viser tallene fra Udlændinge- og Integrationsministeriet, der er kommet frem i et folketingssvar, at over 2.000 flere iranere er kommet til Danmark for at arbejde eller studere siden 2019. Tal fra Styrelsenfor Arbejdsmarked og Rekruttering understøtter billedet og peger på, at iranerne primært kommer hertil for at arbejde. Således er der cirka 2.800 flere fuldtidsbeskæftigede iranere på det danske arbejdsmarked nu, end der var i 2019. Langt størstedelen er formentlig kommet hertil for at blive sygeplejersker,skriver Dansk Sygeplejeråd. Mikkel Bjørn mener ikke, at der er væsentlig forskel på, om indvandringen fra muslimske lande skyldes arbejdskraft eller et ønske om asyl. »Parallelsamfund, islamiske særkrav og social kontrol er jo ikke specifikt knyttet op på, om der er tale om asylindvandring, eller om der er tale om arbejdskraftindvandring. Det er kulturelle udfordringer, som vil være forbundet med både arbejdskraftindvandring og asylindvandring,« siger Mikkel Bjørn. Han bakkes op af sin borgerlige kollega Steffen Larsen fra Liberal Alliance, som normalt er store fortalere for udenlandsk arbejdskraft. Men partiet mener, at der bør udarbejdes en såkaldt positivliste med lande, som vi gerne vil have arbejdskraft fra, og som kan udelukke de lande, vi ikke ønsker arbejdskraft fra – et forslag, som ifølge Berlingskes oplysninger allerede ligger på forhandlingsbordet internt i regeringen og meget vel kan blive til virkelighed. »Vi er nødt til at være påpasselige med, hvor mange vi lukker ind fra MENAPT-landene, fordi det ultimativt giver sociale problemer i vores land. Selv hvis vi får arbejdskraft ud af det, er det jo ikke pengene værd, hvis vi får ekstremt store sociale problemer som følge af det,« siger Steffen Larsen. Steffen Larsen ønsker sig en såkaldt positivliste, så Danmark bedre kan kontrollere, hvilke lande vi vil have arbejdskraft fra.Fold sammenLæs mereFoto: Niels Ahlmann Olesen. Også Danmarksdemokraternes Peter Skaarup er bekymret over udviklingen og henviser eksempelvis til de kulturforskelle, som indvandring fører med sig. »Hvis det værdisæt, man har, er væsentligt forskelligt fra det danske, så har vi jo alle problemerne med krav om kønsopdelt svømning eller tørklæder for elever i grundskolen. Så er vi jo lige pludselig inde at røre ved, hvad det vil sige at være dansk. Så vi er ikke klar til bare at give grønt lys for indvandring,« siger Peter Skaarup. Skal vi ikke bare være glade for, at der kommer nogen og fylder de huller, vi har på arbejdsmarkedet? »Det skal vi bestemt. Udenlandsk arbejdskraft er en vigtig bidragsyder til at afhjælpe mangel på arbejdskraft.« Men den skal så bare helst ikke være fra MENAPT-lande? »Nej, det skal den ikke. Der er jo masser af andre lande, man kan få arbejdskraft ind fra. Det sker allerede i dag, men det skal man gøre endnu mere.« Det er væsentligt at påpege, at asyltallene fortsat er meget lave. I alle de år, Mette Frederiksen har været statsminister, har det samlede antal flygtninge og familiesammenføringer været omkring 1.000 årligt. Modsat de borgerlige partier er De Radikale glade for de nye tal, lyder det fra partiets beskæftigelsesordfører, Samira Nawa. »Jeg sætter utroligt meget pris på alle de mennesker, der vælger at lægge deres arbejdskraft i Danmark. Det er jo det, der gør, at vi har råd til vækst og velstand og velfærd. I en tid, hvor virksomhederne råber på arbejdskraft, så er det her jo en rigtig god løsning,« siger hun. Hun understreger, at hun ikke skeler til, hvor folk kommer fra, når de tager et arbejde i Danmark. Det vigtigste er, siger hun, at de har de rette kompetencer. Samira Nawa fra Radikale Venstre mener, at vi bør være glade for, at der er mennesker, der udfylder de huller, vi har på arbejdsmarkedet.Fold sammenLæs mereFoto: Celina Dahl. I Moderaterne anerkender integrationsordfører Mohammad Rona, at der kan være udfordringer med integrationen af mennesker fra muslimske lande, men på den anden side mener partiet også, at Danmark har brug for mere udenlandsk arbejdskraft. I er jo et parti, der går ind for udenlandsk arbejdskraft og synes, det er vigtigt. Betyder det noget for dig, om den udenlandsk arbejdskraft kommer fra for eksempel Indien, eller om de kommer fra Pakistan? »Ja, altså der er jo selvfølgelig forskel på de to lande, også i forhold til hvordan man integrerer dem. Men i sidste ende handler det jo også om for os, at vi vurderer folk på baggrund af deres talent, kompetencer og viden osv. Men det er jo heller ikke en hemmelighed, at der er nogle, der er bedre til at integrere sig end andre.« Berlingske har rakt ud til den ansvarlige minister, Kaare Dybvad Bek (S). Udlændinge- og integrationsministeren køber grundlæggende ikke præmissen om, at der skulle være store problemer med mængden af indvandring fra MENAPT-lande. »Jeg synes, vi har ret godt styr på det. Det betyder ikke, at der er styr på alt, men generelt synes jeg, at vi har ret godt styr på det,« siger Kaare Dybvad Bek. Han henviser til, at asyltallene er lave, og at ikke flere overordnet set kommer til Danmark grundet familiesammenføring, end der tidligere gjorde. Kaare Dybvad Bek tilføjer, at en stor del af en stigning i indvandringen fra MENAPT-landene skyldes, at tusindvis af iranere de senere år er kommet hertil for at blive sygeplejersker. Ministeren anerkender, at der er forskel på, hvor arbejdstagere kommer fra. »Jeg mener, at det er helt oplagt, at der er forskellige konsekvenser af, hvor folk kommer fra. Jeg vil hellere have en arbejdstager fra Norge end en fra Somalia, hvis jeg skal vælge,« siger Kaare Dybvad Bek. Af den grund er han heller ikke ubetinget begejstret for mere international arbejdskraft uafhængigt af nationalitet. »Jeg tilhører ikke dem, der siger, at man bare kan åbne op, sådan som for eksempel LA, Konservative og Radikale har sagt, at man bare kan åbne fuldstændig, så længe folk kommer som arbejdskraft. Jeg mener også, at der er nogle udfordringer, hvis der kommer et meget stort antal,« siger Kaare Dybvad Bek.",
        "metadata": {
            "source": "https://www.berlingske.dk/politik/nye-tal-faar-debatten-til-at-rase-maengden-af-indvandring-fra-muslimske",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917665/24943351-mikkel-bjrn-er-formand-for-indfdsretsudvalg-og-m.jpg",
            "publication_time": "Fredag d. 02. maj 2025, kl. 19.02",
            "author": "Mia Gleerup Fallentin",
            "related_links": [],
            "attachments": []
        }
    }
}