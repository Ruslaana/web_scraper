{
    "version": "1.0",
    "document": {
        "id": "https://www_berlingske_dk/virksomheder/rekordmange-fulgte-dronning-elizabeths-sidste-flyvning",
        "title": "Rekordmange fulgte dronning Elizabeths sidste flyvning",
        "content": "Flere end fem millioner mennesker fulgte den britiske dronning Elizabeths fly på den sidste flyvning til London, hvilket gjorde det til den hidtil mest sporede flyvning nogensinde. Det viser tal fra netstedet Flightradar24, hvor man kan følge med i flytrafikken live. I alt kikkede 4,79 millioner mennesker med online,mens den afdøde monarks fly tirsdag aften fløj fra Edinburgh i Skotland til Londoni England. Yderligere en kvart million mennesker så med på Flightradar24s YouTube-kanal, skriver nyhedsbureauet Reuters. »70 år efter sin første flyvning som dronning om bord på BOAC Argonaut »Atalanta« er dronning Elizabeth 2.s sidste flyvning det mest sporede fly i Flightradar24s historie,« oplyser selskabet. De 4,9 millioner følgere er flere end dobbelt så mange som den hidtidige rekord på 2,2 millioner. Det var, da den amerikanske politiker Nancy Pelosi i august i år fløj på officielt besøg i Taiwan, hvilket udløste kinesisk vrede. Onsdag morgen havde den populæreste flyvning på Flightradar24 omkring 1.500 følgere. Dronning Elizabeth døde på det kongelige slot i Balmoral i Skotland 8. september. Begravelsen sker 19. september.",
        "metadata": {
            "source": "https://www.berlingske.dk/virksomheder/rekordmange-fulgte-dronning-elizabeths-sidste-flyvning",
            "image_url": "https://berlingske.bmcdn.dk/media/cache/resolve/image_x_large/image/159/1592064/24202777-pix-dronning-elizabeth.jpg",
            "publication_time": "Onsdag d. 14. september 2022, kl. 12.07",
            "author": "Thomas Breinstrup",
            "related_links": [],
            "attachments": []
        }
    }
}