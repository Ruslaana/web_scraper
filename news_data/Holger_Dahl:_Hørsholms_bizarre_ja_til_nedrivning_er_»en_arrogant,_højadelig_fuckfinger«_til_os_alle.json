{
    "version": "1.0",
    "document": {
        "id": "https://www_berlingske_dk/arkitektur/holger-dahl-hoersholms-bizarre-ja-til-nedrivning-er-en-arrogant",
        "title": "Holger Dahl: Hørsholms bizarre ja til nedrivning er »en arrogant, højadelig fuckfinger« til os alle",
        "content": "»Vandalerne på villavejen,« kaldte jeg dem engang – de meget velhavende mennesker, der tilsyneladende er helt ligeglade med vores bygningskulturelle arv. Og som derfor uden så meget som et skuldertræk river bevaringsværdige huse ned eller »ombygger« dem til ukendelighed med hele arsenalet af prangende, underlødige materialer fra byggemarkedernes uendelige lagre af kitsch. At de findes, kan man se hver eneste dag. Velhavende mennesker uden æstetisk sans er der tilsyneladende nok af, sådan har det altid været. Men at de kommuner, hvis herligheder vandalerne er i gang med at vandalisere, rent faktisk hjælper dem med deres forehavende, hører trods alt til sjældenhederne. Det er imidlertid det, der ved at ske i Hørsholm, hvor kommunen har givet milliardæren og baronenJohan Wedell-Wedellsborg tilladelse til at nedrive den 107 år gamle villa Smidstrupøre. Villaen er meget forfalden, og når man ser på billeder af den, kan man sagtens forstå, at en milliardær meget hellere vil have en spritmoderne kæmpekasse end det nedslidte bindingsværksmonstrum, der ligger på grunden. At forfaldet er kommet så vidt, er imidlertid også kommunens skyld. Der er bopælspligt på ejendommen, men det til trods har Hørsholm Kommune ladet den stå tom siden 1987 og har i det hele taget slet ikke interesseret sig for dens ve og vel. Smidstrupøre blev tegnet af arkitekten Carl Brummer, der var en stor mand i sin tid. Brummer har blandt meget andet tegnet den danske biennalepavillon i Venedig og palæet »Lille Amalienborg« på Dag Hammarskjölds Allé i København. Brummer var inspireret af den store stilblander Ferdinand Meldahl og af samtidens bestræbelser på at genopfinde fortidens sunde arkitektur. Både det tyske Deutscher Werkbund og den britiske arts and crafts-bevægelse var sammenslutninger, han søgte inspiration hos. Hans speciale var store, djærve og dekorative villaer til tidens mange nyrige forretningsfolk. Han var bestemt ikke nogen dårlig arkitekt, men han var på den anden side heller ikke nogen original formgiver, selvom han fik mange af sine projekter publiceret i internationale tidsskrifter. Hørsholm Kommune har ladet villaen Smidstrupøre forfalde.Fold sammenLæs mereFoto: Niels Ahlmann Olesen. Brummer er stort set glemt i dag, og hans værker får tilsyneladende lov til at forfalde. Lille Amalienborg, der i sin tid blev tegnet til den navnkundige »Trælast Simonsen« (kendt fra digtet »Græd ikke så aflangt du grønne ansjos«), har været misligholdt i årevis, og det samme har altså været tilfældet med Smidstrupøre, der har fået lov til at stå ude i regnvejr siden slut-80erne, også selvom bygningen er bevaringsværdig – og beskyttet af Hørsholm Kommunes egen lokalplan for området. At Johan Wedell-Wedellsborg ikke har sans for skønvirkearkitektur, er der som sagt ikke noget at gøre ved, men at han køber en gigantisk, historisk, bevaringsværdig villa bare for at rive den ned, synes jeg godt, man kan kritisere. Af hans fornemme efternavn kan man udlede, at hans slægt går langt tilbage i tiden, og alene af den grund skulle man tro, at han havde en vis respekt for historien og for dem, der kom før os. Vores bygningskultur er vores hukommelse, og når man helt uden at blinke fjerner den fra jordens overflade – også selvom man godt må – gør man ikke alene skade på sig selv og sin egen forankring i tiden, man fjerner også en del af vores kollektive fortælling, og det er en skam. Man skal have en virkelig god grund til at rive et hus som Smidstrupøre ned, og »jeg bryder mig ikke om farven« hører ikke med kategorien »gode grunde«, skulle jeg hilse og sige. Det helt bizarre og meget pinlige er imidlertid Hørsholm Kommunes ageren i den spegede sag. De hørsholmske politikere har ikke alene givet tilladelse til nedrivning, de har i årevis ladet bygningen forfalde, sådan at de nu kan forsvare samme nedrivning. En fremgangsmåde, der minder om den berygtede Låsby-Svendsen-metode fra de jyske ødemarker og bestemt ikke en forvaltningspraksis, man ville forvente at møde i det velbeslåede Hørsholm. En ting er, at vi mister et stykke arkitekturhistorie og en bevaringsværdig ejendom, noget helt andet er det latterlige ressourcespild, hele manøvren er udtryk for. Det er ikke sådan, at alt gammelt pr. definition er godt, men i en tid, hvor al fokus i byggebranchen er på ressourceoptimering, upcycling, genanvendelse og transformation, som det hedder, virker miseren i Hørsholm som en arrogant, højadelig fuckfinger lige i synet på alle, der holder af dansk arkitektur og dens historie. Og i virkeligheden til os alle. Tillykke med det til både baronen og kommunen. Tilsammen har I givet 100 års vind i sejlene til alle fordomme om de absurd riges smådumme kynisme og mangel på almindelig dannelse.",
        "metadata": {
            "source": "https://www.berlingske.dk/arkitektur/holger-dahl-hoersholms-bizarre-ja-til-nedrivning-er-en-arrogant",
            "image_url": "https://berlingske.bmcdn.dk/media/cache/resolve/image_x_large/image/183/1835023/24790255-bevaringsvrdige-smidstrupre-forfalder.jpg",
            "publication_time": "Onsdag d. 11. september 2024, kl. 11.07",
            "author": "Holger Dahl",
            "related_links": [],
            "attachments": []
        }
    }
}