{
    "version": "1.0",
    "document": {
        "id": "https://www_berlingske_dk/politik/allan-og-cecilie-arbejder-begge-i-forsvaret-nu-laegger-de-deres-loensedler",
        "title": "Allan og Cecilie arbejder begge i Forsvaret: Nu lægger de deres lønsedler frem, og det vækker opsigt",
        "content": "Første gang Allan Retoft søgte ind i Forsvaret, var han 16 år og blev afvist, fordi Danmark ikke bruger børnesoldater. Da han blev myndig, prøvede han igen, og 17 år senere er han lige begejstret: Det er hans drømmejob. Der er bare et problem – bundlinjen på lønsedlen. Imens medarbejderflugten fra Forsvaret, heriblandt særligt Hæren, fortsætter på fuld kraft, og regeringen ønsker tusindvis af nye soldater, har den knap ændret sig gennem Allan Retofts mange år i Forsvaret. »Idet jeg er blevet mere voksen, har fået større ansvar, har stiftet familie og forsøgt at forsørge og betale min del, har det da været svært at få det til at hænge sammen. Jeg havde ikke en krone tilbage, når måneden var slut. Det har været meget frustrerende,« siger han. Nu viser den 34-årige konstabel sin lønseddel frem til Berlingskes læsere. Det samme gør soldaten Cecilie Uhrskov i Skive, som først startede i Forsvaret sidste år, men tjener næsten det samme som Allan. Det er hun egentlig tilfreds med som startløn – og hun elsker sit arbejde. Men er hendes økonomiske fremtidsudsigter som Allans, er svaret klart. »Så er jeg ikke i Forsvaret længere,« siger den 22-årige soldat, som overvejer en fremtid som politibetjent i stedet. Cecilie Uhrskov er ret afklaret. Lige nu er hendes konstabelløn fin nok. Men den kommer ikke til at fungere for hende på længere sigt.Fold sammenLæs mereFoto: Privat. Lønsedlerne får flere forsvarsordførere til at reagere, heriblandt regeringspartiet Moderaternes forsvarsordfører, Peter Have. Han understreger, at lønstigninger er op til overenskomstforhandlingerne. Men sker der ikke noget afgørende her, er partiet ikke afvisende over for at handle. »Der er et eller andet galt. Vi skal jo ikke blande os i overenskomstforhandlingerne, for der har vi den danske model. Men omvendt har vi jo blandet os,« siger han med henvisning til det såkaldte lønløft af blandt andet sygeplejersker. »Så kan der ikke landes en ordentlig aftale, kan Moderaterne ikke afvise, at vi kan komme til at skulle kigge på soldaternes løn, som vi også så på blandt andet sygeplejerskernes,« siger Peter Have. For Allan Retoft har lønnen, som inklusive et personligt tillæg på lige over 1.200 kroner nu giver ham lidt over 16.000 kroner udbetalt, betydet, at han i lange perioder har måttet tage et ekstra job. I praksis har han forsvaret landet, imens han samtidig har stillet sin arbejdskraft til rådighed i plejesektoren. Han har hjulpet børn med muskelsvind, har været i hjemmeplejen og senest arbejdet på en døgninstitution for unge. »Tit tog jeg derud lige, når jeg havde fri på kasernen klokken tre, og så havde jeg aftenvagt til 23. Så kørte jeg hjem og stod op igen klokken seks for at køre på arbejde. Det var hjernedødt hårdt,« siger han. Nu er han blevet far og prioriterer tiden med datteren. Så han nøjes med det, Forsvaret betaler. Det går også lige. For efter en skilsmisse er det lykkedes ham at finde en lille lejlighed i en mindre by ikke alt for langt fra arbejdspladsen i Fredericia. Her er der plads til hans lille pige på snart to. Og hver dag kører han de 20 minutter til kasernen, som huser stabskompagniet for 1. brigade – den selvsamme brigade, som regeringen nu vil fremrykke færdiggørelsen af. Berlingske har set Allans lønsedler for november, december og januar. Bundlinjen i de to sidste er næsten den samme, imens den ramte 17.300 kroner i november. I februar fik han dertil et engangsvederlag for god tjeneste.Fold sammenLæs mereFoto: Skærmdump. Den skal have 6.000 soldater i stedet for de nuværende 3.500, og de skal i højere beredskab. Får NATO brug for det, skal den nemlig kunne sendes til for eksempel Baltikum for at føre krig. Og det bliver Allan Retoft, der skal beskytte og servicere dens topofficerer under slagets gang. Vel at mærke til næsten samme løn, som han startede på for 17 år siden. »Jeg tror, jeg er steget et par tusind kroner om måneden i de år,« siger Allan Retoft, som fastholder, at soldatergerningen er hans kald. »Jeg synes, at det at være konstabel er en fuldstændig unik mulighed for at arbejde med folk, og det giver mig adgang til at arbejde med alle mulige forskellige opgaver og for eksempel køretøjer. Jeg er stolt af at være overkonstabel af 1. grad,« siger han. 22-årige Cecilie Uhrskov er også konstabel og er meget glad for at være soldat. Hun blev skadet under værnepligten og måtte tage en pause. Nu er hun tilbage og arbejder som stabshjælper på kasernen i Skive. »Det er et fedt miljø, der er muligheder, og det fællesskab, man møder herinde på den anden side af hegnet, er et helt andet, end man møder uden for,« siger Cecilie Uhrskov, som oplever stor opbakning fra familie og venner til sit karrierevalg. Hun er sådan set glad for den løn, hun får på baggrund af sine ni måneders uddannelse. Men hun er også godt klar over, at det ikke kan vare ved. Kæresten er også soldat, og sammenlignet med andre er deres budget stramt. »Min alder taget i betragtning er det en ganske fornuftig løn. Tænker man fremad på, at man på et tidspunkt nok gerne vil have et hus, en ny bil en gang imellem, og der kommer småfolk til, så vil lønnen ikke fungere for mig. Skal vi fastholde folk, skal vi også have mere i løn,« siger Cecilie Uhrskov. Berlingske har set Cecilies Uhrskovs lønsedler for december, januar og februar. Udbetalingen varierer mellem 15.000 kroner og 16.500 kroner.Fold sammenLæs mereFoto: Skærmdump. Hun ser via sit arbejde i administrationen, at mange stopper. Selv er hun pragmatisk. Når lønnen knap stiger for en konstabel, må hun kravle opad i graderne. Eller blive politibetjent, som hun også drømmer om. Eller sågar jurist. »Ting er blevet dyre. Vi kommer til at leve meget stramt, hvis jeg skal spare op. Men det er altid et valg, det man gør – som konstabel er man nederst i fødekæden, sådan er det,« siger Cecilie Uhrskov. For hende ville det gøre en stor forskel, hvis den manglende lønudvikling blev modsvaret af, at hun efter endt tjeneste kunne tage en uddannelse med fuld løn – en ordning i stil med den såkaldte CU-ordning, som blev sparet væk i 2013. »Kunne jeg det, ville jeg ikke have noget imod at få den løn, jeg får nu. For så var der ikke en bekymring om, hvad der skulle ske, når jeg gerne på et tidspunkt vil ud og have en uddannelse. Til den tid kan det være, der er et hus, og familien er blevet større. Så er SU nok ikke realistisk,« siger hun. Spørger man formand Tom Block i HKKF – Soldaternes Fagforening – er de tos lønsedler typiske. Faktisk tjener Allan lidt mere end mange menige soldater, fordi han har forhandlet sig til et tillæg. Og hverken Allan eller Cecilie kan forvente andet end minimale lønstigninger, hvis de bliver i deres job de næste mange år. Med årets overenskomst stiger de lige så meget som resten af statens ansatte – og dermed fastholdes niveauet relativt set. »Vi vil lønnes for det job, vi udfører. Det har en værdi. Vi lever med konstant at skulle være klar til at blive udsendt på missioner med livet som indsats. Vi løser samfundsvigtige opgaver og står for bevogtning. Vi bliver brugt til rigtig meget, men vi honoreres ikke for det,« siger han. For Tom Block er det først og fremmest vigtigt, at soldater i næste overenskomstforhandling bliver anerkendt som faglærte – dermed forventer han, at de stiger cirka 2.500 kroner i løn. Det vil være en god start. Også for signalværdiens skyld. »Får vi politikerne med på, at man skal gennemgå den erhvervsrettede konstabeluddannelse for at være soldat, har vi også et fag, vi kan knytte vores faglighed op på. Og så vil vi også gerne honoreres for den faglighed og løftes til faglært løn,« siger han. Cecilie Uhrskov har siden sin barndom drømt om at blive enten politibetjent eller soldat. Nu udlever hun den ene af drømmene. Den anden kan blive næste stop, når hun bliver for træt af soldaterlønnen.Fold sammenLæs mereFoto: Privat. Han møder jævnligt medlemmer, som ikke kan få lov at låne til et sted at bo. Vel at mærke ikke i store byer, men for eksempel til et hus til en halv million kroner i Varde. »Jeg synes, det er nedværdigende, at dem, der skal beskytte os, skal have den slags udfordringer. Der er også rigtig mange, som må dobbeltarbejde som Allan. Jeg synes, det er vildt, at det er nødvendigt at have dobbeltjob for at have til dagen og vejen,« siger Tom Block. Han giver ikke meget for, at politikere har det med at henvise til, at de ikke kan blande sig i overenskomstforhandlingerne, når det gælder lønnen. »Det kunne de jo godt, da de lavede forringelser på HR-området i 2013. Og jeg tror, man kunne spare mange penge på den interne uddannelse, hvis man kan øge fastholdelsen. For når vi har folk så kort tid, som vi har, skal vi hele tiden starte uddannelsescyklussen forfra,« siger formanden. Soldaten Allan Retoft har tidligere været tillidsmand. Han oplever som Tom Block, at hans kollegers største frustration er lønnen. Han har kendt mange, som har måttet have ekstra job, som han selv havde det. Og han har også kendt mange, som må forlade Forsvaret på grund af økonomien. »Der er jo ingen tvivl om, at privatsektoren stikker af fra os. Og det kan da godt være, vi ikke skal være lønførende, men det kan ikke være rigtigt, at vi skal være så langt bagude,« siger han. De Radikales forsvarsordfører, Christian Friis Bach, fokuserer dog først og fremmest på bedre uddannelsesmuligheder for konstablerne, imens de er i Forsvaret. »Jeg kunne sagtens unde vores soldater en højere løn. Det er op til overenskomstforhandlingerne. Men jeg vil gerne belønne dem med en bedre uddannelse. Så kan Allan og andre komme fra Forsvaret med noget på deres cv, når de en dag stopper, så de kan få et bedre job og en bedre løn,« siger Christian Friis Bach. Også Moderaternes Peter Have vil give soldaterne mulighed for at spare lønnet uddannelse op, som kan bruges efter endt tjeneste. Han tror dertil, at moderniserede bygninger og faciliteter vil bedre fastholdelsen. Og så skal forpligtelsen om at stå til rådighed for udsendelse være mindre rigid – ellers siger soldaterne bare op, hvis de for eksempel får små børn. Allan Retoft har været soldat i 17 år. Om dagen. For i mange år har han måttet udføre et andet job i den resterende tid for at have råd til at forsvare Danmark.Fold sammenLæs mereFoto: Privat. Og så er der lønspørgsmålet. »På det private arbejdsmarked er der ikke en eneste, som går til den overenskomstmæssige løn, fordi der er så stor mangel på arbejdskraft. Det kunne regeringen godt se i forhold til sygeplejersker og sosu-assistenter og så videre. Så lur mig, om vi også kommer til at se på det på personelsiden, hvis vi skal sikre, at vi har 6.000 mand til brigaden,« siger Peter Have. For Danmarksdemokraternes forsvarsordfører, Lise Bech, er lønsituationen aldeles velkendt, for hendes egen søn har været i Forsvaret. Som de andre vil hun gerne genindføre muligheden for at spare op til lønnet uddannelse efter endt tjeneste. »Og så synes jeg, at et lønløft skal med i forhandlingerne. Vi kan jo starte med at gøre dem faglærte, og så skal der være nogle løntrappe- og anciennitetsmodeller. Der er jo meget af det, som er overenskomstomfattet. Men hvis vi kunne det med sygeplejerskerne, kan vi det også med Forsvaret,« siger Lise Bech. Det første rammeforlig om Forsvaret blev færdigforhandlet i januar og handlede i høj grad om rekruttering og fastholdelse. Forsvarsminister Troels Lund Poulsen (V) har dog gjort det klart, at der skal forhandles videre om sagen.",
        "metadata": {
            "source": "https://www.berlingske.dk/politik/allan-og-cecilie-arbejder-begge-i-forsvaret-nu-laegger-de-deres-loensedler",
            "image_url": "https://berlingske.bmcdn.dk/media/cache/resolve/image_x_large_vertical/image/177/1778831/24668173-cecilie-uhrskov-og-allan-retoft-er-begge-konstable.jpg",
            "publication_time": "Tirsdag d. 26. marts 2024, kl. 19.57",
            "author": "Andreas Lindqvist",
            "related_links": [],
            "attachments": []
        }
    }
}