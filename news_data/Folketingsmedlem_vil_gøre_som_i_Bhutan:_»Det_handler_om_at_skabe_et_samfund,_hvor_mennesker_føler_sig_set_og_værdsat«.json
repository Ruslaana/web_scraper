{
    "version": "1.0",
    "document": {
        "id": "https://www_berlingske_dk/synspunkter/folketingsmedlem-vil-goere-som-i-bhutan-det-handler-om-at-skabe-et",
        "title": "Folketingsmedlem vil gøre som i Bhutan: »Det handler om at skabe et samfund, hvor mennesker føler sig set og værdsat«",
        "content": "Hvad er værdi? Hvis vi tager de samfundsøkonomiske briller på, vil penge, produktion og økonomisk vækst være svaret. Men det gode liv har en værdi i sig selv. Derfor kunne vi måske have meget mere fokus på lykke og tilfredshed i definitionen af værdi – også på samfundsplan. Som det er i dag, er mødet med Finansministeriets regnemaskine ofte en kold og ufølsom oplevelse. Investering i, at mennesker bliver gladere og dermed i mindre grad ligger samfundet »til byrde«, kan nemlig ikke beregnes på en klassisk finanslommeregner. Men livsglæde kan faktisk godt beregnes, hvis vi vil. Og hvis vi gør det, vil vi ikke være de første: I Bhutan måles succes nemlig ikke kun på vækst og økonomi, men på befolkningens lykke. Medbegrebet bruttonationallykke (BNL) søger Bhutanat sikre, at udviklingen ikke sker på bekostning af miljøet, kulturen eller andre værdier, som de anser for afgørende for landets identitet. Ideen om at prioritere trivsel lige så højt som økonomi er tankevækkende. Kunne man på samme måde forestille sig et dansk lykkeindeks, der kunne måle faktorer som mental trivsel, sociale relationer og adgang til fællesskaber? Første skridt vil være at definere dansk trivsel. Vi må beslutte, hvad »dansk lykke« egentlig består af. Vi kunne inddrage faktorer som psykisk sundhed, meningsfuldhed i arbejdslivet, sociale netværk, bæredygtighed og individuel autonomi. Disse grundpiller skulle afspejle de værdier, som vi i Danmark ønsker i vores samfund – med fokus på mental trivsel og social samhørighed. Derefter kan vi definere en »lykkescore« som beslutningsgrundlag: Et lovforslag i Folketinget skal kunne vurderes ud fra påvirkning af vores lykke. En lykkepåvirkningsvurdering (LPV) der kunne vise, om et forslag styrker eller svækker vores trivsel. Dette kunne hjælpe politikere med at vurdere, om et forslag bidrager til fællesskabet og skaber mening for os som borgere. Som et grelt eksempel på en lovgivning, der aldrig ville være kommet igennem LPV-nåleøjet, er etableringen af jobcentrene: Enundersøgelse har nemlig vist, at 68 procent af brugerne oplever, at centrene belaster deres livskvalitet. Et yderligere tiltag kunne være et nationalt lykkeråd, der sikrer, at trivsel har en fast plads i lovgivningen. Rådet kunne bestå af forskere, repræsentanter fra civilsamfundet og borgere, som løbende evaluerer trivslen i befolkningen og rådgiver regeringen. De kunne evaluere og anbefale politiske tiltag, der styrker danskernes trivsel, og de kunne fungere som vagthund, der sikrer, at trivsel prioriteres. Selvfølgelig vil et sådant lykkeindeks møde økonomiske udfordringer, da nogle tiltag muligvis vil kræve store investeringer. Men hvis vi ser på disse omkostninger som en investering i fremtidig produktivitet, lavere sundhedsomkostninger og større social sammenhængskraft, kan de betale sig på lang sigt. At måle lykke og trivsel er ikke kun en abstrakt idé; det handler om at skabe et samfund, hvor mennesker føler sig set og værdsat – og det kan være den vigtigste investering, vi kan foretage. Karin Liltorp er civilsamfundsordfører for Moderaterne ",
        "metadata": {
            "source": "https://www.berlingske.dk/synspunkter/folketingsmedlem-vil-goere-som-i-bhutan-det-handler-om-at-skabe-et",
            "image_url": "https://berlingske.bmcdn.dk/media/cache/resolve/image_x_large_vertical/image/185/1853886/24825863-karin-liltorp-fra-moderaterne-under-andet-mde-eft.jpg",
            "publication_time": "Mandag d. 04. november 2024, kl. 17.20",
            "author": null,
            "related_links": [],
            "attachments": []
        }
    }
}