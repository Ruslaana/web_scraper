{
    "version": "1.0",
    "document": {
        "id": "https://www_berlingske_dk/kommentatorer/centrifugeret-samfundsforstaaelse",
        "title": "Centrifugeret samfundsforståelse",
        "content": "Vi har blandt andet stillet spørgsmålet, om indholdet i avis og web er blevet mindre mangfoldigt, efter Det Berlingske Officin blev solgt til udenlandske ejere, og Jyllands-Posten blev familiesammenført med Politiken og Ekstra Bladet i JP/Politikens Hus. Det korte svar på spørgsmålet er nej. Koncern­dannelserne har snarere skærpet de enkelte dagblades profiler, og avisernes debatsider blomstrer med velargumenterede indlæg, der ofte går på tværs af den redaktionelle linje. Samtidig har webudviklingen sikret videreførelse af omnibusidealer i form af gratis adgang til synkroniseret fællesstof. Den påviste resistens mod ejerskabskoncentrationens negative bivirkninger må i høj grad tilskrives publicistiske ledelsesidealer og professionelle journalister. De redaktionelle medarbejdere identificerer sig nemlig ikke primært med den mediekoncern, der p.t. udbetaler deres løn, men derimod med den kollegialt definerede fødekæde, der kan sætte den politiske dagsorden. Slutresultatet kan betegnes som centrifugeret samfundsforståelse, hvor en blød kerne af fællesstof stilles gratis til rådighed for alle og enhver på web, hvorimod stadig færre er villige til at betale for det mere raffinerede medieindhold på print. Faren ved denne centrifugering af virkeligheden kombineret med faldende betalingsvillighed er, at væsentlige informationer af betydning for den politiske meningsdannelse indkapsles i adgangsbegrænsede niche-segmenter. Nogle få, stærkt forenklede og klik-drevne fælleshistorier sætter dagsordenen og eksponeres derved så massivt, at vi risikerer alvorlig proportionsforvrængning: Hestekød bliver væsentligere end helhedsløsninger. Kombinationen af centrifugeret medieindhold og publikums begrænsede opmærksomhed kan således resultere i demokratisk underskud. Dagspressen formidler nemlig ikke bare gode historier, men påvirker også de offentlige beslutnings­processer. Desuden får mange af dem, der har vendt papiraviserne ryggen, svært ved at forstå, hvad der foregår i samfundet. Hvis vi kontrafaktisk prøver at forestille os et Danmark uden dagblade, hvor den offentlige samtale alene blev overladt til web, radio og tv, ville vi næppe komme til at savne nyheder. Den slags kan sagtens laves elektronisk, hvis der blot ydes offentlig mediestøtte nok til betale journalisternes løn. Men mangfoldig meningsdannelse kan ikke reduceres til nyhedsformidling. Oplysning af borgerne om samfundet fordrer til syvende og sidst fokuseret debat og redigeret virkelighed med mulighed for at påvirke den politiske beslutningsproces om emner af relevans for almenvellet. Så hvis dagspressens publicistiske kerneydelser centrifugeres helt ud af mediemøllen, ville et parlamentarisk system som det danske være nødt til at genopfinde en tilsvarende institution, hvor der ikke bare snakkes og snages, men også analyseres og argumenteres.",
        "metadata": {
            "source": "https://www.berlingske.dk/kommentatorer/centrifugeret-samfundsforstaaelse",
            "image_url": "https://berlingske.bmcdn.dk/media/cache/resolve/image_x_large_vertical/image/48/489424/6194715-saxo-photo.jpeg",
            "publication_time": "Tirsdag d. 12. marts 2013, kl. 22.30",
            "author": null,
            "related_links": [],
            "attachments": []
        }
    }
}