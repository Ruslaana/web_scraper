{
    "version": "1.0",
    "document": {
        "id": "https://www_berlingske_dk/danmark/barnestjernen-der-genopfandt-sig-selv-0",
        "title": "Barnestjernen der genopfandt sig selv",
        "content": "Hun har været et navn i Hollywood, siden hun som 11-årig spillede over for stjernerne Brad Pitt og Tom Cruise i filmen »En vampyrs bekendelser.« Siden blev hun et teenageikon som cheerleaderen Torrance i »Bring it On«, og mange husker hende som den rødhårede Mary Jane i 00ernes Spiderman-film. Den 30. april fylder Kirsten Dunst 40 år. Og med alderen er der kommet roller med mere kant og tyngde. Men evnen til at spille dem er ikke kommet af sig selv. Som 25-årig fik skuespillerinden en voldsom depression som følge af alle årene i rampelyset. Hun var med egne ord en »pleaser«, der konstant søgte andres anerkendelse. Da hun efter depressionen igen tog livtag med filmbranchen, lovede hun sig selv, at det skulle være anderledes. Den nye tilgang gav pote, og i de senere år er det blevet til flere anmelderroste præstationer, herunder rollen som den deprimerede Justine i Lars von Triers »Melancholia«. »Jeg føler helt klart, at jo ældre jeg bliver, jo mindre betyder det for mig, hvad andre folk tænker,« siger Kirsten Dunst til mediet The Wrap. »Jeg føler mig sikker i, hvor jeg er, og i mit håndværk. Jeg har det godt i mit liv.« Skuespillerinden blev født i New Jersey i 1982 af kunstneren og galleriejeren Inez og medicinforskeren Klaus Dunst og har både tyske og svenske aner. Hendes karriere tæller mere end 70 film og tv-serier, og hun har været nomineret til priser som Emmy, Golden Globes og de gyldne palmer i Cannes. Året 2022 markerer endnu en vigtig milepæl for Kirsten Dunst. Foruden at hun fylder rundt, blev hun i år også for første gang nomineret til en Oscar. Nomineringen var for filmen »The Power of the Dog« fra 2021, hvor hun spiller over for sin forlovede, Jesse Plemons, og den britiske skuespiller Benedict Cumberbatch. Selv spiller Dunst rollen som den alkoholiserede enke Rose. En rolle, som hun ikke havde kunnet spille tidligere, fortæller hun til The Wrap. »Jeg tror ikke, at jeg kunne have præsteret på den her måde, da jeg var i tyverne. Slet ikke,« siger hun. Kirsten Dunst har to sønner med Jesse Plemons, som hun mødte under indspilninger til tv-serien »Fargo« i 2015. Parret blev forlovet i 2017, men er endnu ikke blevet gift. /ritzau/",
        "metadata": {
            "source": "https://www.berlingske.dk/danmark/barnestjernen-der-genopfandt-sig-selv-0",
            "image_url": "https://berlingske.bmcdn.dk/media/cache/resolve/image_x_large/image/154/1543941/24080399-94th-academy-awards---oscars-a.jpeg",
            "publication_time": "Lørdag d. 30. april 2022, kl. 07.01",
            "author": null,
            "related_links": [],
            "attachments": []
        }
    }
}