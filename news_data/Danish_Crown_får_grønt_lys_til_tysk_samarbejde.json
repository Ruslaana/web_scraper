{
    "version": "1.0",
    "document": {
        "id": "https://www_berlingske_dk/virksomheder/danish-crown-faar-groent-lys-til-tysk-samarbejde",
        "title": "Danish Crown får grønt lys til tysk samarbejde",
        "content": "København: EU-konkurrencemyndighederne har sagt god for et samarbejde mellem slagterikoncernen Danish Crown og tyske Westfleisch. Under navnet Westcrown vil de to virksomheder forene kræfterne inden for udbening og salg af so-kød. - Ved at have vores egne udbeningsfaciliteter forventer vi at kunne sikre vores so-andelshavere en bedre afregning. Helt konkret skærer vi et mellemled væk, så vores ejere kan hente den indtjening, siger Danish Crowns administrerende direktør, Kjeld Johannesen.  Selve produktionen skal foregå i Tyskland. Først i det eksisterende slagteri i byen Schöppingen, men næste år flytter aktiviteterne til byen Dissen, der ligger syd for Bremen. Indtil nu er søerne blevet slagtet i henholdsvis Tyskland og Danmark og siden solgt videre som halve slagtekroppe. Fremover kommer udbeningen altså til at foregå på Westcrowns fælles faciliteter. - Ved at pulje kræfterne med Westfleisch opnår vi fra dag et betydeligt råvaregrundlag, som gør samarbejdet attraktivt for begge parter, siger Kjeld Johannesen.  I alt står de to koncerner for 675.000 slagtninger af søer om året. Danish Crown er ejet af cirka 8000 danske landmænd, mens Westfleisch ejes af 4200 landmænd fra det nordvestlige Tyskland. ",
        "metadata": {
            "source": "https://www.berlingske.dk/virksomheder/danish-crown-faar-groent-lys-til-tysk-samarbejde",
            "image_url": "https://berlingske.bmcdn.dk/media/cache/resolve/image_x_large/image/24/240639/11565754-slagteri-lukker-efter-mistanke-om-svinepest.jpg",
            "publication_time": "Torsdag d. 03. december 2015, kl. 14.42",
            "author": null,
            "related_links": [],
            "attachments": []
        }
    }
}