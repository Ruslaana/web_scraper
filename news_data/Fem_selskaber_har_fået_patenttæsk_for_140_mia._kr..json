{
    "version": "1.0",
    "document": {
        "id": "https://www_berlingske_dk/virksomheder/fem-selskaber-har-faaet-patenttaesk-for-140-mia_-kr",
        "title": "Fem selskaber har fået patenttæsk for 140 mia. kr.",
        "content": "Men har selskaberne ikke nye og innovative midler klar, når patentet på deres blockbuster løber ud, brager de direkte ind i en dundrende økonomisk øretæve.  Medicinalselskabernes patenter er grundlæggende et udtryk for virksomhedernes vækstpotentiale og indtjeningsmuligheder. Fra 2008 til 2014 mistede de seks medicinalkæmper Pfizer, Sanofi, Bristol-Myers Squibb, Eli Lilly, Novartis og Takeda over 140 mia. kr. i omsætning på otte forskellige produkter på grund af patentudløb, viser en opgørelse fra Berlingske Research. Herhjemme har især Lundbeck fået store stryg af patenthammeren. Lundbeck mistede i 2014 sit europæiske patent på antidepressivet Cipralex, der i mange år havde udgjort den absolutte hjørnesten i selskabets omsætning. Selskabet mistede det tilsvarende patent i USA allerede i 2012. Lundbeck skal nu forsøge at erstatte de manglende milliardindtægter med nye midler.  De seneste års store patenttæv er en af hovedårsagerne til, at Lundbeck-topchef Kåre Schultz i august lancerede en større restruktureringsplan i Valby-virksomheden, der skal reducere selskabets omkostninger med tre mia. kr. med fuld effekt i 2017. ",
        "metadata": {
            "source": "https://www.berlingske.dk/virksomheder/fem-selskaber-har-faaet-patenttaesk-for-140-mia.-kr",
            "image_url": "https://berlingske.bmcdn.dk/media/cache/resolve/image_x_large/image/18/180429/10706410-medicinal.jpg",
            "publication_time": "Søndag d. 20. september 2015, kl. 20.00",
            "author": "Thomas Mikkel Mortensen",
            "related_links": [],
            "attachments": []
        }
    }
}