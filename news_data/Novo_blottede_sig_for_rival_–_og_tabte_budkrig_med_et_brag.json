{
    "version": "1.0",
    "document": {
        "id": "https://www_berlingske_dk/virksomheder/novo-blottede-sig-for-rival-og-tabte-budkrig-med-et-brag",
        "title": "Novo blottede sig for rival – og tabte budkrig med et brag",
        "content": "Efter flere ugers spekulationer står det nu klart, at Novo Nordisk har tabt spillet om det eftertragtede belgiske biotekselskab Ablynx. Det danske selskab stillede sig frem i forreste linje og sendte den første serv af sted mod belgierne med et købstilbud på 19 milliarder kroner.  Det bud fejede Novos franske ærkerival, Sanofi, mandag af banen ved at lægge ti milliarder kroner oveni, hvilket fik det belgiske selskab til at overgive sig. At Novo nu må kaste håndklædet i ringen og se Sanofi stikke af med trofæet, rejser spørgsmålet, om det danske medicinalselskab har stillet sig rigtigt i jagten på det første store milliardopkøb i virksomhedens historie.  »Man må spørge sig selv, om den strategi, som Novo havde lagt, var den rigtige. Der må man bare sige, at Novo Nordisks bud burde have været højere, så enderne mellem Novo Nordisk og bestyrelsen og aktionærerne i Ablyn­x bedre kunne nås i forhold til at blive enige om en værdiansættelse,« siger Søren Løntoft Hansen, der er senioranalytiker i Sydbank. Novo forsøgte i december at komme igennem til Ablynx med to forskellige købstilbud, men blev afvist begge gange. For tre uger siden valgte Novo så at offentliggøre hidtil hemmeligholdte detaljer om de to tilbud for at lægge pres på aktionærerne i Ablynx.  Den strategi står nu noget forpjusket tilbage, da det viser sig, at Novos store interesse for det belgiske biotekselskab netop var det, der fik Sanofi til at melde sig på banen og trumfe det danske milliardbud.  Ablynx’ danske bestyrelsesformand, Bo Jesper Hansen, bekræfter over for Berlingske Business, at Sanofi først erklærede sin kærlighed, efter at Novo havde forsøgt at tvinge en dansk-belgisk ægtepagt igennem.  »Det eneste, jeg kan sige, er, at vi aldrig har sat Ablynx til salg. Vi har hele tiden haft den strategi, at vi vil gå alene. Da det så bliver annonceret, at Novo har lagt et bud på os, så blev vi jo sat i spil. Og det triggede jo en masse arbejde for os, der gjorde, at vi var nødt til at svare på en masse henvendelser, hvor Sanofis var en af dem,« siger Bo Jesper Hansen. Hos Novo forklarer finansdirektør Jesper Brandgaard, at det danske selskab har brugt de seneste fire uger på at nærstudere, hvad Novo i virkeligheden kunne få i kassen på blødermidlet Caplacizumab, der er Ablynx’ største aktiv og den primære årsag til, at Jesper Brandgaard og Novo ville have fingre i det belgiske biotekselskab.  »Det har desværre ikke gjort, at vi har været i stand til væsentligt at ændre vores værdiansættelse af selskabet. Dermed har vi ikke været i stand til at tilbyde noget i retning af den værdi, som Sanofi har tilbudt. Vi må bare konstatere, at vi ikke var den bedste køber af den forretning,« siger Jesper Brandgaard. Han slår fast, at Novo trods tilbagetoget fra Belgien fortsat er på udkig efter opkøb inden for koncernens biofarmaceutiske forretning, hvor især Novos guldæg inden for blødermedicin, NovoSeven, er kommet under pres. »Vi har fortsat gang i potentielle muligheder inden for det biofarmaceutiske område, som har et primært fokus på fase to- og fase tre-projekter, som vi kan tilføje til vores globale hæmatologi-forretning (blødermedicin, red.). Det kan være opkøb, men det kan også meget vel være indlicensering af produkter,« siger Jesper Brandgaard.  Ved Novos kapitalmarkedsdag i november 2017 oplyste ledelsen, at selskabet kigger på opkøbsmuligheder inden for den biofarmaceutiske forretning i et prisleje på to-tre milliarder dollar – eller 12-18 milliarder kroner. Den målsætning står stadig ved magt. »Vi må håbe, at vi kan finde noget, som ikke har så stor en kompleksitet som Ablynx, hvor vi muligvis ikke kan være den bedste ejer. Det gælder bare om at komme op på hesten igen,« siger Jesper Brandgaard.  Selv om Novo nu er helt ude af kampen om belgiske Ablynx, vil Ablynx’ bestyrelsesformand, Bo Jesper Hansen, ikke udelukke, at en tredje rival kan overtrumfe Sanofis bud, som Ablynx’ bestyrelse dog anbefaler aktionærerne at takke ja til. »Døren er principielt lukket, men hvis der er nogen, der kommer og tilbyder noget bedre, så er vi nødt til at se på det,« siger Bo Jesper Hansen. FAKTAOpkøbsforsøg: Markedet for blødermedicin under opbrudNovo Nordisks guldrandede bløderforretning er kommet under voldsomt pres, da den schweiziske konkurrent Roche i slutningen af 2017 i USA fik godkendt et middel, der har potentiale til vende op og ned på markedet for blødermedicin.Derfor har Novo forsøgt at købe det belgiske biotekselskab Ablynx, der har udviklet et middel mod en sjælden blødersygdom, som er meget tæt på at komme på markedet.Den danske diabeteskæmpe afleverede to gange i december et købstilbud på Ablynx, men blev begge gange mødt af et rungende nej tak. Mandag blev det offentliggjort, at Novo-konkurrenten Sanofi i stedet har indgået en købsaftale med Ablynx til en værdi på 29 milliarder kroner.FOLD UD Novo Nordisks guldrandede bløderforretning er kommet under voldsomt pres, da den schweiziske konkurrent Roche i slutningen af 2017 i USA fik godkendt et middel, der har potentiale til vende op og ned på markedet for blødermedicin. Derfor har Novo forsøgt at købe det belgiske biotekselskab Ablynx, der har udviklet et middel mod en sjælden blødersygdom, som er meget tæt på at komme på markedet. Den danske diabeteskæmpe afleverede to gange i december et købstilbud på Ablynx, men blev begge gange mødt af et rungende nej tak. Mandag blev det offentliggjort, at Novo-konkurrenten Sanofi i stedet har indgået en købsaftale med Ablynx til en værdi på 29 milliarder kroner. ",
        "metadata": {
            "source": "https://www.berlingske.dk/virksomheder/novo-blottede-sig-for-rival-og-tabte-budkrig-med-et-brag",
            "image_url": "https://berlingske.bmcdn.dk/media/cache/resolve/image_x_large/image/8/89572/19882315-30busforsidebolle-145142jpg.jpeg",
            "publication_time": "Mandag d. 29. januar 2018, kl. 19.30",
            "author": "Thomas Mikkel Mortensen",
            "related_links": [],
            "attachments": []
        }
    }
}