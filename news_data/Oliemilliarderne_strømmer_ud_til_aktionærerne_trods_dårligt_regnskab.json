{
    "version": "1.0",
    "document": {
        "id": "https://www_berlingske_dk/virksomheder/oliemilliarderne-stroemmer-ud-til-aktionaererne-trods-daarligt",
        "title": "Oliemilliarderne strømmer ud til aktionærerne trods dårligt regnskab",
        "content": "Det går ikke så godt for verdens største olieselskab. Alligevel strømmer pengene ud til aktionærerne i svimlende mængder. Den saudiarabiske oliegigant Aramcomåtte tirsdag melde om et fald i overskuddet for juli-september på 15,4 procentsom følge af de faldende oliepriser og dermed mindre indtjening. Alligevel står Aramcos aktionærer til at få udbetalt 31,1 milliarder dollar (212,7 milliarder kroner), skriver nyhedsbureauet Reuters. Den saudiarabiske stat ejer direkte 81,5 procent af Aramco, der hører til blandt verdens allermest værdifulde virksomheder – en »klub«, der også tæller blandt andre de amerikanske giganter Apple, NVIDIA (som producerer eftertragtede computerchip), Microsoft, Google og Amazon. Aramco er lige nu verdens sjettemest værdifulde selskab og »kun« lidt mere end halvt så meget værd som Apple. Derudover sidder den statslige Public Investment Fund på andre 16 procent af selskabet og nyder dermed også godt af udbytterne, der vil tilflyde den saudiarabiske økonomi under kronprins Mohammed bin Salman. De resterende få procent af aktierne handles frit på den saudiske børs. PIF-fonden arbejder på at nedbringe Saudi-Arabiens afhængighed af olie og har derfor skudt store summer i alt fra sports- og elbiler til futuristiske ørkenbyer –som den danske arkitekt Bjarne Ingels også har bidraget tilat tegne. Saudi Aramcos aktiekurs er faldet med omkring 17 procent i 2024, ganske som vestlige konkurrenter som Exxonog Shell har oplevet det. Det erden mindre efterspørgsel på olie, der har presset priserne ned. Det har fået de olieproducerende lande til at begrænse den daglige produktion for på den måde at presse priserne opad, men det er kun i mindre grad lykkedes. De olieproducerende landes organisation, OPEC, besluttede forleden sammen med Rusland og andre allierede at udsætte den planlagte udvidelse af olieproduktionen med en måned, fra december til januar. De har skåret den daglige produktion ned med 2,2 millioner tønder råolie men havde egentlig besluttet at øge produktionen med 180.000 tønder om dagen fra december. Det bliver nu i stedet fra januar. Olieprisen lå i 2. kvartal af 2024 på i gennemsnit 85 dollar pr. tønde men faldt i 3. kvartal til 78,7 dollar pr. tønde. Den 5. november lå prisen på en tønde råolie på 75,12 dollar. Ifølge Den Internationale Valutafond (IMF) skal Saudi-Arabien sælge sin olie for omkring 98,40 dollar, før statsbudgettet balancerer. Derfor solgte regeringen tidligere i år en bid af Aramco og fik på den måde 12,35 milliarder dollar i statskassen, men Saudi-Arabiens samlede offentlige gæld var ved udgangen af juni på næsten 1,15 billioner rial (2,1 billioner kroner). Saudi Aramco fastholder alligevel målet om for hele 2024 at udbetale i alt 124,3 milliarder dollar (850,2 milliarder kroner) i udbytte. Saudi-Arabien er verdens største olieeksportør og producerer dagligt 8,9 millioner tønder råolie om dagen – det laveste niveau siden 2011. Omkring en tredjedel af verdens olie kommer fra Mellemøsten. Det Internationale Energiagentur (IEA) anslog i september, at den daglige efterspørgsel på olie globalt for hele 2024 vil nå 103 millioner tønder, men produktionen er på 103,5 millioner tønder.  ",
        "metadata": {
            "source": "https://www.berlingske.dk/virksomheder/oliemilliarderne-stroemmer-ud-til-aktionaererne-trods-daarligt",
            "image_url": null,
            "publication_time": "Tirsdag d. 05. november 2024, kl. 16.41",
            "author": "Thomas Breinstrup",
            "related_links": [],
            "attachments": []
        }
    }
}