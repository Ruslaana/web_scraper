{
    "version": "1.0",
    "document": {
        "id": "https://www_berlingske_dk/musikanmeldelser/tony-bennett-er-alt-andet-end-udbraendt",
        "title": "Tony Bennett er alt andet end udbrændt",
        "content": "Så har bruset så småt lagt sig efter sommerens forrygende koncert på Plænen i Tivoli, hvor den nu 89-årige crooner Tony Bennett delte scene med den 60 år yngre pop-diva Lady Gaga. Her var der ingen tegn på, at Tony Bennett var ved at brænde ud. Og det er der heldigvis heller ikke på hans nyeste udspil, om end han har gearet pænt ned i forhold til den dynamiske og spektakulære Lady Gaga-alliance. Tony Bennett har valgt udelukkende at synge værker af Jerome Kern, den amerikanske komponist, som man alt for ofte glemmer, når man skal nævne populærmusikkens store »klassiske« mestre. For han er jo i samme liga som George Gershwin, Irving Berlin og Cole Porter, og han er ophavsmand til nogle af de bedste melodier, der nogensinde er skrevet.  Det er musik, som i den grad kan fryde øret, tilmed når der som her bliver kælet for materialet. Tony Bennett har allieret sig med en af de seneste årtiers mest prominente jazzpianister, den 49-årige Bill Charlap, som enten akkompagnerer alene eller med sin trio, der rummer bassisten Peter Washington og trommeslageren Kenny Washington, eller sammen med sin kone, den ligeledes klaverspillende Renee Rosnes. Alt fungerer fornemt og giver den rette plads for Tony Bennett, som selvfølgelig har fået lidt patina på stemmen, men som fortsat på usvigelig vis behersker nuancer og dynamik og ikke mindst evnen til at formidle en sang, så den fremstår som den skinbarlige sandhed. Tony Bennett og Bill Charlap lægger ud med »All The Things You Are«, som blev skrevet i 1939 til en i dag totalt glemt musical, hvilket ikke har forhindret den i at være en af verdens mest stedsegrønne sange, som ikke bliver mindre stedsegrøn af at blive fremført med den fine og alt for sjældent hørte intro. Numrene med Bill Charlap som eneledsager giver gode associationer til de indspilninger, som Tony Bennett foretog for 40 år siden med den legendariske pianist Bill Evans.  Udtrykket er neddæmpet og fortroligt, således som man oplever det i den aktuelle udgave af »The Way You Look Tonight«, en sang som Jerome Kern komponerede i 1936 til filmen »Swing Time« med en velfortjent Oscar-statuette til følge. Og Tony Bennett opdaterer smukt og med den samme renfærdighed, som Fred Astaire ejer i originalversionen. Ja, har man en svaghed for den store amerikanske sangbog, så byder Tony Bennett på gyldne genhør, På én gang nostalgisk og uafviseligt nærværende. Der er lejlighed til at nyde klassikere som »Pick Yourself Up«, »Long Ago and Far Away« og »The Song is You«, men også den mindre kendte »They Didn’t Believe Me«, skrevet helt tilbage i 1914, men ganske uberørt af tidens tand.  En anden bedaget og tidløs sang, årgang 1919, afrunder albummet med ægteparret Charlap & Rosnes ved flyglerne. Og med Tony Bennett, der leverer »Look For The Silver Lining« med rette bittersøde optimisme. Smukkere kan det ikke gøres. Hvem:Tony Bennett & Bill Charlap, Hvad:»The Silver Lining« »The Songs of Jerome Kern«. Columbia/Sony.  ",
        "metadata": {
            "source": "https://www.berlingske.dk/musikanmeldelser/tony-bennett-er-alt-andet-end-udbraendt",
            "image_url": "https://berlingske.bmcdn.dk/media/cache/resolve/image_x_large_vertical/image/31/311833/11043784-usa-grammy-awards-2015.jpg",
            "publication_time": "Fredag d. 16. oktober 2015, kl. 21.15",
            "author": "Kjeld Frandsen",
            "related_links": [],
            "attachments": []
        }
    }
}