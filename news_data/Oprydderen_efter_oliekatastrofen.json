{
    "version": "1.0",
    "document": {
        "id": "https://www_berlingske_dk/virksomheder/oprydderen-efter-oliekatastrofen",
        "title": "Oprydderen efter oliekatastrofen",
        "content": "Måske er Robert Dudley den helt rigtige mand til jobbet som BP-topchef. Med base i London har BP sine aktiviteter spredt ud over hele verden. Men langt størstedelen af den svimlende milliardomsætning i BP hentes hjem i Rusland og USA, og her kommer Dudley ind i billedet. Det er nemlig bestyrelsens håb, at de med udnævnelsen af Dudley, som den første amerikaner på posten nogensinde, kan formildne den vrede amerikanske offentlighed en smule. En offentlighed som kun er blevet mere og mere rasende i takt med forgængeren Tony Haywards klodsede håndtering af den gigantiske oliekatastrofe i Den Mexicanske Golf. Mens kongressen og offentligheden i USA raser og overvejer at forbyde BP at operere på amerikansk jord, kan nyudnævnelsen måske tage noget af presset på oliegiganten i USA, hvor BP har 40 procent af sine aktionærer. Den amerikanske baggrund er dog ikke Dudleys eneste fordel som ny BP-boss. Han har nemlig i en årrække været øverste chef for BPs russiske joint venture TNK-BP, og dermed har amerikaneren et indgående kendskab til de to suverænt vigtigste markeder for den mere end 100 år gamle britiske oliegigant. »Det er et klogt valg at vælge en amerikaner. Det vil tage noget af presset, men ikke det hele. For første gang kan de begynde at kigge mod fremtiden for BP,« siger olieanalytikeren Gudmund Halle Isfeldt fra den norske bank Dnb Nor til Bloomberg News. Med tanke på det nuværende stormvejr for BP er det selvfølgelig heller ikke uinteressant, at Dudley er vant til slagsmål og kontroverser. Som øverste chef for TNK-BP i Rusland røg han for et par år siden ud i et voldsomt slagsmål med de fire russiske milliardærer Mikhail Fridman, German Khan, Viktor Vekselberg og Leonard Blavatnik, der ejede halvdelen af selskabet. Konflikten skabte politiske dønninger i både Moskva og London, ligesom BP mente, at russiske myndigheder havde været aktive medspillere i konflikten ved bl.a. at nægte at udstede arbejds- og opholdstilladelser til udlånte BP-medarbejdere samt gennemføre razziaer mod både BPs og TNK-BPs kontorer i Rusland på mistanke om industrispionage, skattefusk samt overtrædelser af arbejdsmiljølovgivningen. Den spegede affære med storpolitiske overtoner endte med et nederlag til Dudley og BP og en sejr til de russiske rigmænd, og Dudley måtte forlade Rusland, men alligevel kan slagsmålet have styrket ham. »Han har vist en evne til at operere succesfuldt under pres. Denne her fyr er virkelig blevet testet på slagmarken,« siger Robin West fra det amerikanske konsulentfirma PFC Energy til Washington Post. Han maler samtidig de udfordringer op, som Dudley skal styre BP igennem, »BP er sårbare på især to områder: Politisk og juridisk. Den politiske sårbarhed er, at kongressen vil straffe BP,« påpeger Robin West. Og det er den politiske sårbarhed, der lynhurtigt kan komme til at koste BP milliarder af dollar i de amerikanske retssale, når det store retsopgør om oliekatastrofen skydes igang. Dudley voksede op i Mississippi, og han holdt hver sommer ferie på de selvsamme strande, der i dag er sølet ind i olien fra BPs platform. Han har udadtil givet indtryk af, at han selv er personligt påvirket af katastrofen. »Det jeg så var smertefuldt, følelsesladet og chokerende,« har Dudley sagt. Opgaven med at genrejse BP er enorm. Med udsigt til milliarddyre retssager i USA og et image i ruiner bliver den nye arbejdsdag for Robert Dudley hurtigt fyldt ud. Hvis opgaven kan løses, er Dudley et godt bud på den rigtige mand. Hvis ikke, så er BP ilde stedt.",
        "metadata": {
            "source": "https://www.berlingske.dk/virksomheder/oprydderen-efter-oliekatastrofen",
            "image_url": "https://berlingske.bmcdn.dk/media/cache/resolve/image_x_large/image/40/403344/2875021-pix-robert-dudley.jpg",
            "publication_time": "Onsdag d. 28. juli 2010, kl. 09.37",
            "author": null,
            "related_links": [],
            "attachments": []
        }
    }
}