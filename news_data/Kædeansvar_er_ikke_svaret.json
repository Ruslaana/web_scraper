{
    "version": "1.0",
    "document": {
        "id": "https://www_berlingske_dk/kommentatorer/kaedeansvar-er-ikke-svaret",
        "title": "Kædeansvar er ikke svaret",
        "content": "1. maj er en passende dag at tænke over, hvordan man skaber og bevarer danske arbejdspladser. Fagbevægelsen og Dansk Byggeri har netop indgået en ny tre-årig overenskomst, der har fokus på at skabe jobs på fair og lige vilkår. Faktisk er der grund til at være stolt af dette håndværk. Vi har holdt omkostningerne i ro. Og vi har forstærket indsatsen yderligere over for de brodne kar, der bevidst prøver at omgå reglerne. Det bliver nu meget mere risikabelt. Det er derfor lidt mærkeligt, når man hører politikere og visse fagforeningsbosser tale om, at parterne ikke selv kan løse problemerne, og at der derfor er behov for kædeansvar og andre underlige forslag. Det er der ikke. Læs også:DF er klar til kædeansvar Hvis de havde tænkt tanken til ende, var de nok nået til den konklusion, at sådanne forslag gør det dyrere og sværere at producere i Danmark. Og i særdeleshed gør det sværere for de små og mellemstore virksomheder, da de simpelthen har sværest ved at gå i banken og få flere kreditter, og de også har svært ved at klare det megen bureaukrati, som f.eks. kædeansvar fører med sig. Det er faktisk meget lettere for store multinationale virksomheder. Så hvis det da ikke er færre danske jobs, politikerne ønsker, skal de holde fingrene langt væk fra kædeansvar. Kædeansvar er i øvrigt heller ikke nogen international succes, som nogle ynder at fremhæve. Et land som Sverige har faktisk slet ikke gennemført det – tværtimod har svenskerne indgået nogle aftaler på arbejdsmarkedet, der er stærkt inspireret af de regler, som vi har i vores overenskomster. Jeg er derforogså meget glad for, at vi har en klog statsminister i Danmark, som på Dansk Byggeris årsmøde i sidste uge var meget klar i mælet om kædeansvar: »Regeringen går ikke ind for kædeansvar. Det vil simpelthen være alt for besværligt for jer, hvis I ned til mindste detalje skal holde øje med jeres underleverandører. Den byrde mener jeg ikke, at det er rimeligt at pålægge jer.« Læs også:Stop snak om social dumping Statsministeren har fokus på at skabe fornuftige vilkår for erhvervslivet og dermed de bedst tænkelige rammer for at opretholde og ikke mindst skabe nye danske jobs. Og det er hun fælles med Dansk Byggeri om. En yderligere styrkelse af denne indsats kunne også være at gøre den folkekære boligjob-ordning permanent efter svensk forbillede. Det skaber nye danske jobs, mere fair og lige konkurrence og mindre sort arbejde til gavn for hele Danmark. God 1. maj.",
        "metadata": {
            "source": "https://www.berlingske.dk/kommentatorer/kaedeansvar-er-ikke-svaret",
            "image_url": "https://berlingske.bmcdn.dk/media/cache/resolve/image_x_large_vertical/image/86/863057/7338866-saxo-photo.jpeg",
            "publication_time": "Onsdag d. 30. april 2014, kl. 22.30",
            "author": null,
            "related_links": [],
            "attachments": []
        }
    }
}