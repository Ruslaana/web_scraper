{
    "version": "1.0",
    "document": {
        "id": "https://www_berlingske_dk/synspunkter/maleri-mangler-fire-markante-borgerlige-kvinder-det-er-flovt-bo",
        "title": "Maleri mangler fire markante borgerlige kvinder. Det er flovt, Bo Lidegaard",
        "content": "I den forgangne uge blev et maleri med 30 indflydelsesrige kvinder i dansk politik afsløret i Samtaleværelset på Christiansborg. Det er et initiativ, som daværende formand for Folketinget, Henrik Dam Kristensen, i sin tid lancerede. Til at vælge de 30 politikere, der skulle portrætteres, nedsatte man et udvalg under ledelse af historikeren Bo Lidegaard. Stor ros til selve initiativet. Men ærgerligt at Lidegaard og hans udvalg helt har undladt at medtage nogle meget markante danske kvindelige politikere. Faktisk er udeladelserne så åbenlyse, at man ikke helt kan frigøre sig fra mistanken om, at Lidegaard og hans udvalg har politiseret. Det er ærgerligt. Man kunne passende stille Lidegaard og udvalget følgende spørgsmål: Hvor er Birthe Rønn Hornbech, der var medlem af Folketinget i sammenlagt 28 år? Hun var desuden minister for flygtninge, indvandrere og integration samt kirkeminister fra 2007 til 2011. Hvor er Britta Schall Holberg, som var medlem af Folketinget i over 20 år og i to omgange minister? Hun var blandt andet Danmarks første kvindelige indenrigsminister og ligeledes Danmarks første kvindelige landbrugsminister. Hvor er Inger Støjberg, der har været medlem af Folketinget i omkring 23 år? Inger Støjberg har været minister for beskæftigelse og ligestilling, beskæftigelsesminister og udlændinge-, integrations- boligminister, og senest fra 2016 til 2019 var hun udlændinge- og integrationsminister. I 2022 stiftede hun desuden partiet Danmarksdemokraterne. Hvor er Eva Kjer Hansen, som sad i Folketinget i over 30 år? Hun har blandt andet været socialminister og minister for ligestilling, minister for fødevarer, landbrug og fiskeri, miljø- og fødevareminister samt minister for fiskeri, ligestilling og nordisk samarbejde. Eva Kjer Hansen var medlem af Europa-Parlamentet fra 1994 til 1999. Det er uforståeligt og tæt på chokerende, at Lidegard og hans udvalg har udeladt fire så markante borgerlige kvindelige politikere, men man har fundet plads til Özlem Zekic, der kun var medlem af Folketinget i otte år, og Johanne Schmidt-Nielsen, som kun var medlem af Folketinget i cirka 12 år. Så medmindre de ovennævnte fire borgerlige kvindelige politikere – eller deres familier – specifikt har takket nej til at blive portrætteret på maleriet over de 30 mest indflydelsesrige danske kvindelige politikere, så har Bo Lidegaard og hans udvalg begået noget der tangerer karaktermord. Det er ikke kønt og påfører et ellers prisværdigt initiativ en ærgerlig mistanke om politisering. Forslag: Det ville klæde Folketingets nuværende formand at bevilge penge til at få rettet op på Lidegaards fejl, ved at bede den dygtige maler om at tilføre de fire borgerlige kvindelige politikere på maleriet. Teddy Hebo Larsen er cand.med.vet. ",
        "metadata": {
            "source": "https://www.berlingske.dk/synspunkter/maleri-mangler-fire-markante-borgerlige-kvinder-det-er-flovt-bo",
            "image_url": "https://berlingske.bmcdn.dk/media/cache/resolve/image_x_large_vertical/image/185/1859090/24835065-p-billedet-ses-blandt-andet-helle-thorning-schmid.jpg",
            "publication_time": "Mandag d. 18. november 2024, kl. 15.03",
            "author": null,
            "related_links": [],
            "attachments": []
        }
    }
}