{
    "version": "1.0",
    "document": {
        "id": "https://www_berlingske_dk/politik/med-stoejberg-paa-menneskejagt-over-middelhavet-det-ser-meget-meget-mistaenkeligt",
        "title": "Med Støjberg på menneskejagt over Middelhavet: »Det ser meget, meget mistænkeligt ud«",
        "content": "Rui Rocha lænede sig frem. For få øjeblikke siden gik han rundt med en blå termokande i hånden og serverede stærk kaffe i hvidriflede plastickrus i det 24 meter lange militærfly. Nu stod den portugisiske major og leder af denne Frontex-operation på jagt efter migranter og smuglere i Middelhavet med alvorlig mine bøjet ind over to siddende besætningsmedlemmer. Han pegede på to monitorer.  På den ene skærm blinkede et billede fra flyets radar, og på den anden blev der zoomet ind på en faldefærdig hvid og rød fiskerbåd på omkring ti meter. Den lå og gyngede i Middelhavets 3-4 meter høje bølger, men så ikke ud til at bevæge sig fremad. Flyets seks besætningsmedlemmer var nu alle stimlet sammen foran skærmene sammen med Rui Rocha. Det samme var den danske udlændinge- og integrationsminister Inger Støjberg, der var med på operationen. »De har fundet en båd. Der er måske migranter på,« lød det ned gennem flyet fra en fra Støjbergs delegation. Major Rocha konfererede kort med besætningsmedlemmerne bag skærmene. Så drejede han hovedet og så på Inger Støjberg. »Prøv at se, hvad der er på båden. Det ser meget, meget mistænkeligt ud,« sagde Rocha. »Jeg tror, der er illegale migranter ombord.«  Vi er taget på operation med det europæiske grænseagentur, Frontex, i Middelhavet syd for Sicilien i Italien. Det er lige her, at virkeligheden udspiller sig om det mest betændte emne i dansk politik. Det er her, at flygtninge og migranter sætter alt på et bræt og i udtjente fiskerbåde og ukampdygtige gummibåde forsøger at komme til det forjættede Europa. Det her er den øjeblikkelige port til Europa for hundredetusinder, måske millioner af mennesker i 2017, efter at ruten mellem Tyrkiet og Grækenland synes lukket ned. Hvis krigszoner og hungersramte områder er epicentret for flygtninge- og migrantstrømme, er det her fronten til de næste diskussioner om asyl, hjemsendelser, integration, terror og danskhed. Inger Støjbeg på vej ombord på det portugisiske fly, der udfører operationer for Frontex i Middelhavet.Fold sammenLæs mereFoto: Martin Borre. Italien har denne vinter oplevet en eksplosion i antallet af flygtninge og migranter, der krydser Middelhavet for at komme til Europa. Normalt er der rimeligt stille i denne periode, men fra 1. januar til 7. marts er der kommet 15.844 mennesker til Italien fra Den Centrale Middelhavsrute.En stigning på 70 procent i forhold til samme periode sidste år. De kommer især fra afrikanske lande som Guinea, Elfenbenskysten, Nigeria og Gambia og bliver af menneskesmuglere sendt ud fra Libyens kyst til en uvis skæbne på Middelhavet i overfyldte, skrantende både uden nok mad og drikke. Menneskesmuglerne, der tjener flere tusinde euro eller dollar på deres adfærd, spekulerer i, at menneskerne bliver samlet op af både fra Frontex, EU eller NGOer som f.eks. Læger Uden Grænser, når de trøstesløse smuglerbåde enten kæntrer eller er tæt på. Sidste år kom mere end 180.000 mennesker til Italien via Middelhavet, og 4.500 mistede livet på ruten.  Ifølge Frontex er det også et stigende problem, atNGO-drevede skibe sejler ind i libysk farvand og hjælper nødstedte migranter.Det understøtter menneskesmuglernes forretning og presset på Europa, fordi det er for farligt at sejle bådflygtningene tilbage til Libyens kyst. Derfor tog Inger Støjberg i denne uge til Italien for med egne øjne at se den øjeblikkelige situation og diskutere den med sin italienske kollega. Og for at se, hvordan Frontex og den italienske kystvagt håndterer de mange både. Fra lufthavnen i den sicilianske havneby Catania tog hun torsdag på operation med Frontex i det 24 meter lange militærfly C295 M drevet af det portugisiske luftværn. Foto: Martin Borre. Det var et flag på den hvide og røde fiskerbåd, som Rui Rocha ville have Inger Støjberg til at se. På toppen af den rustbefængte båd blafrede et lille amerikansk flag, men det var ikke det eneste mistænkelige. Båden var forankret. Der var ingen radioaktivitet at høre, og skroget lå meget lavt i det oprørte dybblå hav. Som om en stor, skjult vægt holdt den nede. Alt sammen typiske tegn på menneskesmugling. Det ene besætningsmedlem bag skærmene satte sin højre hånd på et joysticklignende håndtag og styrede et kryds på skærmen hen på båden og låste det fast. Han trykkede på en knap med sin tommelfinger. Nu kunne skibet ses helt tæt på. »Man kan jo simpelthen se ind ad vinduerne,« sagde Inger Støjberg. Men dækket var helt tomt. Det var tydeligt.  Rui Rocha pegede på et andet billede af båden på skærmen. »Se!« Flyets termiske kamera, der afslører alt varme – også skjulte mennesker - viste noget interessant. »Der er rigtig meget varme der. Det kunne godt være et tegn på, at der er nogen under dækket,« sagde Rocha. Major Rui Rocha viser Inger Støjberg de mistænkelige forhold ved en faldefærdig fiskerbåd.Fold sammenLæs mereFoto: Martin Borre. Flyet begyndte rutinemæssigt at kredse om båden på seks kilometers afstand. På den måde kan man ikke se fra båden, at der bliver holdt øje med en. Billeder og videoer af båden blev nu sendt fra flyet til Frontex’ hovedkontor. De skulle vurdere, om et skib fra Frontex eller den italienske kystvagt skulle sendes ud i en Search & Rescue-mission, som altid koordineres af italienske myndigheder i Rom.  Hvis båden skulle have akut brug for hjælp, ville det portugisiske fly kunne kaste redningsbåde ned gennem en lem i flyets ende. Mens kameraet zoomede ind på båden fra forskellige vinkler, funderede Inger Støjberg lidt over den anspændte situation. »På en eller anden måde så slutter ringen jo her. Alt det, jeg arbejder med, kan jeg stå og se på en monitor her. Jeg kan her fra et fly se på en båd, der muligvis er fyldt med migranter og følge dem meget tæt,« sagde Inger Støjberg.  Catania illustrerer på mange måder roden til udfordringerne med migration. Siciliens næststørste by ligger billedskønt for foden af den sneklædte vulkan Etna. På byens pulserende gade Via Etnea ligger fashionable italienske modebutikker side om side med restauranter med udsøgt lokal mad og vin. I de antikke gyder bag hovedgaden kan man se småluntende, hoppende børn fra skole med deres farvede skoletasker, som sorgløse børn gør, imens espressodrikkende aldrende sicilianske mænd sidder ved fortovets cafeborde og ser på livet. Om aftenen stimler de unge sammen uden for et vinoteca med skrigende sneakers og fuld fart, hvis ikke de sidder og kysser i Catanias ældste park, Giardino Bellini, med udsigt ud over den funklende by.  Men Catania rummer også det modsatte. Andre steder i byen er der stor fattigdom og nedslidte bydele. I opgangene på Via Etnea reder hjemløse senge af pap til natten, og på gadehjørnerne står afrikansk udseende mænd og sælger farvestrålende armbånd, iPhone-covers og selfiestænger. Ingen af dem, Berlingske snakkede med, sagde dog, at de var migranter. Det er netop den skærende kontrast i velstand, som er den primære årsag til presset på Europa. Et pres, som alle prognoser forudser vil stige, som Dansk Flygtningehjælps generalsekretær, Andreas Kamm, sagde til Berlingske i denne uge: »Derfor er det helt afgørende, at man med det samme begynder at få dem, der ikke er flygtninge, sendt tilbage i bæredygtige tilbagesendelsesprogrammer. Ellers kan man ikke stille noget op over for det her, og så vil hundredetusindvis af mennesker forsøge at komme til Europa,« sagde Kamm. De fleste eksperter siger noget tilsvarende. I sidste uge skrev den tyske avis Bild, at Tysklands sikkerhedsmyndigheder forventer, at seks millioner flygtninge og migranter vil forsøge at komme til Europa i 2017. I januar pegede World Economic Forum på den stigende ulighed og den deraf følgende migration fra Afrikasom den største trussel mod verden. Læg dertil, at Afrikas befolkning ifølge FN vil være fordoblet om 30 år fra omkring 1,2 til 2,5 milliarder mennesker, og at klimakrisen forventes at gå hårdt udover økonomi og levestandard i de fattige lande på det store kontinent. Catania ligger for foden af den sicilianske vulkan Etna.Fold sammenLæs mereFoto: Martin Borre. Efter at have cirkuleret rundt om den mistænkelige fiskerbåd i en lille time, besluttede Rui Rocha, at missionen skulle videre. »Vi ved ikke, om der er migranter om bord. Vi må vente og se, hvad Frontex beslutter at gøre,« sagde Rocha. Dagen inden havde Frontex i en anden operation fundet en båd omkring 20 kilometer derfra, hvor 100 migranter var blevet samlet op. Det kunne være den samme båd, der nu lå og flød, men det virkede underligt, mente Rui Rocha, at den skulle være drevet så langt.  Operationen fortsatte, uden der blev fundet flere mistænkelige både, og efter knap seks timer over Middelhavet og næsten 200 undersøgte både landede Frontex-flyet igen i Catania. »Menneskesmuglerne er som en kat, der bliver jagtet af en hund. De finder altid nye veje. Før var det større fiskerbåde, men nu kan det være sejlbåde, motorbåde og gummibåde,« sagde han. Efterfølgende har Berlingske fået oplyst, at det kunne tyde på, at det var den samme båd fra dagen før. Men det kunne endnu ikke konstateres. Hvis det var, ville både blive sænket. Inger Støjberg og major Rui Rocha fordøjer oplevelserne på operationen.Fold sammenLæs mereFoto: Martin Borre. På havnen i Catania lå ’Luigi Dattilo’ fortøjret. Det 94 meter lange inspektions- og redningsfartøj er et af de skibe, som den italienske kystvagt sender ud til både som den mistænkelige fiskerbåd på Middelhavet. Kort efter at flyoperationen var slut, trådte Inger Støjberg ombord på skibet, som kan huse og behandle op til 1.000 migranter og flygtninge på vandet. På vejen rundt på skibet berettede kaptajn Alessio Morelia om arbejdet på Middelhavet. Når en båd som ’Luigi Dattilo’ samler flygtninge op, begynder en større procedure. Nogle er så hårdt medtaget af for lidt mad og drikke på rejsen, at de skal have akut medicinsk hjælp. For nogle har turen mod Europa ført dem gennem Sahara-ørkenen, hvor der rapporteres om stigende overgreb mod kvinder og børn.  Kvinder og mænd bliver derefter delt op og placeret i hver sin ende af skibet. Alle får et helbredstjek, får taget billede og fingeraftryk og et identitetsarmbånd. Stemningen kan være spændt, så alle bliver tjekket med en metaldetektor for knive og våben. »Har I fundet våben eller eksplosiver på nogen af dem,« spurgte Inger Støjberg. Det har de ikke. På havnen stod lange rækker med åbne, hvide pavillontelte. Denne dag var de tomme, men når ’Luigi Dattilo’ sætter migranter af, står et stort hold fra de italienske myndigheder klar til tage imod. Her begynder screeningen, der skal fastslå, om de er migranter, og skal sendes tilbage til deres hjemland, eller om de har behov for beskyttelse som flygtninge. Der bliver taget fingeraftryk og foretaget indledende interviews og lægetjek. Derefter bliver de kørt til modtagecentre. De fleste til centret Mineo, hvor der er mellem 3.000 og 3.500 mennesker. Italien har også oplevet en enorm vækst i uledsagede mindreårige det sidste år. I 2015 kom der 397 børn uden deres forældre til landet. Sidste år kom der 2.450, som Italien nu har oprettet særlige centre for.  Fra dækket af skibet kunne Inger Støjberg se ned på de hvide pavilloner med Catanias centrum og den solklædte Etna i baggrunden. Turen var ved at være slut. »Jeg er blevet bekræftet i, hvor stor en udfordring Europa er sat i med den migrationskrise, vi ser. Tallene siger tydeligt, hvilke situation vi er i, og hvor nødvendigt det er at få gjort noget ved det,« lød det fra Inger Støjberg. Debatten er ofte meget hård, når det gælder migranter herhjemme. Hvad gør det af indtryk på dig, når du hører alt det her og ser, hvilken voldsom fare de udsætter sig for? »Man kan jo ikke fortænke migranterne i forsøge at skaffe sig et bedre liv i Europa. Men det er bare ikke løsningen for nogle af os. Hvis vi åbner op, vil det ændre Europa for altid,« sagde Inger Støjberg. Kaptajn Alessio Morelia viser Inger Støjberg rundt på inspektions- og redningsfartøjet ’Luigi Dattilo’.Fold sammenLæs mereFoto: Martin Borre. Som det sidste på rundvisningen beordrede Alessio Morelia nogle matroser til at åbne en stor metalluge på dækket. Bag den gemte sig en trappe, som Inger Støjberg gik nedad efterfulgt af kaptajnen. Lidt efter kaldte hun på sit følge. »Prøv lige at komme her ned og se,« sagde hun.  En stor tung jerndør var skubbet til siden, og Inger Støjberg stod i åbningen mindre end en halv meter over havoverfladen. Det er her, flygtningene og migranterne kommer ind i skibet, når de er blevet bjerget. »Det her er hoveddøren til Europa,« sagde Inger Støjberg »Det er godt nok en vild tanke. Tænk hvordan følelsen må være, når man bliver samlet op på Middelhavet og så træder ind her.« Hoveddøren til Europa.Fold sammenLæs mereFoto: Martin Borre.",
        "metadata": {
            "source": "https://www.berlingske.dk/politik/med-stoejberg-paa-menneskejagt-over-middelhavet-det-ser-meget-meget-mistaenkeligt",
            "image_url": "https://berlingske.bmcdn.dk/media/cache/resolve/image_x_large/image/102/1021833/16596139-top.jpg",
            "publication_time": "Lørdag d. 11. marts 2017, kl. 11.06",
            "author": "Martin Borre",
            "related_links": [],
            "attachments": []
        }
    }
}