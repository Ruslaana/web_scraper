{
    "version": "1.0",
    "document": {
        "id": "https://www_berlingske_dk/nyhedsanalyse/879000-offentligt-ansatte-maa-le-hele-vejen-til-banken-vi-er-blevet",
        "title": "879.000 offentligt ansatte må le hele vejen til banken – vi er blevet snydt så vandet driver",
        "content": "Landets 879.000 offentligt ansatte må være svært tilfredse. Nu styrer de offentligt ansatte i staten, kommunerne og regionerne mod tårnhøje lønstigninger. Det er ovenikøbet lykkedes at skabe det indtryk, at de offentligt ansatte måtte fire på deres krav under lønforhandlingerne; tirsdag faldt den sidste brik på plads medoverenskomsterne for de 110.000 ansatte i regionerne. Intet kunne være mere forkert. Ikke alene har de offentligt ansatte ligesom ved alle tidligere overenskomster i de seneste årtier helt automatisk og uden nogen modydelser sikret sig de samme lønstigninger som i de private virksomheder. Alle får også det samme. Landets 879.000 har til overflod undgået ethvert tilløb til de grundlæggende forandringer af den danske model, som der blev talt om, daLønstrukturkomitéen i juni oven på balladen om sygeplejerskernes løn i sommer fremlagde deres slutrapport. Her er fire grunde til at være dybt bekymret over resultatet af overenskomstforhandlingerne i den offentlige sektor i 2024. 1. Det lykkedes at få det til at handle om lønnen Fagbevægelsen kan næppe begribe deres held i mediernes dækning af lønforhandlingerne, hvor det hele kom til at handle om størrelsen af deres lønstigninger. Overenskomsterne i stat, kommuner og regioner endte med enlønramme på 8,8 procentover de næste to år, men lønmodtagerne gik ind i forhandlingerne med et krav til lønrammen på over ti procent. Det er jo smart, for så ser det ud til, at man har været den svage part, som måtte give sig. Det er bare forkert. Sagen er, at vi i Danmark har vedtaget, at der gælder enreguleringsordning, som sikrer, at de offentlige lønninger flugter med den private lønudvikling. Visdommen i den model er, at det er den konkurrenceudsatte private sektor, som sætter grænsen for, hvor meget lønnen må stige i den offentlige sektor. Når det gælder lønnen kan man – sjovt nok – slå resultat af de offentligt overenskomster op på side 30 iøkonomisk redegørelse fra december, hvoraf det fremgår, at regeringen forventer, at de private lønninger stiger med 5,4 procent i år og 3,4 procent i 2025. Læg de to tal sammen, og man har resultatet af de offentlige lønforhandlinger, før de blev afsluttet. Når rammen endte som den gjorde, var det, fordi prognosen for lønvæksten i den private sektor var nedjusteret. Finansministeriet har for længst dokumenteret, at de offentlige lønninger følger med den private sektors lønninger. Vi burde sket ikke diskutere, om de offentlige lønninger stiger med x, y eller z, fordi de følger den private sektor. Den interessante diskussion er, hvorfor de offentligt ansatte uden modydelse helt automatisk skal have de samme lønstigninger og fordelingen af lønstigningen mellem forskellige grupper i den offentlige sektor. Intet andet. Offentlig og privat lønudviklingFold sammenLæs mereFoto: Økonomisk Redegørelse, Finansministeriet, december 2023. 2. De 879.000 offentligt ansatte fik endnu mere ud af arbejdsgivere og skatteyderne Når de offentligt ansatte trods alt har svært ved at holde tabermasken skyldes det de to egentlige nyheder i overenskomstaftalen, når det gælder løn. Den ene er, at det er besluttet at indføre enbonusforhandlingi slutningen af overenskomstperioden for at sikre, at de offentligt ansatte faktisk har fulgt lønudviklingen. Heri ligger også at håndtere, hvis de offentligt ansatte på grund af den aftale lønramme ender med at løbe lidt foran de privatansatte, for så skal de betale pengene tilbage. Der ligger i det signal et tilsagn om, at der skal være endnu tættere kobling mellem offentlig og privat løn. Skatteyderne betaler. Den anden er enreform af det indeks, som bruges som udgangspunkt for reguleringsordningen af de offentlige lønninger i forhold til de private. Den ændring ser også ud til at favorisere de offentligt ansatte, så de i endnu højere grad følger den private lønudvikling. Skatteyderne betaler. 3. Enhver fornyelse af den danske model i den offentlige sektor er stendød Kernen i den nye overenskomst er, at alt grundlæggende er, som det plejer at være. Alle offentligt ansatte står som udgangspunkt til at få den samme procentuelle lønstigninger. Væk er enhver snak om, at der kan være grupper af offentligt ansatte, fængselsbetjentene eksempelvis, som skal stige væsentligt mere i løn end læger og gymnasielærere. Det er et enormt svigt af det forløb, som fulgte efter sygeplejerskestrejken. Ud af sygeplejerskestrejken blev der nedsat en lønstrukturkomité. En af deres helt centrale erkendelser var, at de offentligt ansatte selv var skyld i en stiv og ufleksibel lønudvikling: »Parternes valg og prioriteringer i løndannelsen har således tenderet mod at videreføre de eksisterende lønstrukturer. Det er blandt andet kommet til udtryk ved, at parterne i høj grad har prioriteret ens (procentuelle) lønstigninger til alle medarbejdere,« er det heltcentrale afsnit i komiteens slutrapport. Det er glemt i dag. Sagen er, at der i grel modsætning til den private sektor, hvor der er forskelle i lønvæksten for enkelte grupper – eksempelvis journalister over for it-folk – er tendens til, at alle offentligt ansatte får de samme lønstigninger i procent. Det er i sagens natur et problem, hvis der eksempelvis er mere brug for sygeplejersker og mindre brug for skolelærere. Den raffinerede udfordring er, at hvis de offentligt ansatte holder op med at få den samme lønvækst i procent, så skal de i stedet for at kæmpe mod arbejdsgiverne gå i krig med hinanden om lønkronerne. Det er der ingen lyst til, og derfor endte det i efteråret med entrepartsaftale, hvor regeringen i stedet fandt nogle penge til et lønløft til udvalgte grupper. Lønstrukturkomitéen havde 15 forslag til at modernisere de offentlige lønforhandlinger. Ikke et eneste af forslagene er blevet gennemført i overenskomstaftalen i 2024. Ikke et. 4. Grundlaget for ny uro og ballade i den offentlige sektor er lagt Så længe det lykkes for de magtfulde offentlige fagforeninger med finansminister Nicolai Wammens hjælp at genopføre farcen om det påstående drama om lønvæksten i den offentlige sektor, og så længe ingen rigtig vil forny den danske model i den offentlige sektor, er der intet tegn på en grundlæggende løsning på de problemer, som har gjort den offentlige sektor til et arnested for ballade og uro. Trepartsaftalen er i bedste fald et hold kæft-bolsje, som kun nogle fik lov at få. Thomas Bernt er Berlingskes erhvervsredaktør Thomas Bernt Henriksen er erhvervskommentator på BerlingskeFold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/nyhedsanalyse/879000-offentligt-ansatte-maa-le-hele-vejen-til-banken-vi-er-blevet",
            "image_url": "https://berlingske.bmcdn.dk/media/cache/resolve/image_x_large/image/176/1766730/24642317-finansminister-nicolai-wammen-s-er-sikkert-glad.jpg",
            "publication_time": "Tirsdag d. 20. februar 2024, kl. 17.38",
            "author": "Thomas Bernt Henriksen",
            "related_links": [],
            "attachments": []
        }
    }
}