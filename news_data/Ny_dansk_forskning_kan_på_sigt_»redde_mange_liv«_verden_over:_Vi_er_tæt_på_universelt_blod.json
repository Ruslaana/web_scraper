{
    "version": "1.0",
    "document": {
        "id": "https://www_berlingske_dk/indland/ny-dansk-forskning-kan-paa-sigt-redde-mange-liv-verden-over-vi-er-taet-paa",
        "title": "Ny dansk forskning kan på sigt »redde mange liv« verden over: Vi er tæt på universelt blod",
        "content": "Blodtransfusioner er et altafgørende indgreb, der redder millioner af liv verden over, både i forbindelse med større planlagte operationer og i akutte ulykker. Men i mange lande har de enorme udfordringer, der koster mange menneskeliv. Sådan har det i hvert fald været indtil nu. Mandag blev et nyt studie fra forskergrupperne på danske DTU, ledt af Maher Abou Hachem, og Lunds Universitet, ledt af Martin L. Olsson, publiceret i det anerkendte videnskabelige tidsskrift Nature Microbiology, der kan forandre blodtransfusioner fremover. Ved hjælp af en ny metode kan det måske snart blive muligt at modtage alle blodtyper, uanset hvilken blodtype man selv måtte have. »Vi har opnået en helt ny vej, der fører os nærmere til den universelle blodtype,« siger Maher Abou Hachem. Maher Abou Hachem er den ene af de to forskningsledere. Den anden er Martin L. Olsson, der arbejder på Lunds Universitet.Fold sammenLæs mereFoto: Mathias Svold. Dansk læge vurderer, at det i dansk perspektiv er »super interessant« og globalt »decideret banebrydende«. Der er stor forskel på de røde blodlegemer, der flyder rundt i vores blodårer. Denne viden sikrede i 1930 østrigske Karl Landsteiner nobelprisen i fysiologi/medicin, efter at han i 1901 introducerede det system, som vi stadig benytter os af: AB0-blodtypesystemet. Systemet deler blodtyper op i fire kategorier: blodtype A, blodtype B, blodtype AB og blodtype 0. Har du blodtype 0, kan du donere blod til alle. Det er den naturlige universelle blodtype.Fold sammenLæs mereFoto: Mathias Svold. Hvilken blodtype du har, afgøres af såkaldte antigener baseret på forskellige sukkerforbindelser, og det er i disse forbindelser, at forskergruppen har banebrydende nyt. Det kommer vi tilbage til. For hvad sker der egentlig, hvis man blander forskellige blodtyper? Gives donorblod på anden vis end ovenstående, kan det få fatale konsekvenser. Antistoffer dannes af immunsystemet som svar på fremmede antigener såsom bakterier, vira eller forskellige blodtyper. Det kan i værste tilfælde betyde, at, at de røde blodlegemer bliver revet i stykker. Sker dette, frisætter det alt det, der er inde i de røde blodlegemer, heriblandt salte og kalium, der kan være giftige i blodet. Det er denne reaktion, som forskerholdene arbejder på at undgå. Berlingske møder Maher Abou Hachem på DTU, hvor hans forskningshold har særligt fokus på enzymdelen i forskningen. Hans forskningshold arbejder på at fjerne de elementer af blodet, som er skadelige, hvis man modtager en blodtype, der ikke passer med ens eget blod. De har fundet frem til, at løsningen på problemet kan findes i enzymer fra tarmen. I denne maskine isoleres de enzymer, der kommer fra tarmen, så det er muligt at arbejde med de enkelte enzymer.Fold sammenLæs mereFoto: Mathias Svold. 22 enzymkandidater blev fundet, isoleret og testet. Flere års forskning er blevet til to »enzymcocktails«, der kan fjerne henholdsvis A- og B-antigener. I praksis vil enzymcocktailen blive tilført donorblod. Elementerne, der adskiller blodtyperne fra hinanden, bliver fjernet af enzymerne. Det skaber universelt donorblod, hvor blod, der tidligere potentielt kunne dræbe en mand, nu kan bruges til at redde hans liv i en akut ulykke. De bedste enzymer kommer retur fra Lunds Universitet, hvor enzymerne krystalliseres, så det er muligt for forskerne at se enzymerne helt ned på molekylærniveau.Fold sammenLæs mereFoto: Mathias Svold. »Vi er tæt på at kunne producere universelt blod fra gruppe B-donorer, mens der stadig er arbejde at gøre for at konvertere det mere komplekse gruppe A-blod,« siger Maher Abou Hachem. Det er allerede lykkedes at lave donorblod fra blodtype B, der var kompatibelt med 94 procent af 100 test plasma prøver, hvilket ifølge Maher Abou Hachem er højt. Der arbejdes dog fortsat mod 100 procent kompatibelt blod, altså blod, hvor der ingen negativ respons er ved en transfusion. Ved blodtype A er det lykkedes forskerne at bevise, at deres enzymblandinger rent faktisk har en gavnlig effekt. Men der er et stykke vej endnu. Nu har forskningsholdet fået en 15 millioner kroners bevilling fra Novo Nordisk Fonden, der skal stræbe efter en 100 procent kompatibilitet ved både blodtype A og B. »Vi håber, at vi inden for tre-fire år kan være i gang med kliniske forsøg på mennesker,« siger Maher Abou Hachem, der understreger, at vi nok skal ti år ud i fremtiden, før det vil være en udbredt metode, der bliver brugt i praksis. »Og det er, hvis alt går godt,« siger han. Her ses et krystalliseret enzym, hvor Maher Abou Hachem fremhæver en særlig stor krystal. De store krystaller er afgørende for det videre arbejde.Fold sammenLæs mereFoto: Mathias Svold. Men lykkedes det rent faktisk at skabe universelt donorblod, som vi kan teste på mennesker for effekt og sikkerhed, vil det være stort, forklarer Jakob Stensballe, der er overlæge på Rigshospitalets TraumeCenter og blødningsekspert i blodbanken i Region Hovedstaden. »I Danmark er vi privilegerede, og vi har et meget stærkt donorkorps, der leverer varen, og de kommer, når vi kalder. Vi har en enormt stærk kultur for at være bloddonorer i Danmark, og den forsyning er vi meget stolte af. Vi har det blod, som vi skal bruge som udgangspunkt,« fortæller Jakob Stensballe. I Danmark er der nok bloddonorer og et meget etableret system, hvor det universelle donorblod, blodtype 0, i forvejen er klar ved de akutte ulykker. I dansk perspektiv vil det skabe en større forsyningssikkerhed og skabe færre logistiske udfordringer, hvor blod skal transporteres rundt mellem centre og regioner for at sikre nok af de forskellige blodtyper. »I lande, der ikke har helt de samme muligheder som et ressourcestærkt land som Danmark, har det enormt spændende perspektiver,« siger Jakob Stensballe. Tal fra WHO viser, at bloddonationsraten pr. 1.000 indbyggere er 31,5 donationer i lande med høj indkomst, 16,4 donationer i lande med øvre mellemindkomst, 6,6 donationer i lande med nedre mellemindkomst og 5,0 donationer i lande med lav indkomst. »Det er klart, at det i udviklingslande kan redde mange liv, samt har et stort potentiale i mange andre lande, hvis det virker og er sikkert i mennesker,« siger Jakob Stensballe.",
        "metadata": {
            "source": "https://www.berlingske.dk/indland/ny-dansk-forskning-kan-paa-sigt-redde-mange-liv-verden-over-vi-er-taet-paa",
            "image_url": "https://berlingske.bmcdn.dk/media/cache/resolve/image_x_large/image/178/1789446/24691249-professor-maher-abou-hachem-og-hans-hold-fotografe.jpg",
            "publication_time": "Mandag d. 29. april 2024, kl. 17.00",
            "author": "Rasmus Ove",
            "related_links": [],
            "attachments": []
        }
    }
}