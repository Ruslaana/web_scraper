{
    "version": "1.0",
    "document": {
        "id": "https://www_berlingske_dk/litteratur/menstruation-giver-kvinder-en-hidtil-overset-fordel-det-er-som-at-vaere",
        "title": "Menstruation giver kvinder en hidtil overset fordel. Det er som at være på kokain",
        "content": "Menstruationscyklussen består ikke bare af nogle dage med pms og en uges tid med blødninger. Den består af fire forskellige faser, som påvirker kvinden på vidt forskellige måder. Én af de faser bliver nu fremhævet, fordi den giver nogle helt særlige og eftertragtede egenskaber. »Da jeg stoppede med at tage p-piller, skete der ting med mig og min krop, som føltes fremmed. Men det gik op for mig, at det bare var fordi, jeg har en cyklus. Og den gør, at jeg har det forskelligt på forskellige tidspunkter i løbet af måneden,« siger Josefine Stork, der er journalist og podcastvært. I starten af det nye år udgiver hun bogen »Cyklusrevolutionen«, som tager udgangspunkt i den programserie, hun lavede om netop menstruationscyklussen. Josefine Stork fik en ahaoplevelse, da det gik op for hende, at hun kunne tilrettelægge sit liv på en måde, der passede med hendes cyklus.Fold sammenLæs mereFoto: Ditte Capion. Menstruationen og faserne omkring kvinders cyklus har fyldt meget i den offentlige samtale de senere år. Her har et opgør med tys-tys-tilgangen til faserne i kvindeliv har sat sit tydelige aftryk. Senest har utallige bøger sat fokus på overgangsalderen. Og så er der selve menstruationen og den dertilhørende cyklus, hvor et kulturelt skifte krabber sig langsomt frem. Hvis skiftet går lidt langsomt, hænger det sandsynligvis sammen med, at stigmatiseringen er blevet slået fast i årtusinder og dertil af særdeles indflydelsesrige personer. »Når en kvinde har blødning, og der flyder blod fra hendes underliv, er hun under sin menstruation uren i syv dage, og enhver, der rører ved hende, er uren indtil aften,« står der for eksempel i3. Mosebog kapitel 15 vers 19. Den romerske videnskabsmand, Plinius den ældre (født år 23, død år 79 – under vulkanudbruddet, der ramte Pompeji. Men det er en anden historie,red.)beskrev menstruationsblodet som gift: »Kontakt dermed gør ny vin sur, afgrøder berørt deraf bliver golde, unge knopper dør, frø i haven tørrer ud, træernes frugter falder til jorden, spejles blanke overflade bliver mat, stålets kant og elfenbenets funklen svækkes, bikuber dør, selv bronze og jern tæres øjeblikkeligt af rust, og luften fyldes af en rædsom stank.« Denteori viste sig at være ualmindeligt vedholdende. Langt op i 1900-tallet ledte forskere efter giftstoffet i menstruationsblod. Aftabuiseringen har derfor i første omgang handlet om selve menstruationsblodet. Tag bare fribløderbevægelsen, hvor menstruationsblodet får lov til at strømme frit. Debatten om gratis bind og tamponerpå offentlige institutioner. Og kvinder, der harlagt fotos op på sociale medier af sig selv, hvor de er blødt igennem tøjet. »For nogle er snakken om menstruationscyklussen lidt urtet og hokuspokus. Det giver ikke mening, for det handler jo om hormoner, og det er ren biokemi – præcis som fordøjelsessystemet og immunsystemet,« siger Josefine Stork. Kvinders menstruation og dertilhørende hygiejneprodukter har givet anledning til mange diskussioner.Fold sammenLæs mereFoto: Annette Riedl/AP/Ritzau Scanpix. Men snakken er ikke stoppet ved blodet. En ny tendens er dukket op, hvor det i højere grad handler om at se på alle de forandringer, en cyklus medfører over en måned. Og især hvilke der har en positiv effekt. Den 2. januar udkommer for eksempel bogen »Superugen. Hvordan cyklussens bedste uge hjælper dig på job, med træning, kreativitet og sex« skrevet af Line Tiller. Her fremgår det, at »ægløsning virker som naturlig kokain«. Og at kvinder i ugen op til ægløsning bliver mere kreative, selvsikre, sexede, empatiske og energiske. Noget lignende har Josefine Stork observeret. For hende startede den dybere forståelse af menstruationscyklussen med, at hun som 33-årig holdt op med at tage p-piller. »Jeg havde taget p-piller i 15 år, og jeg havde ikke været klar over, at jeg fuldstændig havde slukket for min naturlige cyklus,« siger Josefine Stork, der i dag er 35 år. Da cyklussen blev startet op igen, var det, som at betræde ukendt land. »Jeg fik forskellige smerter. Mine menstruationssmerter blev meget, meget voldsomme. Pludselig fik jeg også smerter omkring min ægløsning. Og jeg oplevede meget store humørsvingninger,« siger Josefine Stork og tilføjer: »I perioder kunne jeg ikke rigtig kende mig selv. Det kunne min kæreste heller ikke.« Men sangen om de negative effekter af menstruationscyklussen – pms og menstruationsblod som omkvæd – er blevet sunget mange gange før. Den anden side af sagen stødte Josefine Stork til alt held også på. »Jeg fandt ud af, at der er nogle tidspunkter, hvor jeg præsterer meget bedre. Det er i ugen op til ægløsning og i de to dage, den varer,« siger Josefine Stork. I den periode stiger hormonet østrogen, og det resulterer i en lang række positive forandringer. Resultatet er, at kvinden i den uge kan overkomme mere, har lyst til mere – også sex – og føler sig bedre tilpas. »Jeg ved, at det er her, jeg skal pitche alle mine gode ideer,« siger Josefine Stork. Og her har hun en vigtig pointe. For det gryende fokus på menstruationscyklussens effekt slår lige nu igennem. PåFC Nordsjællands fodboldhold for kvinderfølger den fysiske træner spillernes cyklus. Ikke alene bliver informationerne brugt til at tilrettelægge den daglige træning, håbet er også, at det kan bruges til at optimere spillernes præstationer. SangerenStine Bramsen har også taget arbejdsmæssige beslutningeri forhold til sin cyklus. Hun undgår så vidt muligt at skulle på scenen og optræde, når hun har sin menstruation. På samme måde har Josefine Stork også lært at tilpasse sig. »Jeg har lært at økonomisere mere med den energi, jeg har i løbet af en måned. Jeg skruer op på de tidspunkter, hvor jeg ved, at jeg kan mere. Og jeg skruer ned på de tidspunkter, hvor jeg ved, at jeg har brug for det. Det har virket helt vildt godt for mig,« siger hun. Tilpasningen har ikke bare betydet, at hendes menstruationssmerter er forsvundet. Hun mener også, at det har betydet, at hun er bedre tilpas, overordnet præsterer bedre og er en bedre kæreste. »Jeg tænker på det, som om jeg går igennem fire årstider,« siger hun om en forståelse af menstruationen, der er opstået de senere år: »Menstruationen er vinter, forår er præægløsning, sommer er ægløsning og efterår er den præmenstruelle fase, som også bliver kaldt pms,« siger Josefine Stork. Også mænd har været interesserede i at høre, hvad Josefine Stork kan fortælle om menstruationscyklussen.Fold sammenLæs mereFoto: Klaus Rudbæk. Reaktionerne på hendes åbenhed omkring menstruationscyklussen har langt overvejende været positive. Især yngre kvinder har været interesserede. Men også en del mænd har vist interesse. »Jeg har lavet et cyklushjul til min kæreste, som hænger hjemme på køleskabet. Jeg drejer pilen, så han kan se, hvor jeg er henne i min cyklus. Det betyder, at han kan følge med. Og han ved, hvornår det er en dårlig idé at tage den store samtale om, at jeg skal blive bedre til x, y eller z. Og han ikke tager det personligt, hvis jeg ikke har særlig meget sexlyst på et bestemt tidspunkt.« I det hele taget har cyklushjulet ifølge Josefine Stork elimineret en del konflikter mellem dem. »Både mænd og kvinder synes, at det er mega fedt, fordi det er så konkret. Og så er det til gavn for både mænd og kvinder.«",
        "metadata": {
            "source": "https://www.berlingske.dk/litteratur/menstruation-giver-kvinder-en-hidtil-overset-fordel-det-er-som-at-vaere",
            "image_url": "https://berlingske.bmcdn.dk/media/cache/resolve/image_x_large_vertical/image/186/1868548/24852533-josefine-stork.jpg",
            "publication_time": "Fredag d. 13. december 2024, kl. 20.57",
            "author": "Christina Hilstrøm",
            "related_links": [],
            "attachments": []
        }
    }
}