{
    "version": "1.0",
    "document": {
        "id": "https://www_berlingske_dk/politik/profiler-paa-vippen-til-at-ryge-ud-af-folketinget",
        "title": "Profiler på vippen til at ryge ud af Folketinget",
        "content": "Folketinget bliver sandsynligvis en række profiler fattigere, når danskerne har sat deres krydser torsdag. Flere prominente politikere risikerer at ryge ud, forudser valgforsker Søren Risbjerg Thomsen i sin seneste prognose for Altinget, skriver dr.dk. Ifølge prognosen er blandt andre udenrigsminister Martin Lidegaard (R), Özlem Cekic (SF) og politisk ordfører Mai Mercado i fare for ikke at blive genvalgt. Desuden er det på vippen, om den konservative partileder, Søren Pape Poulsen (K), opnår valg. Prognosen er dog forbundet med en vis usikkerhed, da det er svært at regne ud, hvordan tillægsmandaterne placerer sig. »Der vil altid være nogle fejl, men i det store hele plejer beregningerne at passe meget godt,« siger Søren Risbjerg Thomsen til dr.dk. Søren Pape Poulsen risikerer at rammes af partiets generelle tilbagegang i hele landet, hvor partiet står til kun at få ni mandater, mens udenrigsminister Martin Lidegaard er opstillet i Nordsjællands Storkreds, hvor det ikke ser ud til at komme til at gå særlig godt for de radikale. ",
        "metadata": {
            "source": "https://www.berlingske.dk/politik/profiler-paa-vippen-til-at-ryge-ud-af-folketinget",
            "image_url": "https://berlingske.bmcdn.dk/media/cache/resolve/image_x_large/image/30/303697/9328008-split.jpg",
            "publication_time": "Onsdag d. 17. juni 2015, kl. 07.10",
            "author": null,
            "related_links": [],
            "attachments": []
        }
    }
}