{
    "version": "1.0",
    "document": {
        "id": "https://www_berlingske_dk/internationalt/faren-ville-banke-familiens-kvinder-paa-plads-saa-greb-den-aeldste",
        "title": "Faren ville banke familiens kvinder på plads. Så greb den ældste datter en kniv",
        "content": "Udadtil lignede den tjetjenske flygtningefamilie et mønstereksempel på vellykket integration. Begge forældre havde job i restaurationsbranchen, hvor også den ældste datter – Makka – arbejdede i weekenderne. Samtidig med at hun klarede sig flot i skolen. Men det stred alt sammen mod islam, mente Akhyad Sulaev tilsyneladende. Nu ville han sætte en stopper for den »syndige« vestliggørelse. Og det blev dråben, som fik bægeret til at flyde over. Fredag i sidste uge opsagde den 50-årige familiefar pludselig og uden at give nogen grund sit job som opvasker på en bar i den norditalienske by Nizza Monferrato. Bagefter gik han hen til restauranten, hvor hustruen arbejdede, og forlangte, at hun gjorde det samme. Men Natalia Sulaeva ville ikke opgive sit job, som hun var glad for, og som nu var familiens eneste indkomst. Og da hun nægtede at parere ordre, blev manden rasende.  La confessione di Makka: «Ho ucciso mio padre, non volevo. In casa ci picchiava a colpi di karate»https://t.co/kCsm52rGx8 Mens Akhyad gik hvileløst rundt i familiens lejlighed, truede han i flere sms-beskeder med at slå Natalia ihjel. Og da hustruen sidst på eftermiddagen kom hjem, kastede han sig omgående over hende. »Min mor nåede ikke engang at få overtøjet af, før min far tog kvælertag på hende ude i køkkenet,« fortalte datteren Makka, da hun mandag blev stillet for en dommer, og fortsatte: »Mine søskende og jeg forsøgte at lægge os imellem. Så gik han også til angreb på mig.« Det var langtfra første gang, den 18-årige pige var vidne til farens vold og selv blev offer for den. Men måske var der for meget på spil denne gang, hvor faren ville banke familiens kvinder på plads – og ikke kun bogstavelig forstand, men også overført betydning. Eller måske var det bare én gang for meget. I hvert fald slog det pludselig klik.  Nizza Monferrato: il dramma di Makkahttps://t.co/sfIxXeR3D5@LaStampa »Mens min far slog løs, greb jeg en kniv og stak ham for at forsvare mig. Det var ikke meningen, at han skulle dø,« forklarede Makka i retten. Men det gjorde han. To af knivstikkene ramte Akhyad i ryggen og gik ind mellem ribbenene. Da redningsfolkene ankom – tilkaldt straks efter, at familiefaren faldt om – lå han livløs på gulvet i en pøl af sit eget blod. Hverken naboer eller andre lokale i Nizza Monferrato har noget dårligt at sige om den tjetjenske familie, der for fem år siden flyttede til byen. Makka beskrives af skolekammerater og lærere som kvik, sød og smilende. Natalia er både hos kollegerne og sin chef på restaurant »La Signora in rosso« højt værdsat for sin pligtopfyldende arbejdsomhed. Og selvom Akhyad havde svært ved at finde sig til rette i sine skiftende job, var også han kendt i byen som høflig og korrekt.  Si svolgerà domani l'interrogatorio di garanzia per la diciottenne che ha confessato di aver ucciso il padre a Nizza Monferrato, nell'Astigiano. La ragazza ha raccontato di aver reagito alle violenze subite in silenzio per anni da lei, dai fratelli e dalla madrepic.twitter.com/yG06h5VHrB Men derhjemme var det en anden sag, har både Makka og Natalia fortalt efterforskerne. Her håndhævede den ingeniøruddannede flygtning brutalt sin position som familieoverhoved med flittig brug af evnerne som tidligere bokser og karateudøver. Han vidste, ifølge kvinderne, præcis, hvor han skulle slå for at undgå synlige blå mærker. Under alle omstændigheder hjalp deres islamiske klædedragt med at skjule sporene af volden så effektivt, at ingen opdagede noget. Det var altså både den aktuelle trussel og et årelangt terrorregime, Makka reagerede på, da hun greb en køkkenkniv. Men undskylder det drabet på faren, og gør det hendes handling til lovligt nødværge? Diskussionen er eksplosiv i Italien, hvor en række sager om mord, massevoldtægt og andre former for overgreb på kvinder, det seneste års tid har rystet befolkningen. På den ene side er behovet for at beskytte kvinderne bedre akut. På den anden side må der i et retssamfund også være grænser for deres ret til at forsvare sig. »Hvis det ikke var for hende (Makka.red.), havde han slået mig ihjel,« har Natalia sagt til efterforskerne.  Sì allo sconto di pena per Alex Cotoia. Nel 2020 uccise il padre per difendere la madrehttps://t.co/bs8RUTSW2Z Det lyder som et ekko af Maria Cotoia – mor til Alex, der i 2020 ligeledes dræbte sin voldelige far og hustyran. Den 18-årige italiener blev først frifundet, med henvisning til at han havde handlet i lovligt nødværge. Mensom Berlingske tidligere har fortalt, ændrede en appelret i december sidste år afgørelsen. Dommerne anvendte ganske vist samtlige formildende omstændigheder for at banke straffen ned på seks års fængsel. Men de slog samtidig fast, at et drab – uanset omstændighederne – er et drab. Også dommeren i sagen om den tjetjenske flygtningefamilie forsøgte ved mandagens »grundlovsforhør« i første omgang at dele sol og vind lige. På den ene side afviste han, at Makka havde handlet i lovligt nødværge, sådan som hendes forsvarer argumenterede for. På den anden side undlod han at varetægtsfængsle den 18-årige pige, hvilket er helt usædvanligt i en drabssag.  Makka, 18enne russa uccide il padre 50enne a Nizza Monferrato, accoltellandolohttps://t.co/bWrSsm3B0X Makka skal i stedet sidde i husarrest i et herberg for voldsramte kvinder, indtil sagen kommer for retten. Og hun vil få mulighed for at tage sin afgangseksamen fra det lokale gymnasium i Nizza Monferrato, omend det bliver med fjernundervisning. »Det er med stor lettelse, vi modtager nyheden om husarresten, og vi vil fortsætte med at støtte pigen under hendes skolegang,« skriver lærerne på Istituto Pellati i en udtalelse. Heller ingen andre blandt de lokale, som de seneste dage har udtalt sig til italienske medier, lægger skjul på, hvor sympatien ligger. »Ingen af os kan naturligvis dømme i denne sag,« siger en kassedame i supermarkedet U2til La Stampa, men tilføjer så: »Jeg er bare ikke i tvivl om, at det er hende, som har brug for beskyttelse efter alt det, hun har været igennem.« Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/faren-ville-banke-familiens-kvinder-paa-plads-saa-greb-den-aeldste",
            "image_url": null,
            "publication_time": "Tirsdag d. 05. marts 2024, kl. 21.48",
            "author": "Martin Tønner",
            "related_links": [],
            "attachments": []
        }
    }
}