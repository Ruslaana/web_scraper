{
    "version": "1.0",
    "document": {
        "id": "https://www_berlingske_dk/virksomheder/danske-swipbox-braender-millioner-af-paa-at-indtage-verdensmarkedet-for",
        "title": "Danske Swipbox brænder millioner af på at indtage verdensmarkedet for pakkeautomater",
        "content": "Den danske producent af selv­betjenings­løsninger til pakkepost, Swipbox, kom ud af 2016 med endnu et dundrende underskud. Samlet har iværksættervirksomheden, der har hovedkvarter i Sønderborg, tabt 73 mio. kr. siden etableringen i 2012, heraf 20 mio. kr. i 2016. Samtidig var egenkapitalen ved udgangen af 2016 i rødt med knap tre mio. kr., mens de samlede gældsforpligtelser var vokset fra 11 til 45 mio. kr. Det viser regnskabet for Swipbox’ moderselskab, INPS, som har Danfoss-bestyrelsesmedlem Peter Mads Clausen og Vækstfonden som hovedaktionærer. De mange røde tal i regnskabet har dog ikke sat en stopper for Swipbox’ ekspansions­planer eller givet investorerne kolde fødder, tværtimod var underskuddet forventet, og investorerne er klar til at investere yderligere, hvis det bliver nødvendigt, fortæller Henrik Gedde Moos, medstifter og chef for forretnings­udvikling i den 35 mand store virksomhed, hvis selskabets IT-folk og kundeservice i Pakista­n tælles med.  Ifølge Henrik Gedde Moos er det nemlig ikke muligt for Swipbox at følge en traditionel forretningsmodel, som bygger på mere organisk vækst. »Udviklingen i vores regnskab afspejler en forretningsmodel, hvor vi investerer i at eje og drive infrastrukturen bag selvbetjente pakke­automater, som vi så lejer ud til logistikvirksomheder. Det betyder, at vi har en del omkostninger her i starten med at etablere infra­strukturen, før lejeindtægterne kommer ind,« forklarer Henrik Gedde Moos, der oplyser, at selskabet forventer overskud i løbet af i år eller næste år. Samtidig opererer Swipbox på et marked, som er under hastig forandring, og hvis virksomheden skal blive en succes, skal det internationale marked indtages i en fart, og det kræver store investeringer i startfasen. Det vidner udviklingen hos Swipbox største konkurrent, polske Integer med datterselskabet InPost, om. Det polske selskab nåede at rejse og bruge intet mindre end én mia. kr. på opstarten, inden kapitalfonden Advent International i maj i år købte 90 pct. af selskabet. Swipbox’ historie går tilbage til 2003, da iværksætteren Allan Kaczmarek, der i dag er CEO og står med ansvaret for den tekniske udvikling i selskabet, begyndte at udvikle selv­betjenings­anlæg til postvæsenet, blandt andet i Grønland. Han oplevede dog, at udviklingen i post­selskaberne ikke gik hurtigt nok, og da PostNord samtidig valgte at udvikle sine egne bokse, besluttede han sig for at kaste sig over det kommercielle marked for leverance af pakker direkte fra producent til forbruger, som begyndte at tegne sig i 2011-2012 i takt med, at e-handlen for alvor begyndte at brede sig.  Det førte til, at han etablerede Swipbox med investeringer fra blandt andre Peter Mads Clausen i ryggen, og Henrik Gedde Moos kom med i virksomheden med ansvar for at bygge forretningen op. Henrik Gedde Moos har været involveret i kommercialisering af udviklingsprojekter både inden for Danfoss’ mure og i et spinout­projekt, som Peter Mads Clausen samt Bitten og Mads Clausens fond har investeret i. »Vi etablerede nok virksomheden tre til fire år for tidligt i forhold til markedet, men det kommer os til gode nu. Nu, da markedet er der, er vi klar til at indtage det, fordi vi er langt foran andre i markedet med vores løsninger, og fordi vi har investorer i ryggen, som er villige til at investere i en hurtig international ekspansion,« siger Henrik Gedde Moos. »I 2012 kunne vi godt se, at e-handel ville ændre logistikmarkedet, men jeg tror ikke, at mange endnu havde erkendt, at det ville føre til en egentlig disruption af logistikbranchen. Logistikvirksomhederne var stadig fokuserede på at flytte mange pakker på store paller ud til detailbutikkerne i stedet for at sende pakker direkte fra producenterne ud til slutkunden. Det er for alvor ved at ændre sig nu,« tilføjer Henrik Gedde Moos.  Swipbox lagde ud herhjemme med en aftale om at opstille selskabets karakteristiske lyseblå bokse i Dansk Supermarkeds butikker i 2013. Året efter indgik Swipbox en aftale med det globale logistikselskab DHL om at opstille gule DHL Express-bokse rundt om i landet. Boksene fremstilles af en dansk partner i Hornsyld nord for Vejle. Siden har Swipbox kastet sig over international ekspansion. I 2014 rykkede Swipbox til Sverige, i 2015 og 2016 har virksomheden etableret sig omkring 20 lande, og i år kommer yderligere mindst ti lande til. »De fleste af vores etableringer sker i samarbejde med DHL, men vi har f.eks. også lige etableret et landsdækkende netværk af selvbetjeningsbokse på Malta sammen med det maltesiske postvæsen,« fortæller Henrik Gedde Moos. Ekspansionen foregår ikke kun i Europa, men også i lande som Sydafrika, Ghana, Kenya og Nigeria. Næste skridt bliver at indtage Asien. Swipbox har for nylig etableret et datterselskab i Australien og er på vej med et datterselskab i Singapore.  Henrik Gedde Moos har som ansvarlig for forretningsudvikling ansvaret for den internationale ekspansion. Uanset hvor i verden Swipbox etablerer sig, er de kunder, der skal hente deres pakke i automaterne, i fokus, forklarer han. »Når kunder handler på nettet i dag er den eneste fysiske oplevelse, de har med butikken, når varen bliver leveret. Det, vi ser lige nu hos store spillere som Amazon og IKEA, er, at de nu efterspørger velfungerende automatiserede selvbetjeningsløsninger, der kan håndtere den stærkt stigende nethandel,« siger Henrik Gedde Moos. Mange store, globale virksomheder vender sig i disse år mod små opstartsvirksomheder for at finde løsninger, når deres forretningsmodel ændrer sig, ligesom DHL har gjort med Swipbox. Ofte ender det med, at de investerer eller opkøber den lille virksomhed, som har den teknologiske løsning, de har brug for. Henrik Gedde Moos vil ikke afvise, at det også kan ske for Swipbox. »Vi har nogle investorer, som tror på virksomheden og er klar til at investere i den, så vi har ikke som sådan brug for at få en stor spiller med. Men der er interesse for vores virksomhed, og vi får tilbud. Vi vurderer løbende, om det vil kunne gavne vores virksomhed og vores strategi at udvide ejerkredsen,« siger Henrik Gedde Moos.",
        "metadata": {
            "source": "https://www.berlingske.dk/virksomheder/danske-swipbox-braender-millioner-af-paa-at-indtage-verdensmarkedet-for",
            "image_url": "https://berlingske.bmcdn.dk/media/cache/resolve/image_x_large/image/10/108532/17912408-20buspix0-swipbox-155628jpg.jpeg",
            "publication_time": "Torsdag d. 20. juli 2017, kl. 08.00",
            "author": "Vibeke Lyngklip Svansø",
            "related_links": [],
            "attachments": []
        }
    }
}