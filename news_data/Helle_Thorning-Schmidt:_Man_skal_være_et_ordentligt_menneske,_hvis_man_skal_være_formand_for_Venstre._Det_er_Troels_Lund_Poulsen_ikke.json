{
    "version": "1.0",
    "document": {
        "id": "https://www_berlingske_dk/samfund/helle-thorning-schmidt-man-skal-vaere-et-ordentligt-menneske-hvis-man-skal",
        "title": "Helle Thorning-Schmidt: Man skal være et ordentligt menneske, hvis man skal være formand for Venstre. Det er Troels Lund Poulsen ikke",
        "content": "Troels Lund Poulsen har meldt sig som kandidat til at blive ny formand for Venstre efter Jakob Ellemann-Jensens exit fra politik. Økonomi- og forsvarsministeren annoncerede sit kandidatur onsdagi et fælles Facebook-opslagmed Stephanie Lose. Hun vil være næstformand og minister. Alt tyder dermed på, at Venstre undgår et reelt kampvalg, når Ellemanns afløser skal kåres eller vælges på partiets landsmøde 16.-17. november. Det har fået den tidligere statsminister Helle Thorning-Schmidt til at blande sig. Hun mener, at Troels Lund Poulsen er uhæderlig, og at man skal være et mere ordentligt menneske, hvis man skal være formand for et »fint, gammelt parti som Venstre,« siger Thorning i Berlingskes podcast »Østergaards salon«. »Særligt i en uge, hvor han bliver overophøjet til sådan en gæv fyr fra Jylland, Traktor-Troels, som han selv kalder sig, så synes jeg, det er på sin plads at sige, at der altså er nogle mangler her i forhold til at være en ordentlig person,« siger Helle Thorning-Schmidt. Det sker med henvisning til to episoder fra 2011, som hun i denne uge har genoplivet ved at udtale sig om dem i medierne.  Det handler om den gamle skattesag, der blev lækket til B.T., og at Troels Lund Poulsen i sin tid som skatteminister var med til at sprede rygter om, at Helle Thorning-Schmidts mand skulle være homoseksuel. Troels Lund Poulsen har udtalt, at han er blevet frikendt i skattesagen, fordi skattekommissionen efter tre års arbejde vurderede, at han ikke kunne gøres ansvarlig. Det blev slået fast, at han spredte rygter om Thornings mand. Det er stadig ikke afgjort, hvem der lækkede oplysningerne til pressen. Helle Thorning-Schmidt kritiserer i afsnittet Troels Lund Poulsen for ikke at tage ansvar for at finde ud af det. »Jeg synes, der mangler noget for at blive formand for et fint, gammelt parti som Venstre, som er en højere position end bare at være minister og folketingsmedlem – der kræves lidt mere,« konstaterer hun. Onsdag tog Troels Lund Poulsen sammen med Stephanie Lose opstilling foran Venstres gruppeværelse på Christiansborg for at besvare spørgsmål fra pressen. Her spurgte Berlingskes journalist flere gange, om han ville sige undskyld til Helle Thorning-Schmidt for at sprede rygterne om hendes mand.Det ville han ikke. Det har ikke været muligt at få en kommentar til Thornings nye udsagn. Herunder kan du lytte til ugens udgave af »Østergaards salon«, hvor chefredaktør på Ekstra Bladet Knud Brix og korrespondent Ulla Terkelsen medvirker. Her diskuterer de også valget i Polen og Ellemanns exit. ",
        "metadata": {
            "source": "https://www.berlingske.dk/samfund/helle-thorning-schmidt-man-skal-vaere-et-ordentligt-menneske-hvis-man-skal",
            "image_url": "https://berlingske.bmcdn.dk/media/cache/resolve/image_x_large/image/173/1730209/24558663-portrt-af-tidligere-statsminister-og-formand-for.jpg",
            "publication_time": "Fredag d. 27. oktober 2023, kl. 08.24",
            "author": "Olivia Emma Espersen",
            "related_links": [],
            "attachments": []
        }
    }
}