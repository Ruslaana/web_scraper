{
    "version": "1.0",
    "document": {
        "id": "https://www_berlingske_dk/internationalt/danske-ss-soldater-doede-i-gaderne-for-hitler-mens-han-sad-og",
        "title": "Danske SS-soldater døde i gaderne for Hitler – mens han sad og hulkede i sin bunker",
        "content": "20. april 1945 Adolf Hitlers fødselsdag var altid en festdag i Det Tredje Rige, men hans sidste fødselsdag var mere historiens hån. Hagekorsflagene vajede over et Berlin begravet i tre mia. kubikmeter murbrokker, og de krigsparate bannere hang på ruinerne af tidligere pragtbygninger. Fødselaren var også kun en rest af fordums storhed. Hitler gik krumbøjet i sin bunker, hans hænder rystede, den vilde ild i øjnene var slukket, og enden var tydeligvis nær. Og enden var kommet hurtigt, fordi han og berlinerne så længe havde fornægtet den. For bare en uge siden levede de i ensuspenderet virkelighed. Postbude leverede posten, skraldemænd hentede skrald, aviskiosker solgte aviser, og 12. april 1945 gav Berliner Philharmonikerne stadig koncert – med finalen fra »Götterdämmerung«, Wagners opera om gudernes fald. Men 16. april satte 2,3 mio. russiske soldater, 6.500 kampvogne og 41.000 stykker artilleri over Oder-floden, de knuste Hitlers forsvar og nu stod de lige uden for Berlin. Hitler fyldte 56 år. Han havde været ved magten i 4.463 dage, og han havde ti dage mere at leve i. FAKTA75 år siden krigen sluttedeDet er 80 år siden, Danmark blev besat, og det er 75 år siden, at Danmark blev befriet, og verdenskrigen endte.Berlingske markerer begivenhederne ved at researche og fortælle nye eller oversete aspekter af krigen, og denne artikel er den sidste af fire artikler. De tre første er her:Sådan ville Churchill angribe og gøre Danmark til krigsskuepladsDe kunne ikke leve uden Hitler – og tyskerne begik Europas største masseselvmordDe tre danskere gik i nazi-tjeneste i dødslejren. Efter krigen truede politikere dem til at holde kæftFOLD UD Det er 80 år siden, Danmark blev besat, og det er 75 år siden, at Danmark blev befriet, og verdenskrigen endte. Berlingske markerer begivenhederne ved at researche og fortælle nye eller oversete aspekter af krigen, og denne artikel er den sidste af fire artikler. De tre første er her: Sådan ville Churchill angribe og gøre Danmark til krigsskueplads De kunne ikke leve uden Hitler – og tyskerne begik Europas største masseselvmord De tre danskere gik i nazi-tjeneste i dødslejren. Efter krigen truede politikere dem til at holde kæft 20. april 1945 Siden 1941 havde Gunnar Illum kæmpet for en tysk sejr på Østfronten. Den 26-årige dansker var med dengang, man kunne rejse 4.000 kilometer fra Frankrigs atlanterhavskyst til Kaukasus og stadig være i det tyske rige. Nu lå han og de øvrige danske SS-frivillige 35 kilometer øst for Hitlers bunker. Illum og mange andre afdanskerne fortalte bagefter, at de meldte sig for at kæmpemodkommunismen. Men det ændrede ikke på, at de kæmpedeforHitler. Historikere diskuterer deres individuelle forbrydelse, men den store – den samlede – forbrydelse er uimodsagt. De kæmpedeforHitler. Sådan blev danskere fra 1941 hvervet til at kæmpe på Østfronten - »mod bolsjevismen.« I deres erindringer udnerstreger mange frivillige senere, hvordan de netop meldte sig for at kæmpe mod kommunismen, men de siger mindre om, hvad de så også kæmpede for.Fold sammenLæs mereFoto: NF. Der havde engang været 6.000 af dem i Frikorps Danmark, men nu var der 600 tilbage; de var samlet i SS-Panzergrenadier-Regiment 24 »Danmark«, som sammen med et regiment af norske frivillige udgjorde rygraden i den slemt udhulede Division Nordland. SS-oversergent Illum ledede, hvad der engang havde været et maskinpistolkompagni. Kompagniet havde ikke længere maskinpistoler, kun rifler, der var ikke længere 100 mand, kun 40, og det hed nu optimistisk et »stormkompagni«. Og sådan var stillingen mellem fronten og førerbunkeren; det var en hovedstad forsvaret af sønderskudte enheder fyldt op med drenge og gamle mænd, og småpiger cyklede ordrer rundt mellem enhederne, og som entysk generalsagde til sin stab: »Vi er en hær af spøgelser.« Alligevel troede mange af danskerne stadig på Hitler og et mirakel, og som en af dem, Helge Fjelde,senere opsummeredetroen: »Overlad rigets skæbne i Førerens hånd. Han vil vide at træffe den bedste og rigtigste løsning.« 20. april 1945 På Hitlers fødselsdag lød luftsirenerne allerede klokken 10.30, og i det udbombede rigskancelli stod rigets store mænd og trippede. De ville skynde sig at ønske tillykke – og så væk fra Berlin. Hitlers stedfortræder, rigsmarskal Herman Göring, havde været tidligt oppe. Han havde sendt 24 lastbiler med plyndrede kunstværker afsted i sikkerhed mod syd, og derefter havde han sprængt sit pragtpalæ nord for Berlin i luften. Han ville hurtigst muligt også selv afsted i sikkerhed mod syd, men først skulle han hilse på fødselaren. Klokken 12.00 kom Hitler op af sin bunker, og »alle var chokerede over, hvordan han så ud«, fortalte en af de tilstedeværende,Artur Axmann. Føreren var flyttet ned i sin betonbunker i januar, og som fronterne faldt, forfaldt han også. Han var så medtaget, at han ikke længere kunne hænge medaljer på drengesoldater fra Hitler Jugend. Hans hænder lystrede ham ikke. Efter en kort og antiklimatisk ceremoni hastede han ned i sin bunker igen, hans gamle topfolk hastede ud af Berlin, og drengesoldaterne hastede til fronten. I de sidste dage kæmpede drenge helt ned til 12-års alderen for Hitler. De skulle med en Panzerfaust - et raketstyr - løbe ind på livet af russiske kampvogne og sætte dem ud af spillet. På sin fødselsdag kunne Hitler ikke med sine rystende hænder hænge medaljer på drengene. Han nøjede med at klappe på kinden.&nbsp;Fold sammenLæs mereFoto: Bundesarchiv. 21. april 1945 Det tyske forsvar var kaos. Russerne trænge så hurtigt frem, at tyskerne ikke kunne nå at trække sig tilbage, og Gunar Illum blev fanget i det. 20. april om aftenen rømmede han som sidste mand den danske stilling øst for Strausberg, men pludselig blev han overhalet af fjenden. Russiske kampvogne kørte forbi ham, maskingeværsalver slog ned omkring ham, og to russere løb mod ham. Han dræbte dem og satte i et vildt løb mellem fjendtlige kampvogne og soldater ind i byen. En tysk kvinde fik ham gelejdet ind i sit hus og gav ham kaffe, og han faldt i søvn,fortalte han seneretil en amerikansk historiker. Illums forklaring ligger nu i arkivet hos University of Ohio, hvor Berlingske har fået adgang til den. 21. april skulle han ud af Strausberg. Han løb spidsrod gennem haver, gyder, baggårde og russere, han nåede ud af byen og fulgte en flygtningekonvoj til Berlin og fandt sit gamle regiment. Han fik her at vide, at han var blevet udnævnt til SS-sekondløjtnant, og han og hans kompagni blev beordret til at holde en stilling under en bro ved S-togsstationen Frierichsfelde Ost. Illum har uden tvivl senere fortalt sin historie som en god soldaterhistorie, men den er også illustrativ for de sidste dages militære og civile sammenbrud. Så længe havde Hitler og tyskerne fornægtet virkeligheden – de havdevilletden væk – og nu ramte virkeligheden dem som en wagnersk undergang. Det sidste billede af Adolf Hitler. 28. april kom han kortvarigt op af sin bunker for sammen med sin adjudant, Julius Schaub, at besigtige rigskancelliet, som var ødelagt af allierede bomber og russiske artillerigranater. Han havde to dage tilbage at leve i.Fold sammenLæs mereFoto: Wiki Commons. 22. april 1945 Selv Hitler følte undergangen. Den mand, som så mange stadig troede på, mistede selv troen. Førerbunkeren blev rystet af den ene artillerigranat efter den anden, pudset drysset ned fra loftet, og ved eftermiddagskonferencen 22. april var nyhederne sort i sort. Til sidst gik Hitler også i sort. Han rejste sig ogråbte som iet hysterisk anfald, at alle havde forrådt ham. Det tyske folk fortjente sin skæbne og måtte forgå med ham. Han kunne ikke længere kæmpe, men han ville blive i førerbunkeren og til sidst begå selvmord, proklamerede han. Til sidst sank han småhulkende sammen i en stol. Ingen havde nogensinde set Hitler i sådan en forfatning, de tilstedeværende topofficerer var rystede i selve deres eksistens, og krigen var nu endegyldigt og uden tvivl forbi; resten var – som en historikerkaldte det– »Führerdämmerung«. Traudl Junge i sin tid som Hitlers sekretær. Hun holdt af jobbet og af Hitler. Han var en god og faderlig chef, sagde hun. Og levede længe nok til at fortryde det hele.Fold sammenLæs mere 22. april 1945 Efter Hitlers sammenbrud blev Traudl Junge og de tre andre sekretærer kaldt ind til ham. Junge havde arbejdet for Hitler siden december 1942, hun havde oplevet sejre og nederlag med ham, hun havde oplevet ham privat og officiel, men hun havde aldrig oplevet ham som nu. »Hans ansigt var fuldstændig udtryksløst. Hans øjne var blanke. Han lignede sin egen dødsmaske«, og han talte til sekretærerne »på en måde, som han aldrig havde talt til en kvinde før«,skrev hun senere. »Skift tøj med det samme. Et fly letter om en time, og I flyver sydpå. Alt er tabt, håbløst fortabt.« Hele førerbunkeren var tavs, ind til Eva Braun som den første fattede sig. »Du ved, at jeg bliver hos dig,« sagde hun, og flere af de andre valgte at sige det samme.Hitler livedeet øjeblik op og chokerede alle ved at kysse Eva Braun på munden. Det var ikke sket tidligere, ikke offentligt. Hun havde været Hitlers kæreste siden 1932, men han havde altid behandlet hende som en bagatel. To gange havde hun forsøgt selvmord over sin ulykke. Men ugen forinden havde han bedt hende om at flytte ned til ham i betonkulen, og hun var her altid. Som hunskrev i et brevtil en veninde: »Jeg tilbringer hele mit liv i bunkeren, og som du sikkert kan forestille dig – vi lider skrækkeligt af søvnmangel. Men jeg er så lykkelig, fordi jeg endelig er sammen med ham.« Et udateret foto af Adolf Hitler og hans kæreste, Eva Braun. Han holdt forholdet til Braun hemmeligt for menige tyskere, som han ønskede skulle opfatte ham som en mytisk enlig skikkelse. Braun elskede ham, men Hitler behandlede hende lemfældigt, og først i de allersidste dage demonstrerede han sin afhængighed af og kærlighed til hende. Hun flyttede med sine møbler ind i førerbunkeren 15. april.Fold sammenLæs mere 24. april 1945 Oven for bunkeren var lykken begrænset. Den danske SS-soldat Helge Fjeldebeskrev godt nok, hvordanberlinerne råbte til ham og de andre danskere: »Gud beskytte jer, Tyskland og Føreren. Heil Hitler!« Fjelde gengiver tilråbene som et eksempel på, at berlinerne stadig troede, men han dementerer sig selv ved at fortælle, at der pludseligt i bybilledet var mange unge tyske mænd i civil. De var uden tvivl desertører, og det var »dristigt« af dem at vise sig, skrev Fjelde, for enhver kunne se konsekvensen i lygtepæle og træern. Her dinglede såkaldte forrædere og defaitister, som SS, feltpolitiet og partiledere havde klynget op med et skammeskilt om maven. »Jeg, korporal Höhne, var for stor en kujon til at forsvare min kone og mine børn,«stod der på et skiltpå en soldat, som hang i en tørresnor fra en lygtepæl ved Schöneberg S-togsstation. Formålet var at skræmme alle til fortsat lydighed, men sådan en demonstration ville logisk nok ikke være nødvendigt, hvis det ikke var et problem. Det viser et dobbeltliv hos berlinerne: Et indre, realistisk liv, et ydre frygtsomt og loyalt liv, som forfatteren Heinz Rein skriver i»Berlin Finale«: »Folk snakker kun. Når der så kommer én med et partiemblem eller en snotnæset dreng med hagekorsarmbind, bliver de straks små og infame, de leder efter det nærmeste musehul, eller også smiler de høfligt og hæver højre hånd og råber »Heil Hitler ...« Berlin 1945: På mere end to år kastede allierede bombefly i alt 60.000 ton bomber over Berlin. På 14 dage kastede russiske kanoner i april 1945 næsten det samme antal ton.Fold sammenLæs mereFoto: Wiki Commons. 24. april 1945 Den russiske offensiv skubbede danskerne længere og længere ind i Berlin, og regimentets første danske chef, SS-major Per Sørensen, havde oprettet kommandopost ved et bryggeri i nærheden af bydelen Neukölln. Han gik rundt i bryggerigården ved køretøjerne, og pludselig lød der et skarpt smæld, skrev en danskofficer senere: Det var »en af disse kamppladsens mangeartede lyde, som den hærdede frontsoldat er så fortrolig med. Ingen lagde mærke til skuddet. Men Per Sørensen sank sammen«. For de danske SS-soldater var det skelsættende. Per Sørensen havde været med hele vejen siden 1941, tilsyneladende udødelig, og nu var han død. En russisk skarpskytte fik ham. Per Sørensen var premierløjtnant i den danske hær, men meldte sig til Frikorps Danmark - og i 1945 blev han den sidste chef for danskernes regiment.Fold sammenLæs mereFoto: Wiki Commons. 25. april 1945 Stemningen i førerbunkeren var endnu mere surrealistisk, for seks børn var flyttet ind. Propagandaminister Goebbels og hans kone Magda havde besluttet sig for at dø med Hitler og boede nu i betonkulen med deres børn. Børnene var mellem fire og 12 år gamle, og deres leg, sang og latter var en skærende kontrast til generaler, som stirrede fortvivlede på militærkort. Til partiledere, som drak konstant, og til Hitler, som gik udslukt og ludende rundt. Børnene var også langt fra den absurde magtkamp, som stadig fandt sted. Rigsmarskal Göring havde fra sit gemmested i Bayern foresået at overtage magten; Hitler anklagede ham for faneflugt og beordrede ham anholdt, og en anden topleder, SS-chef Heinrich Himmler, forsøgte fra sit gemmested nord for Berlin at forhandle med de allierede og selv gribe magten. »Ingen af os kan sove; vi går rundt som skygger. Vi venter bare,«skrev Traudl Junge. »Somme tider sniger vi os ovenpå i en pause i artilleriilden, og vi er rædselsslagne over, hvordan ødelæggelserne breder sig. Vi er omgivet af ruiner og bygningsrester. En død hest ligger midt på de hvide fliser på Wilhelmplatz. Men mine følelser er døde (...) vi griner, fordi vi ikke kan græde, og vi taler for at dæmpe frygten i vores desperate hjerter.« Om aftenen læste de seks Goebbels-børn historier for hinanden, og bagefter lagde Eva Braun dem i seng. Magda Goebbels kunne dårligt nok tåle at være med dem længere. »Hvert et møde med dem får hende til at føle sig så frygteligt, at hun bagefter bryder i gråd.« Magda og Joseph Goebbels med deres seks fælles børn. Billedet er taget i 1942 – og retoucheret. Magda Goebbels havde været gift før, og hendes søn fra første ægteskab, den 21-årige Harald, var manipuleret ind i billedet (bagest). Kun Harald overlevede.Fold sammenLæs mereFoto: Bundesarchiv. 26. april 1945 Gunnar Illum talte med to andre danske SS-sekondløjtnanter om at begrave Per Sørensen, og de fik sammentømret en kiste, samlet en æresgarde og kørte med liget til en kirkegård nordvest for centrum. Kirkegårdslederen sad i sit lille kontor, og han nægtede at begrave den døde regimentschef, fordi der ikke var udfærdiget et officielt dødscertifikat. Og det udviklede sig til en bureaukratisk hårdknude, som ikke blev bedre af, at lederen – som reglerne foreskrev – krævede 300 mark for en gravplads. Hårdknuden blev løst ved, at Illum til sidst greb sin pistol og tvang kirkegårdslederen til at sende to gravere afsted for at grave et hul, ogIllum sagde ifølgesin egen forklaring til ham: »Prøv lige at tænke et øjeblik. Denne mand gav sit liv for din by, og nu kræver du endda penge for at give ham en ordentlig begravelse.« En af Per Sørensens gamle venner, en tysk forbindelsesofficer, holdt gravtalen, og Illum følte, at det ikke blot var en tale over regimentschefen, men også »over den endeløse lange række af ungdomsvenner, som gav deres liv i de sidste dage i en formodning om, at alt stadig havde mening«. Han sagde ikke noget om, hvad den pågældende »mening« var, og hvad Per Sørensen reelt døde for. Men han døde for en racekrig, som dræbte millioner af soldater i kamp, millioner af civile i forbrydelser og millioner af fanger i Holocaust. De mange døde var ikke en fejl eller følgeskade, men selve meningen. Gravfølget sænkede kisten ned i jorden, æresgarden affyrede en salut, danskerne hævede højre hånd i Hitler-hilsen og sang »Ich hatt einen Kameraden«. 28. april 1945 Først blev reminiscenserne af Hitlers liv rystet af det lille forræderi, så det store. 27. april havde han opdaget, at Hermann Fegelein ikke længere var i førerbunkeren. Ud over at være SS-general var Fegelein også gift med Eva Brauns søster, ogHitler beordrede ham eftersøgt. Det hemmelige politi anholdt Fegelein døddrukken i en lejlighed i Charlottenburg. Han var sammen med en elskerinde og iklædt civilt tøj, og han havde en pakket taske med penge, smykker og falske pas. Fegelein var for fuld til at blive afhørt og blev foreløbigt indespærret i et rum i Førerbunkeren. Den følgende dag blev Fegeleins chef, SS-chef Heinrich Himmler, afsløret. Himmler forsøgte via en svensk mellemmand at indgå en separat fred med USA og Storbritannien. Hitler fandt ud af det, og »det var et knusende slag«, som Traundl Junge skrev. Han betragtede Himmler som »Treue Heinrich« – »Trofaste Heinrich« – og nu svigtede selvhan. Det hele skred for Hitler, alt var forræderi, og tyskerne var ham ikke værdige. Hermann Fegelein var SS-general og Heinrich Himmlers forbindelsesofficer i Førerbunkeren. Han var gift med Eva Brauns søster, der i april 1945 var højgravid. Men Fegelein var en drikfældig playboy med elskerinder over hele Berlin.Fold sammenLæs mereFoto: Wiki Commons. Hitlers magt var så afgrænset, at han ikke længere kunne få Himmler anholdt og skudt, og i stedet gik det ud over Fegelein. Han fik pillet medaljer og distinktioner af uniformen og blev slæbt op under ruinerne af Udenrigsministeriet. Her blev han »skudt som en hund under de blomstrende træer og ved siden af den søde bronzestatue af en pige«, skrev Junge. 29. april 1945 Forræderiet var stort, men de militære mål små. Hvor ordrer før handlede om at erobre regioner, oliefelter og storbyer, handlede de nu om at generobre Hallesches Tor i Berlin. Gunnar Illum rykkede om aftenen 28. april med en kampgruppe på knap 100 mand ned ad Friedrichsstrasse for at genindtage området, som var nøglen til bymidten og førerbunkeren. En af de danske veteraner fæstnede den gamle dannebrogsfane fra Frikorps Danmark til et køretøj. Der var – som Illum indikerede i sine amerikanske erindringer – en følelse af »letze Schlacht« over begivenhederne. Friedrichsstrasse i Berlin i marts 1945 - i de følgende uger bombede russerne gaden til ugenkendelighed. Her kæmpede de danske SS-frivillige deres sidste kampe.Fold sammenLæs mereFoto: Bundesarchiv. Gruppen overnattede i gaderne ved Französiche Strasse undergrundsstationen, og næste morgen begyndte den modangrebet, og klokken ni var krigen slut for Gunnar Illum. Han forsøgte i ruinerne at komme ind på livet af en russisk maskingeværrede, og pludselig slog to granater fra en kampvogn ned i nærheden. Hans ene ben, hele den ene side af kroppen og ansigtet blev ramt, og han blev kastet til jorden. Et par af hans folk fik ham i sikkerhed, og han blev fragtet til felthospitalet på Hotel Adlon. På hver eneste kvadratmeter i det tidligere luksushotel lå der sårede soldater. Tyskerne generobrede aldrig Hallesches Tor, og Hitlers milleniumsrige var nu Berlin Mitte. 29. april 1945 En dødskult greb førerbunkeren. Hitler hørte om Benito Mussolinis død, og han hørte, hvordan italienske partisaner hængte diktatorens lig op i fødderne ved en tankstation på Piazzale Loreto i Milano. Det ville Hitler ikke risikere, fortalte han Traudl Junge og de andre i bunkeren. »Jeg vil ikke falde i fjendens hænder. Når jeg er død, skal mit lig brændes, så ingen kan finde det,«sagde han, og alle i betonkulen talte om deres død. Over et »mekanisk måltid« fortalte Hitler, at skud i munden var den bedste måde at begå selvmord på. I detaljer fortalte han, hvordan skuddet fik kraniet til at flække, og døden var derfor øjeblikkelig. Men det tiltalte ikke sekretærerne eller Eva Braun. »Jeg vil være et smukt lig,« sagde Eva Braun. »Jeg vil tage gift.« Hun havde en cyanidkapsel om halsen, og hun var bange for, at det ville gøre ondt. »Jeg er villig til at dø heroisk, men det skal være smertefrit,« sagdehun til Traudl Junge. 29. april dikterede Hitler sit testamente til sin sekretær. Han afskaffede embedet som »fører« og delte magten mellem admiral Karl Dönitz som præsident og propagandaminister Joseph Goebbels som rigskansler. Han udstødte Göring og Himmler af partiet. Hermann Göring (yderst t.v.) var Hitlers stedfortræder og chef for Luftwaffe, og han spillede en markant rolle i Det Tredje Rige ind til 1940, hvor Luftwaffe tabte luftkampene over Storbritannien. I 1945 var han en slemt overvægtig, forfængelig, pralende og morfinafhængig karikatur. Han flygtede ud af Berlin, blev udstødt af partiet, overgav sig til amerikanerne og dødsdømt ved Nürnberg-processen i 1946. Han begik forinden selvmord.Fold sammenLæs mereFoto: Wiki Commons. Dermed var hans liv tæt på forbi, og han var ikke ked af det. »Før mig betyder døden kun frihed fra bekymringer og et meget besværligt liv. Jeg er blevet bedraget af mine bedste venner og forrådt,«sagde han. Efter han havde dikteret sit testamente, giftede han sig med Eva Braun i bunkeren. De underskrev dokumenterne foran en officiel registrant, og de var nu officielt mand og kone. »I kan roligt kalde mig fru Hitler nu,« smilede Eva Braun senere til adjudanter, som spurgte, hvad de skulle kalde hende. Om aftenen drak hun og de andre i bunkeren champagne, men uden at vide, hvad de skulle skåle for, som Traudl Junge skrev. 30. april 1945 Adolf Hitler var nået til vejs ende. Hans morderiske racekrig lukkede sig om sig selv, og det gjorde hans krop og sjæl også. Han bar en stor grå frakke, og manden inde i frakken var sunket sammen om sit skelet. Hans ryg var bøjet, hans skulderblade stak frem, og han løftede sit hoved med besvær. Han kunne dårligt tage to skridt op af en trappe,skrev en SS-læge om det sidste døgn. En sygeplejerske brød hulkende sammen, da hun så Hitler og forsøgte at overtale ham til at flygte. »Man skal ikke krysteragtigt forsøge at undslippe sin skæbne,« sagde Hitler monotont ud i lokalet. SS-major Heinz Linge var Hitlers kammertjener. Efter selvmordet var han med til at slæbe ligene af Hitler og Eva Braun op af bunkeren og brænde dem. Han tilbragte ti år i brutalt russisk fangenskab og døde som 66-årig i 1980 i Hamburg.Fold sammenLæs mereFoto: Wiki Commons. 30. april 1945 General Mohnke var øverstbefalende for de få styrker, som nu stod mellem Førerbunkeren og russerne, heriblandt de overlevende danskere. Og klokken syv om morgenenkaldte Hitler hamind i sit soveværelse. Hitler var iklædt pyjamas, sort silkemorgenkåbe og sorte hjemmesko. »Mohnke, hvor længe kan du holde stillingen,« spurgte han. »24 timer, min fører, ikke længere,« svarede Mohnke. Generalen forklarede, at russerne havde taget det meste af Friedrichsstrasse og Tiergarten og var nået til Potsdamer Platz, som kun lå 300 meter væk fra bunkeren. Hitler lyttede stilfærdigt og sendte derefter Mohnke bort. »Han så knækket ud, udbrændt, fortabt,«sagde en af telefonpasserneom Hitler den morgen. »Siden 22. april havde vi bare ventet nervøst på det skud, som ville sætte en stopper for det hele.« Traudl Junge forsøgte at holde sig beskæftiget dagen igennem, og hun fik øje på de seks Goebbels-børn, som så forsømte og forvirrede ud, og hun gav dem noget at spise og talte med dem. De ville se deres mor og far og »tante Eva og onkel Hitler«, men Junge distraherede dem. Klokken 15.15stod Hitler foran sitværelse sammen med sin kammertjener, Heinz Linge. »Linge, jeg vil skyde mig selv nu. De ved, hvad de derefter skal gøre,« sagde Hitler til ham. Linge bukkede, og Hitler løftede derefter for sidste gang i sit liv sin højre hånd i sin eponyme hilsen. Hitler gik derefter ind til Eva Braun i sit private værelse. Pludselig lød der et skud,skrev Traudl Junge, som stadig sad med børnene lidt derfra. Skuddet var så højt, at det gav ekko gennem bunkeren. »Skuddet ramte plet,« råbte den ni-årige Helmut, og »han anede ikke hvor meget ret, han havde«. Her er det private værelse, hvor Hitler skød sig selv med sin Walther PKK pistol. Eva Braun – eller Eva Hitler, som hun reelt hed på det tidspunt – tog cyanid.Fold sammenLæs mereFoto: ACME / BRITISH COMBINE / HAACKER. 1. maj 1945 Illum var dagen forinden blevet overflyttet til et kælderlazaret i posthovedkvarteret på Leipziger Strasse, og 1. maj tidligt om morgenen strømmede russiske soldater derind. Og de udviste her den natur, som siden har skæmmet deres sejr. Det var russerne, som nedkæmpede Hitlers Tyskland, fire ud af fem tyskere i krigen blev dræbt på Østfronten, og intet land betalte så høj en pris for sejren som Rusland. Men efterhånden som russiske soldater trængte frem i Tyskland og Østrig, udviste de en bestialsk brutalitet. De korsfæstede mænd og kvinder, dræbte, plyndrede ogvoldtog ifølge historikereop mod to mio. kvinder. 1. maj tidligt om morgenen kom turen til kælderlazarettet. Ifølge Gunnar Illums beretning rev russiske soldater forbindingerne af de sårede soldater, blodet flød på gulvet, og hvis de fandt soldater fra Waffen-SS, trak de dem op i gården og skød dem. Illum tilhørte Waffen-SS, og han havde stadig sin uniform med de berygtede SS-runer på. En sygeplejerske smed et tæppe over ham, og han tog uniformen af under tæppet og skjulte den. Han undgik at blive skudt, men han var nu russisk krigsfange. 1. maj 1945 Adolf Hitler og Eva Braun var døde. Han havde skudt sig selv, hun havde taget cyanid, og deres hjælpere bar ligene ud af bunkerne, overøste dem med benzin og brændte dem til aske. Joseph Goebbels forsøgte som Tysklands nye kansler at gennemføre en separat våbenhvile med russerne, men de ville kun acceptere en fuldstændig kapitulation. Og så gav han op. »Krigen er tabt. Spillet er forbi. Vi vidste, hvordan vi skulle leve. Nu skal vi vide at dø,«sagde hantil en livvagt i bunkeren. En telefonpasser tilbød at tage de seks Goebbels-børn med hjem og give dem et godt liv, men det ville ikke være muligt, sagde Magda Goebbels. »De er Goebbels-børn. De vil blive udstillet til skam i Moskva og aldrig få et ordentligt liv.« Magda Goebbelsfik sin tandlægetil at give børnene en morfinindsprøjtning, de faldt i søvn, og hun puttede  en cyanidpille i munden på dem. »Det er overstået,« sagde hun, da hun kom ud fra værelset. Hun og Joseph Goebbels begik derefter selvmord. Det var også overstået for Traudl Junge, som forlod bunkeren. »Jeg gik forbi Hitlers dør for sidste gang. Han store grå frakke hang på en krog (...) Ved siden af den hang hundesnoren. Den lignede en galge,« skrev hun. .Traudl Junge var Hitlers yngste sekretær, og hendes erindringer fra de sidste dage i bunkeren danner bl.a. baggrund for filmen »Der Untergang«. Hun overlevede og kom ud af Berlin og arbejdede bl.a. som forlagssekretær i Vesttyskland. Hun blev til sin død ved med at grunde over sin tid i bunkeren og gøre bod for sin fascination af Hitler. Hun døde 81 år gammel i München i 2002.Fold sammenLæs mereFoto: Foto: EPA/FILMFESTSPIELE BERLIN. 2. maj 1945 Men krigen var ikke overstået oven for bunkeren. Klokken 01.55 sendte Grossdeutscher Rundfunk sin sidste besked. »Føreren er død. Længe leve Riget,«lød beskeden. Kort efter forsøgte resterne af Regiment »Danmark« sammen med tusinder andre soldater og civilister et stormløb over Weidendammer-broen. En af de sidste tyske kampvogne i Berlin kørte forrest over broen, ogefter den fulgteen kortege af panservogne, lastbiler, et par åbne officerskøretøjer, varevogne fra et bryggeri, et bageri og en postbil, og de angreb lige ind i en russisk forskansning. Det var et desperat forehavende af desperate mennesker, og bagefter flød broen og Friedrichsstrasse med sønderskudte køretøjer og soldater, herunder talrige danskere. Det var det sidste slag i slaget om Berlin. Klokken 6.00 overgav den øverstkommanderende for Berlin, general Weidling sig, og hanudsendte en kort erklæring: »Enhver yderligere kamp føjer kun til de forfærdelige lidelser, som Berlins civilbefolkning og sårede gennemlever. Enhver, som falder for Berlin, falder nu forgæves.« Nuvar det overstået. En norsk sygeplejerske i tysk tjeneste. Hun gemte sig i en af panservognene, som 2. maj - få timer før kapitulationen - forsøgte at slå sig ud af Berlin. Hun var angiveligt kæreste med en af soldaterne i det danske eller norske SS-regiment. Hun nåede aldrig hjem.Fold sammenLæs mereFoto: BILDARCHIV PREUSSISCHER KULTURBE. Efterskrift For 75 år siden døde Hitler i en bunker under Berlin, og nazismen døde med ham. Men totalitarismen er ikke død. Den dør aldrig. Blot to år efter krigen advarede den franske filosof og forfatter Albert Camus mod den misforståelse. Han udgav »Pesten,« som af helt andre årsager i øjeblikket oplever en renæssance, og bogen er en formaning mod letsindighed. Hitler var ikke et omnipotent monster, begejstringen for ham var ikke skæbnebestemt; han var et totalitaristisk menneske, som andre mennesker valgte at følge, mange af dem til deres død, og den trussel er ikke død. Som Camus slutter sin bog: . »Pestbacilen dør aldrig, og den forsvinder aldrig helt. Den kan ligge i dvale i årevis i møbler og linnedskabe, den kan skjule sig i soveværelser, kældre, skrin og på boghylder. »Og så kommer måske en dag, hvor den som oplysning eller forbandelse vækker sine rotter og sender dem mod døden i en selvtilfreds by.« FAKTABag om historienGunnar Illums beretning er baseret på skriftlige og mundtlige interview foretaget af den estimerede amerikanske historiker og forfatter Cornelius Ryan. Hans noter tilhører University of Ohio, hvor Berlingske har fået adgang til dem.Øvrige kilder er hyperlinket i webudgaven af artiklen og er bl.a. bøgerne: »The Last Battle«, »The Fall of Berlin 1945«, »Bis zur Letzen Stunde«, »Das Echolot – Abgesang '45«,»Berlin Finale«og»The End«.Til den danske del er også anvendt kilder, som er læst med den varsomhed, som de fortjener, bl.a. Helge Fjeldes »Berlin 1945: En dansk frivilligs øjenvidneberetning« og»Tragödie um die Treue«.Det narrative valg er forfatterens.FOLD UD Gunnar Illums beretning er baseret på skriftlige og mundtlige interview foretaget af den estimerede amerikanske historiker og forfatter Cornelius Ryan. Hans noter tilhører University of Ohio, hvor Berlingske har fået adgang til dem. Øvrige kilder er hyperlinket i webudgaven af artiklen og er bl.a. bøgerne: »The Last Battle«, »The Fall of Berlin 1945«, »Bis zur Letzen Stunde«, »Das Echolot – Abgesang '45«,»Berlin Finale«og»The End«. Til den danske del er også anvendt kilder, som er læst med den varsomhed, som de fortjener, bl.a. Helge Fjeldes »Berlin 1945: En dansk frivilligs øjenvidneberetning« og»Tragödie um die Treue«. Det narrative valg er forfatterens.",
        "metadata": {
            "source": "https://www.berlingske.dk/internationalt/danske-ss-soldater-doede-i-gaderne-for-hitler-mens-han-sad-og",
            "image_url": "https://berlingske.bmcdn.dk/media/cache/resolve/image_x_large_vertical/image/128/1287823/23409007-jeve-522574864.jpg",
            "publication_time": "Søndag d. 03. maj 2020, kl. 19.00",
            "author": "Poul Høi",
            "related_links": [],
            "attachments": []
        }
    }
}