{
    "version": "1.0",
    "document": {
        "id": "https://www_berlingske_dk/virksomheder/bornholmsk-fiskegigant-sender-tonsvis-af-russiske-fisk-til-mcdonalds",
        "title": "Bornholmsk fiskegigant sender tonsvis af russiske fisk til McDonald’s: »EU driver politik, vi driver forretning«",
        "content": "Det er et halvt år siden, at Rusland invaderede Ukraine og sendte millionvis af kvinder og børn på flugt. Siden har utallige virksomheder trukket sig fra Rusland på baggrund af krigens uhyrligheder. Det samme er tilfældet for McDonald’s, der for længst har lukket og solgt alle sine russiske restauranter. Alligevel er fisken i restaurantkædens »Filet-O-Fish«-burger stadig russisk. Tirsdag kunne Dagens Næringsliv, der er en af Norges største aviser, afsløre,at McDonald’s i Norge bruger russiske fisk fra en dansk leverandør i deres fiskeburger. Nu viser det sig, at det samme gør sig gældende for McDonald’s-restauranter i hele 39 lande, heriblandt Danmark, der alle får fisken til Filet-O-Fish-burgeren fra den danske leverandør. Det oplyser McDonald’s på deres egen hjemmeside. McDonald’s kommunikationschef bekræfter over for Berlingske, at torsken i den danske udgave af Filet-O-Fish-burgeren fanges af norske og russiske skibe. Leverandøren er den bornholmske fiskegigant Espersen, der indkøber og producerer det panerede stykke fisk til fastfoodkæden. Klaus Nielsen, der er direktør i virksomheden, oplyser, at godt halvdelen af de fisk, de bruger i deres produktion af halvfabrikata til restauranter, er fanget af russiske fiskeskibe. Skibe, der blandt andet er ejet af den russiske fiskemilliardær Vitalij Orlov, som har tætte forbindelser til den russiske præsident, Vladimir Putin. Klaus Nielsen fortæller, at fiskeproducenten ikke foreløbig har nogen planer om at indstille indkøbet af russiske fisk. »Det er EU, der driver politik, og vi driver forretning,« siger direktøren. Tidligere på året meldte McDonald’s og Espersen deres exit fra Rusland. 16. maj skrev fastfoodgiganten ien pressemeddelelse, at tilbagetrækningen skyldtes, at »forretningen i Rusland ikke længere er holdbar og heller ikke stemmer overens med McDonald’s’ værdier«. Espersen har siden Ruslands invasion af Ukraine fulgt i McDonald’s’ fodspor og har derfor også lukket sin fabrik i Novgorod. Klaus Nielsen mener dog ikke, at Espersen også skal droppe sin import af russiske fisk. Han påpeger, at de er afhængige af den mængde fisk, der ifølge ham kun er mulig at få fra russerne. Og de manglende fisk ville have store konsekvenser. »Hvis vi stoppede med at købe og sælge russisk fisk, ville det selvfølgelig gøre ondt kommercielt, og vi ville være nødt til at lukke nogle fabrikker. Men vi ville også være med til at eskalere den fødevarekrise, der er på vej i verden,« siger Klaus Nielsen. Derudover uddyber han, at der ikke er gennemført EU-sanktioner mod Rusland, som begrænser importen af de fisk, Espersen køber. Det bekræfter Toldstyrelsen og Ministeriet for Fødevarer, Landbrug og Fiskeri over for Berlingske. »Vi arbejder helt i overensstemmelse med alt, hvad EU har sagt indtil nu,« siger han. Ifølge direktøren må det være op til EU at bestemme, om Espersen skal ændre praksis og stoppe importen af russiske fisk. »Vi kommer ikke til at tage et selvstændigt politisk standpunkt, der på kort sigt gør, at vi kommer til at stoppe vores indkøb af russiske råvarer, fordi nogen synes, at det er politisk korrekt,« siger han. I køber fisk for millioner af kroner, der går til den russiske økonomi. Ser du ikke, at der kan være et dilemma? »Jeg havde gerne været det foruden, men der er ikke nogen alternativer. Så længe vi som stat og EU køber gas for milliarder, så synes jeg, man skal pege andre steder hen end på os, som forsøger at drive en anstændig virksomhed. Jeg har lidt svært ved at forstå, hvorfor vi skal for folkedomstolen. Det er jeg nødt til at sige.« Espersen er en af Danmarks største fiskevirksomheder og omsætter for 2,7 milliarder. Fiskene, der bruges i Espersens produktion og i McDonald’s fiskeburger Filet-O-Fish, bliver fanget i Norske- og Barentshavet, der ligger ud for kysten af blandt andet det nordlige Norge og Rusland. De to lande har en aftale, der giver skibe fra begge landene ret til at fiske i området. Fra de russiske fiskeskibe bliver fiskene sejlet ad forskellige ruter – blandt andet fra Tromsø i Norge og Murmansk i Rusland – til havne i EU, hvorfra de bliver fragtet videre til Espersens fabrikker. Det indbringer store summer til de russiske fiskeriselskaber og den russiske økonomi. Siden maj er der solgt russiske fisk i Norge for over en halv milliard kroner, skriver Dagens Næringsliv på baggrund af oplysninger fra Norges Råfisklag, der er hovedorganisation for Norges fiskeri. En stor del af de russiske fisk kommer fra Ruslands største fiskeselskab, Norebo. Det er ejet af den russiske milliardær Vitalij Orlov, hvis selskaber trækker tråde til Putin. Op imod 20 procent af de fisk, der bruges til produktion af halvfabrikata hos danske Espersen, stammer fra Norebo, oplyser Klaus Nielsen. »Det er store mængder, vi køber fra dem. Vi laver 70.000 ton, så du kan selv regne det ud. Men det er vigtigt at holde fast i, at hverken Norebo eller Norebos ejer er sanktioneret af EU. Så igen overholder vi reglerne fuldt ud,« siger Klaus Nielsen. Vitalij Orlov har mindst to gange overført én million rubler i støtte til Vladimir Putins parti, Forenet Rusland. De to overførsler er sket i henholdsvis 2017 og 2008. Det beskriver Dagens Næringslivpå baggrund af dokumenter fra partiet selv. Klaus Nielsen mener ikke, at man kan vurdere Norebo og Vitalij Orlov på, hvad der er sket for flere år tilbage. Han påpeger også, at Danmark også foretog erhvervsfremstød i Rusland for ti år siden. Vitalij Orlov har støttet Putin med millionbeløb. Når I køber af ham, er I så ikke med til at finansiere Putin? »Hvis han gør det fremadrettet, er det jo rigtigt nok, men hvad man har gjort før i tiden, synes jeg ikke, man skal dømme virksomheder på nu. Det er en anden tid, vi lever i nu. Det er jo forfærdeligt, det russerne laver, og det tager vi skarp afstand fra, men at gå tilbage i tiden og pege på det gør ham i hvert fald ikke til en oligark,« siger Klaus Nielsen. Vender man blikket mod Christiansborg, er meldingen fra en række politiske partier klar. McDonald's bør stoppe sin brug af russiske fisk i deres Filet-O-Fish-burger. »McDonald’s er jo med til at holde i gang i det russiske industri- og fødevareerhverv, og så er man også med til at holde gang i Rusland generelt,« lyder kritikken fra Socialdemokratiets fødevareordfører, Anders Kronborg (S). Hos Venstre er man enig i Socialdemokratiets budskab. Torsten Schack Pedersen, der er Venstres erhvervsordfører, var begejstret, da McDonald's som en af de første virksomheder i Danmark valgte at indstille sine aktiviteter i Rusland. Nu ærgrer han sig over, at russiske fisk fortsat er en del af fastfoodgigantens burgere. »Der er mange virksomheder, der har vist den rette vej, og det kan jeg kun opfordre til, at McDonald's også gør,« siger Torsten Schack Pedersen. Hos De Konservative er budskabet ligeledes soleklart. Per Larsen, fiskeriordfører for partiet, har haft sin sidste tur på McDonald's, lyder det: »Det kommer i hvert fald til at betyde, at jeg ikke skal på McDonald's. Jeg kan kun appellere til, at de ændrer den praksis hurtigst muligt, og så går jeg da i hvert fald uden om deres butikker.« Er importen af russisk fisk i sanktionernes ånd? »Det er det bestemt ikke. Når vi spænder buen og indfører massive sanktioner, ser det jo ikke særlig kønt ud, at der er virksomheder, som bliver ved med at understøtte det regime,« siger Per Larsen. Berlingske har i flere dage forsøgt at få svar på, hvorfor McDonald’s stadig bruger russiske fisk i deres produkter, samt hvordan deres brug af russiske fødevarer hænger sammen med virksomhedens værdier. McDonald’s har trods flere henvendelser ikke ønsket at stille op til et mundtligt interview, men har sendt dette skriftlige svar: »McDonald's Danmark er en del af McDonald's globale leverandørkæde, hvor der er leverandørkontrakter og samarbejder på tværs af mange lande og markeder. Den MSC-certificerede atlantiske torsk, vi bruger i vores Filet-O-Fish-burger, fanges i Barentshavet af norske og russiske fiskerifartøjer og bliver efterfølgende skåret og paneret hos vores mangeårige danske leverandør A. Espersens i Hasle på Bornholm, der følger dansk og international lovgivning.«",
        "metadata": {
            "source": "https://www.berlingske.dk/virksomheder/bornholmsk-fiskegigant-sender-tonsvis-af-russiske-fisk-til-mcdonalds",
            "image_url": "https://berlingske.bmcdn.dk/media/cache/resolve/image_x_large/image/158/1584783/24183750-russia-us-food-restaurant-mcdonalds.jpg",
            "publication_time": "Fredag d. 26. august 2022, kl. 06.19",
            "author": "Kasper Fast",
            "related_links": [],
            "attachments": []
        }
    }
}