{
    "version": "1.0",
    "document": {
        "id": "https://www_berlingske_dk/internationalt/abidjan-fejrer-gbagbos-fald",
        "title": "Abidjan fejrer Gbagbos fald",
        "content": "Glædesråb og mennesker på gaden. Det er uvante scener i Elfenbenskystens kommercielle hovedstad, Abidjan, men det er det, der sker nu. - Gbagbo er væk, Gbagdo er væk, lyder det i gaderne i Koumassi-distriktet i den sydlige del af byen. Mandag aften begyndte flere og flere indbyggere at bevæge sig ud for at vise deres glæde over, at ekspræsident Laurent Gbagbo er anholdt. I de seneste 10 dage har mange af indbyggerne siddet i deres hjem af angst for at gå ud på gaderne, hvor Gbagbos milits har kæmpet med Alassane Outtaras styrker om magten i landet. Opgøret synes nu løst. Outtara, der vandt præsidentvalget i fjor, sendte sine styrker ind i det kompleks, hvor Gbagbo havde forskanset sig, efter at franske militærkøretøjer var rykket frem mod stedet. Her blev Gbagbo anholdt. - Det er ikke til at tro, hvad der sker her. Folk løber rundt i alle retninger og råber, at de endelig er frie, siger Ali Toure, der bor i et kvarter, som domineres af Outtara-tilhængere. Nogle indbyggere advarede imidlertid om, at det måske ikke er slut endnu. For Gbagdos militsfolk er stadig på fri fod, og de er bevæbnet. - Vort arbejde er ikke slut endnu, siger kaptajn Wanto, der er leder af anti Gbagbo-styrker i en bydel i Abidjan. - Alle disse Gbagbo-militser med våben. Hvad stiller vi op med dem? Vi har mistet alt for mange familiemedlemmer. Det her er ikke tid til at feste, siger han. Det er ikke klart, hvor mange af den afsatte præsidents væbnede tilhængere, der stadig befinder sig i Abidjan, og om de fortsat vil kæmpe. Mange indbyggere er forsigtige. De valgte at følge de jublende mennesker på gaderne fra deres vinduer. /ritzau/Reuters",
        "metadata": {
            "source": "https://www.berlingske.dk/internationalt/abidjan-fejrer-gbagbos-fald",
            "image_url": "https://berlingske.bmcdn.dk/media/cache/resolve/image_x_large/image/75/750348/3987549-icoast-politics-unrest.jpg",
            "publication_time": "Mandag d. 11. april 2011, kl. 20.07",
            "author": null,
            "related_links": [],
            "attachments": []
        }
    }
}