{
    "version": "1.0",
    "document": {
        "id": "https://www_berlingske_dk/videnskab/nyt-opsigtsvaekkende-studie-dit-foerste-maraton-goer-dig-yngre-indeni",
        "title": "Nyt opsigtsvækkende studie: Dit første maraton gør dig yngre indeni",
        "content": "Er du midaldrende? Gammel? Har du aldrig dyrket motion før? Det er ligegyldigt – du får stadig gavn af at træne op til og løbe dit første maratonløb. Det viser et studie, som i januar blevpubliceret i et amerikanskkardiologitidsskrift, og som er blevet foretaget af videnskabsfolk på University College London. Det skriver bl.a.The New York Times. At motion er gavnligt for både humøret, leveren, nyrerne, hjertet og kredsløbet som helhed er alment kendt. Forskerne ville imidlertid undersøge, hvorvidt et menneske, der aldrig har dyrket motion før, ville få gavn af at løbe et maraton. Her var det kredsløbet og hjertets evne til at pumpe blod rundt i kroppen, der var i fokus hos det britiske hold af videnskabsfolk. Når man ældes, bliver blodårerne mere stive og ufleksible, og det bliver sværere for hjertet at pumpe blodet rundt i kroppen. Og det kan føre til et væld af sygdomme. Forskerne fandt en gruppe personer, som skulle deltage i London Marathon, og som aldrig havde løbet sådan et før. Ikke bare havde de ikke løbet et maraton, men de var også novicer i motion i det hele taget. Forskerne fandt flere end 200 personer, og de fleste af dem var midaldrende og havde stillesiddende job. Forud for løbet havde deltagerne sagt ja til at få taget nogle prøver for at undersøge deres helbred og fysiske form. Derudover fik de foretaget en scanning af deres hovedpulsåre for at forskerne kunne se, hvor fleksible de var. Efter at maratonløbet var overstået, var det tid til at teste forsøgspersonerne igen. Hovedpulsårerne hos de nye maratonløbere viste sig nu at være mere fleksible. Hos hver især var årerne blevet ca. fire år yngre, viste studiet. Charlotte Manisty, der er konsulterende kardiolog ved University College London, siger til The New York Times, at næsten alle forsøgspersoner drog fordel af at løbe maratonet, og at de personer, som havde mest brug for forbedring, oplevede den største fremgang. Det er dog endnu for tidligt at sige, om effekterne ved at løbe et maraton varer ved, eller om det er nødvendigt at holde det ved lige.",
        "metadata": {
            "source": "https://www.berlingske.dk/videnskab/nyt-opsigtsvaekkende-studie-dit-foerste-maraton-goer-dig-yngre-indeni",
            "image_url": "https://berlingske.bmcdn.dk/media/cache/resolve/image_x_large/image/124/1248747/23317773-copenhagen-half-marathon.jpg",
            "publication_time": "Torsdag d. 16. januar 2020, kl. 10.20",
            "author": "David Rue Honoré",
            "related_links": [],
            "attachments": []
        }
    }
}