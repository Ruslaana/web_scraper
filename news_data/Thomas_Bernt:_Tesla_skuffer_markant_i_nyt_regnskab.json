{
    "version": "1.0",
    "document": {
        "id": "https://www_berlingske_dk/virksomheder/thomas-bernt-tesla-skuffer-markant-i-nyt-regnskab",
        "title": "Thomas Bernt: Tesla skuffer markant i nyt regnskab",
        "content": "Efter et par dage med store udsving i Tesla-aktiens kurs, har selskabet netop præsenteret sit regnskab for første kvartal af 2025. Og både indtjeningen pr. aktie (EPS) og omsætningen er lavere, end analytikere havde forventet. »Tesla skuffer markant. Forud for regnskabet havde Tesla ellers allerede meldt ud om et ringere salg af biler, så forventningerne til regnskabet var allerede svækket,« siger Thomas Bernt Henriksen, Berlingskes erhvervskommentator. Omsætningen for første kvartal 2025 har været på 19,34 milliarder dollar, 126,4 milliarder danske kroner, mod de 21,11 milliarder dollar, som analytikere fra London Stock Exchange Group ifølgeCNBChavde forventet. »Men endnu værre så skuffede indtjeningen pr. aktie ved at ligge på 27 cent i stedet for de forventet 39 cent – altså 30 procent ringere end forventet,« siger Thomas Bernt Henriksen. Den samlede omsætning er ni procent lavere end sidste år, mens omsætningen fra salget af Tesla-biler er faldet med 20 procent i forhold til samme periode i 2024. Tidligere på måneden rapporterede Tesla, at antallet af leverede biler i første kvartal var faldet med 13 procent i forhold til leverancerne året før. Tesla forklarede det blandt andet med, at selskabet havde måttet foretage opgraderinger af sine fabrikker, og derfor havde måttet sætte samlebåndene på pause. Tesla tilføjer nu blandt andet forklaringen, at omsætningen også har lidt under, at den gennemsnitlige salgspris på bilerne også er faldet. Og så er der Trumps toldkrig. I regnskabet slår Tesla fast, at selskabet er ramt af toldkrigen. Helt konkret vurderer selskabet, at forsyningskæderne og omkostningerne er negativt påvirket af tolden. »Det illustrerer det åbenlyse dilemma for Musk: At han er en central del af Trumps hold og det regeringskontor, som er sat i verden for at rydde op i det offentlige bureaukrati, mens Musks eget selskab åbenlyst lider, fordi han skal være politiker,« siger Thomas Bernt Henriksen. Det samme konkludererThe Wall Street Journal: At Tesla betaler prisen for Musks handlinger, der har ført til en markant politisk modreaktion. Tesla-aktien er faldet markant de seneste måneder. I 2025 er aktien således faldet med omtrent 40 procent. Mandag faldt den med knap seks procent, mens der var stigninger i løbet af dagen tirsdag, inden regnskabet landede. SomBerlingskebeskrev tidligere tirsdag, så mener analytiker Dan Ives fra Wedbush Securities ifølge nyhedsbureauet Bloomberg, at Elon Musk bør trække sig fra samarbejdet med Donald Trump og fra sit arbejde med at skære i de offentlige udgifter. I hvert fald, hvis han har Teslas bedste for øje. »Tesla er Musk, og Musk er Tesla, og enhver, der tror, at skaden på varemærket, som Musk har forårsaget, ikke er virkelig, bør tilbringe nogen tid med at tale med bilkøbere i USA, Europa og Asien,« udtalte Dan Ives. Udgangspunktet for resten af året er allerede ringere end forventet for Tesla. »Markederne vil næppe have nogen særlig tiltro til, at andet kvartal bliver bedre. Over hele kloden er den meldinger om, at Trumps toldkrig og Musks rolle i regeringen har ramt Teslas omdømme,« siger Thomas Bernt Henriksen. ",
        "metadata": {
            "source": "https://www.berlingske.dk/virksomheder/thomas-bernt-tesla-skuffer-markant-i-nyt-regnskab",
            "image_url": "https://berlingske.bmcdn.dk/media/cache/resolve/image_x_large/image/191/1913951/24936301-tesla-prsenterede-tirsdag-sit-regnskab-for-frste.jpg",
            "publication_time": "Tirsdag d. 22. april 2025, kl. 22.39",
            "author": "Joachim Talbro Paulsen",
            "related_links": [],
            "attachments": []
        }
    }
}