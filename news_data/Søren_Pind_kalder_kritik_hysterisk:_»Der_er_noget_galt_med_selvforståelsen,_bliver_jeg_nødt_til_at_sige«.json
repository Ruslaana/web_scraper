{
    "version": "1.0",
    "document": {
        "id": "https://www_berlingske_dk/kultur/soeren-pind-kalder-kritik-hysterisk-der-er-noget-galt-med-selvforstaaelsen",
        "title": "Søren Pind kalder kritik hysterisk: »Der er noget galt med selvforståelsen, bliver jeg nødt til at sige«",
        "content": "Det var ikke uden polemik, at Søren Pind blev sat i spidsen for det omdiskuterede medieansvarsudvalg tilbage i 2022. Så meget desto mere tilfredsstillende var det tirsdag at aflevere en rapport med bred opbakning fra udvalgets 18 øvrige medlemmer. Sådan siger Søren Pind, formand for netop Medieansvarsudvalget og tidligere Venstre-minister, da han taler med Berlingske efter at have overleveret udvalgets anbefalinger til regeringen: »I forhold til den noget hysteriske reaktion, der var, på, at jeg i sin tid blev udpeget som formand – jeg tror ikke, at der er den morgenavis i Danmark, som ikke har krævet mig fjernet fra posten – er jeg selvfølgelig glad for, at det nu er lykkedes at samle udvalget om brede dele af de her anbefalinger med meget, meget få undtagelser,« siger Søren Pind. Han glæder sig især over anbefalingernes fokus på »ofrene« for den nye medievirkelighed, som ifølge Søren Pind vil have markant bedre muligheder for genoprejsning i fremtiden, såfremt man politisk beslutter at føre anbefalingerne ud i livet. For eksempel anbefales det, at enkeltpersoner skal kunne rejse visse private straffesager om freds- og ærekrænkelser efter en forenklet proces ved domstolene, således at processen for genoprejsning bliver mindre ressourcekrævende (se også faktaboks). Han vil ikke komme med konkrete eksempler på historier, hvor medier har opført sig dybt urimeligt over for navngivne personer og deres familier, fordi det vil henlede opmærksomheden på de pågældende igen, og det ønsker han ikke at bidrage til. Men det kan eksempelvis være pårørende til mennesker, som har været udsat for stærkt kriminelle handlinger, siger Søren Pind og fortæller, at Medieansvarsudvalget har mødt flere af de pågældende i processen: »Og jeg kan fortælle, at de eksempler gjorde et dybt indtryk på udvalgsmedlemmerne, og blandt andet har afstedkommet den enighed, som kommer til udtryk i rapporten,« siger han. Den ene af medieudvalgets anbefalinger, som er blevet debatteret meget på det seneste, også i Berlingske, er anbefalingen om en statsligt finansieret medieombudsmand, som skal sikre redeligheden i de etablerede massemedier, men også blandt nye medieaktører. Herunder influencere og bloggere. Ifølge et flertal bag anbefalingen skal en sådan medieombudsmand have juridiske kompetencer til at føre og indtræde i sager mod medier, og det har vakt bekymring og skarp kritik fra flere af mediernes repræsentanter. Også pålederplads i Berlingske. Udvalgsmedlem og administrerende direktør i JP/Politikens Hus, Stig Kirk Ørskov,stemte tilmed imod, med henvisning til at man med denne model risikerer en statslig indblanding i medierne, som for alt i verden bør undgås i et demokrati. Andre udvalgsmedlemmer erklærede sigi stedet »stærkt skeptiske«over for de pågældende kompetencer og tilkendegiver over for Berlingske, at man vil fortsætte sin modstand mod disse. Søren Pind, til gengæld, forstår ikke den megen opstandelse. For ham at se vil en medieombudsmand snarere være en styrkelse af de publicistiske medier, og han deler ikke bekymringen for, at en medieombudsmand kan føre sager mod medier, herunder også publicistiske massemedier. »Det kan ikke være rigtigt, at hvis der begås en forbrydelse af en influencer eller en blogger ud fra det nuværende regelsæt, så fordi man er publicistisk medie og begår den selvsamme forbrydelse, så skal man ikke stilles til regnskab for det,« siger Søren Pind: »Det er udtryk for, undskyld jeg siger det, lidt af det samme hysteri, som også landets lederskribenter tilkendegav ved at sige, at jeg skulle fjernes som formand for Medieansvarsudvalget, fordi jeg var forfærdelig. Der er noget galt med selvforståelsen, bliver jeg nødt til at sige, og det kan ikke nytte noget, at bare fordi man sidder et bestemt sted, men begår den samme forbrydelse som andre, så skal man ikke stilles til regnskab for det,« siger Søren Pind. FAKTAAnbefalinger fra MedieansvarsudvalgetEtablering af en ny dansk medieombudsmand, som skal have kompetencer over for såvel etablerede massemedier som nye medieaktører. Flertallets anbefaling er ligeledes, at vedkommende skal »kunne føre straffesager om freds- og ærekrænkelser, indtræde i civile retssager samt henstille, at der meddeles fri proces«.Mediebranchen skal etablere en privat certificeringsordning for massemedier, der påtager sig et særligt publicistisk ansvar. Derved bliver det nemmere for mediebrugere at genkende ansvarligt publicistisk indhold.Regeringen skal gå til EU for at løfte udfordringer, der er forbundet med techgiganternes manglende ansvar for det indhold, som publiceres og spredes på tjenester som TikTok, Facebook og YouTube.Det skal være muligt at rejse visse private straffesager om freds- og ærekrænkelser efter en forenklet proces ved domstolene, således at processen for genoprejsning bliver mindre kompliceret og ressourcekrævende.Straffelovens paragraf om grove ærekrænkelser, som er fremsat eller udbredt gennem et massemedie, skal udvides til at omfatte nye medieaktører som for eksempel influencere og bloggere.Medier, der udgives under samme titel som mindst et andet medie, der er omfattet af medieansvarsloven, skal automatisk også være omfattet af lovens anvendelsesområde.Alle massemediernes offentligt tilgængelige informationsdatabaser (for eksempel mediers hjemmesider) skal være omfattet af den samme lov, der indeholder særlige regler om sletning af offentliggjort indhold.FOLD UD Etablering af en ny dansk medieombudsmand, som skal have kompetencer over for såvel etablerede massemedier som nye medieaktører. Flertallets anbefaling er ligeledes, at vedkommende skal »kunne føre straffesager om freds- og ærekrænkelser, indtræde i civile retssager samt henstille, at der meddeles fri proces«. Mediebranchen skal etablere en privat certificeringsordning for massemedier, der påtager sig et særligt publicistisk ansvar. Derved bliver det nemmere for mediebrugere at genkende ansvarligt publicistisk indhold. Regeringen skal gå til EU for at løfte udfordringer, der er forbundet med techgiganternes manglende ansvar for det indhold, som publiceres og spredes på tjenester som TikTok, Facebook og YouTube. Det skal være muligt at rejse visse private straffesager om freds- og ærekrænkelser efter en forenklet proces ved domstolene, således at processen for genoprejsning bliver mindre kompliceret og ressourcekrævende. Straffelovens paragraf om grove ærekrænkelser, som er fremsat eller udbredt gennem et massemedie, skal udvides til at omfatte nye medieaktører som for eksempel influencere og bloggere. Medier, der udgives under samme titel som mindst et andet medie, der er omfattet af medieansvarsloven, skal automatisk også være omfattet af lovens anvendelsesområde. Alle massemediernes offentligt tilgængelige informationsdatabaser (for eksempel mediers hjemmesider) skal være omfattet af den samme lov, der indeholder særlige regler om sletning af offentliggjort indhold. I kritikken af en ny statsligt finansieret medieombudsmand fremhæves det gang på gang, at en lignende model for en medieombudsmand ikke tidligere er set i europæisk sammenhæng. Danmark vil således blive det første land i Europa, hvor pressen underlægges en sådan kontrol fra en institution, der er finansieret af staten. Også det tager Søren Pind imidlertid ganske afslappet og henviser til, at Folketingets ombudsmand engang heller ikke fandtes: »Den nye virkelighed, vi ser nu, strækkende sig fra de nye teknologiske platforme og helt over i de publicistiske medier, kræver nytænkning, for i sidste ende vil folk ellers ikke vide, hvad der er op og ned. Men en liberaldemokratisk-baseret medieombudsmand med basis i retsstatens regler kan være med til at sikre, at folk kan stole på, at der er redelighed i nyhedsformidlingen,« siger Søren Pind: »Det er det og intet andet, det handler om, og bare fordi noget er nyt, er det ikke nødvendigvis dårligt. Men jeg er klar over, at der er en del konservatisme i det her.« Søren Pind mener i stedet, at det publicistiske i medierne vil blive styrket, såfremt man politisk følger de anbefalinger, Medieansvarsudvalget er kommet med: »Jeg tror – i forhold til det jeg har hørt politisk på Christiansborg – at den bedste ven, danske medier kunne få i den her situation i forhold til at få lavet noget afbalanceret, det var mig,« siger han: »Jeg er klar over, at nogle medier ikke ser det sådan, men min egen opfattelse er, at medierne udgør en uomtvistelig central del af vores demokratiske system, og det er der ikke ændret en tøddel ved.« FAKTAMedlemmer af MedieansvarsudvalgetSøren Pind (formand), bestyrelsesformand i Danish Cyber Defence og tidligere ministerUlrik Haagerup, administrerende direktør for Constructive InstituteStig Kirk Ørskov, administrerende direktør for JP/Politikens HusPernille Holbøll, chef for ai og redaktionel innovation hos Better Collective. Tidligere ansvarshavende chefredaktør for B.T.Tine Johansen, formand for Dansk JournalistforbundChristina Blaagaard, bestyrelsesformand for Danske Medier og direktør for Teknologiens MediehusLea Korsgaard, bestyrelsesformand for Danmarks Medie- og Journalisthøjskole og medstifter af samt ansvarshavende chefredaktør for ZetlandSandy French, nyhedsdirektør for DR NyhederLene Sarup, journalist på Jysk Fynske Medier og journalistrepræsentant i PressenævnetThomas Breinholt, fakta- og dokumentarchef for TV 2Johanne Schmidt-Nielsen, generalsekretær for Red BarnetMette Marie Lei Lange, influent, tidligere digital redaktør for Modemagasinet ELLELisbeth Kiel, jurist og bestyrelsesformand for Influenter og Bloggere i Dansk JournalistforbundHeidi Højmark Helveg, stifter og advokat hos 3H LawPeter Lambert, advokat hos Lassen RicardRoger Buch, forskningslektor ved Danmarks Journalisthøjskole og bestyrelsesformand for Gravercentret – Danmarks Center for Undersøgende JournalistikMagnus Bjerg, digital redaktionschef for TV 2 NEWS og Knight-fellow fra MITCarsten Madsen, lovråd, JustitsministerietTorsten Asbjørn Andersen, afdelingschef, KulturministerietOvenstående er en oversigt over Medieansvarsudvalgets sammensætning ved rapportens færdiggørelse i januar 2025.FOLD UD Søren Pind (formand), bestyrelsesformand i Danish Cyber Defence og tidligere minister Ulrik Haagerup, administrerende direktør for Constructive Institute Stig Kirk Ørskov, administrerende direktør for JP/Politikens Hus Pernille Holbøll, chef for ai og redaktionel innovation hos Better Collective. Tidligere ansvarshavende chefredaktør for B.T. Tine Johansen, formand for Dansk Journalistforbund Christina Blaagaard, bestyrelsesformand for Danske Medier og direktør for Teknologiens Mediehus Lea Korsgaard, bestyrelsesformand for Danmarks Medie- og Journalisthøjskole og medstifter af samt ansvarshavende chefredaktør for Zetland Sandy French, nyhedsdirektør for DR Nyheder Lene Sarup, journalist på Jysk Fynske Medier og journalistrepræsentant i Pressenævnet Thomas Breinholt, fakta- og dokumentarchef for TV 2 Johanne Schmidt-Nielsen, generalsekretær for Red Barnet Mette Marie Lei Lange, influent, tidligere digital redaktør for Modemagasinet ELLE Lisbeth Kiel, jurist og bestyrelsesformand for Influenter og Bloggere i Dansk Journalistforbund Heidi Højmark Helveg, stifter og advokat hos 3H Law Peter Lambert, advokat hos Lassen Ricard Roger Buch, forskningslektor ved Danmarks Journalisthøjskole og bestyrelsesformand for Gravercentret – Danmarks Center for Undersøgende Journalistik Magnus Bjerg, digital redaktionschef for TV 2 NEWS og Knight-fellow fra MIT Carsten Madsen, lovråd, Justitsministeriet Torsten Asbjørn Andersen, afdelingschef, Kulturministeriet Ovenstående er en oversigt over Medieansvarsudvalgets sammensætning ved rapportens færdiggørelse i januar 2025.",
        "metadata": {
            "source": "https://www.berlingske.dk/kultur/soeren-pind-kalder-kritik-hysterisk-der-er-noget-galt-med-selvforstaaelsen",
            "image_url": "https://berlingske.bmcdn.dk/media/cache/resolve/image_x_large_vertical/image/188/1883796/24880117-jeg-tror-ikke-at-der-er-den-morgenavis-i-danmark.jpg",
            "publication_time": "Onsdag d. 29. januar 2025, kl. 15.32",
            "author": "Pernille Dreyer",
            "related_links": [],
            "attachments": []
        }
    }
}