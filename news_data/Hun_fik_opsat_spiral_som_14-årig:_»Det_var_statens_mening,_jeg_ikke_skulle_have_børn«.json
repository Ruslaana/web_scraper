{
    "version": "1.0",
    "document": {
        "id": "https://www_berlingske_dk/indland/hun-fik-opsat-spiral-som-14-aarig-det-var-statens-mening-jeg-ikke-skulle",
        "title": "Hun fik opsat spiral som 14-årig: »Det var statens mening, jeg ikke skulle have børn«",
        "content": "I foråret 2022 sad Inga Egede på kanten af sin seng i det lille værelse, hun havde lejet, mens hun opholdt sig i Upernavik. Gennem vinduet kunne hun se havet, der omkranser øen, hvor byen ligger. Enkelte hvide isskosser flød rundt. I byen står de farverige træhuse som perler på en snor som kontrast til det mørke fjeld og hav. I et af husene var mørket dog sluppet ind, selvom det var den tid på året, hvor solen aldrig går ned. »Dér på værelset i Upernavik kunne jeg pludselig se det hele for mig. Helt tilbage til min barndom. Der blev åbnet op for et traume over den måde, min krop og mit sind er blevet behandlet på,« siger Inga Egede. Inga Egede bor i Nuuk, men rejste i 2022 de mange hundrede kilometer op ad Grønlands vestkyst i kraft af sin stilling som ældretalsmand. En vigtig post i det grønlandske samfund, hvor man er ansat af selvstyret til at varetage de ældres interesser. Inga er en af de cirka 4.500 piger og kvinder, som i en periode fra 1966 til 1975 fik opsat spiral som led i den danske stats strategi om at få børnetallet i Grønland nedbragt. I tiden op til hendes sammenbrud i Upernavik havde spiralkampagnen været det helt store samtaleemne i Grønland, især foranlediget af DRs podcast »Spiralkampagnen«, som udkom i maj 2022. Hun vidste godt, at historien ville komme. Flere gange blev hun spurgt, om hun ville dele sin historie. Hver gang takkede Inga nej. Det var for voldsomt. Gennem medierne havde hun dog fulgt sagen og hørt sine medsøstres beretninger, samtidig med at hun havde forsøgt at holde det på afstand, men i Upernavik væltede det hele ind over hende. »Jeg følte mig fortabt, da det gik op for mig, at det var statens mening, at jeg ikke skulle have børn,« husker hun. Inga Egede fotograferet i Nuuk, hvor Berlingske mødte hende.Fold sammenLæs mereFoto: Mads Malik Fuglsang Holm. Inga Egede kommer fra Narsaq i Sydgrønland. Her voksede hun op som den yngste i en søskendeflok på seks. Da Inga var syv år gammel, døde faren i en ulykke. Fra den ene dag til den anden måtte hendes mor selv forsørge den store børneflok. Børnene klarede sig dog godt i skolen. Med morens tilladelse blev de derfor allerede som 11-12-årige sendt på skoleophold i Danmark. Det skete også for Inga, der boede et år hos en familie i Kongens Lyngby. »Det var hårdt. Ingen spurgte mig, om jeg ville. Jeg blev mobbet, fordi jeg var grønlænder. Jeg følte mig alene og tog tit i skoven og tudbrølede,« fortæller hun. Det tog mange år, før hun tilgav sin mor, og deres forhold blev aldrig tæt. Mens Ingas mor blev spurgt, om hun ville sende sine børn til Danmark for at gå i skole, var det ifølge Inga Egede ikke på morens foranledning, da Inga som 14-årig blev bedt om at gå ned på byens sygehus for at få en spiral. Hun husker ikke i dag, hvem der sendte hende til lægen, og hvilken samtale der fulgte under konsultationen. »Det var lige før min konfirmation. Rummet var koldt og sterilt, og der var en kvinde og en mand. Ingen spurgte mig, om jeg ville have den. De viste mig bare den her kæmpestore dims. De bad mig lægge mig op på briksen og placere benene i bøjlerne. Det, der stod klarest, var smerten. Smerten glemte man ikke. Det var som at blive skåret op,« siger Inga Egede. Hun kigger op og tager brillerne af. Lægger dem på bordet. Tørrer øjnene og siger så: »Jeg trænger til en rygepause.« Det var i 1974, Inga fik opsat sin spiral. Den spiral, man dengang brugte i Grønland, hed Lippes Loop. De var egentlig kun beregnet til kvinder, der havde født, og var større end dem, vi kender i dag. Alligevel gav man dem også til helt unge piger. Inga Egede fortæller, at hun gennem flere år har forsøgt at få udleveret sin journal fra lægebesøget dengang. Men sundhedsmyndighederne i Grønland kan ikke finde den. Hun har givet de eksperter og advokater, som er ved at undersøge hele spiralsagen, samtykke til at tilgå den på hendes vegne, skulle den dukke op i deres arbejde. Inga Egede kommer tilbage fra sin rygepause. Ude i den kolde vinterluft er hun kommet i tanke om noget, hun gerne vil have med i artiklen. De seneste dage har hun skrevet sammen med gamle veninder fra Narsaq for at få sin mistanke bekræftet. Det var nemlig ikke alle piger, der blev tilbudt spiral. De grønlandske piger fik den, men ikke hvis deres forældre havde gode stillinger. Det samme gjaldt de danske piger. De måtte selv opsøge det. »Vi piger snakkede om det. Har du fået sådan en? Har de også? Det åbnede en verden for mig, at jeg nu kunne gå med drenge. Vi fik lov til at gøre, hvad de voksne gjorde.« Inden opsætningen af spiralen havde hun ikke været seksuelt aktiv, men spiralen var med til at seksualisere hende. Inga fortæller, at en danskfødt veninde dagen før vores interview fortalte, at hun dengang selv gik til lægen for at få en spiral ligesom de andre piger i byen. Lægen frarådede det dog og bad hende vente, til der blev indført kobberspiral i Grønland. Det skete i 1975, året efter at Inga Egede fik opsat spiral. I Grønland har man altid kendt til spiralkampagnen. Alligevel var det først, da DR satte fokus på sagen, at man i den brede offentlighed begyndte at sætte spørgsmålstegn ved det, der skete. »Du skal tænke på, at vi er vant til at blive behandlet anderledes end danskerne. Derfor satte man ikke spørgsmålstegn ved det,« siger Inga Egede. Inga Egede fik flere alvorlige komplikationer i sit underliv og i forbindelse med graviditeter, som hun tilskriver den spiral, hun i 1974 fik opsat.Fold sammenLæs mereFoto: Mads Malik Fuglsang Holm. Men for Inga gjorde podcasten det helt tydeligt, at det var statens mening, at grønlænderne ikke skulle have børn. At Inga ikke skulle have børn. Det var den erkendelse, der for alvor slog ned i hende Upernavik. Derfor er Inga en af de 143 kvinder, der har stævnet den danske stat. Inga Egede mener ligesom flere af sine medsøstre, at den spiral, hun fik opsat, som slet ikke var beregnet til små piger, er den direkte årsag til, at hun aldrig har fået børn. Det var derfor, hun gentagne gange havde betændelse i underlivet, som først stoppede, da spiralen blev fjernet. Det var ifølge Inga derfor, hun som 30-årig faldt om på gaden i Narsaq med en sprængt æggeleder som konsekvens af en graviditet uden for livmoderen. Tilfældigvis var der en kirurg i byen den dag, og han reddede Ingas liv. Et flertal af danskerne imødekommer i en ny meningsmåling foretaget af Verian for Berlingske grønlændernes folkekrav og svarer, at Danmark skylder Grønland en undskyldning i forbindelse med spiralsagen.Fold sammenLæs mereFoto: Foto: Paolo Koch. Grafik Kristian Stauning. Året efter fik hun en operation, der skulle øge passagen i den æggeleder, som stadig var intakt. Såret sprang dog op i flyveren på vej hjem. Med helikopter blev Inga fløjet videre til hospitalet i Narsaq, hvor man fik stoppet blødningen. »Jeg var lige ved at dø igen. Så jeg besluttede, at jeg ikke mere ville prøve på at få børn. Det var for smertefuldt. Nu er jeg helt alene. Det er ret hårdt,« siger Inga Egede. Hun holder en pause. Tørrer øjnene med en serviet. De seneste år har været hårde for Inga Egede. Hun har været nødt til at stoppe som ældretalsmand og kæmper med at finde fodfæste. Men hun vil trods alt ikke have været sagen foruden. »Det har gjort, at jeg kan åbne op over for alle. Der er kommet mere forståelse for min situation,« siger hun. En ny meningsmåling fra Berlingske viser da også, at der umiddelbart er opbakning til kvinderne. Hele 87 procent af dengrønlandske befolkningmener, at kvinderne har ret til en undskyldning – i Danmark erklærer 63 procent sig enige.  For Inga vil det være en stor oprejsning at få en undskyldning. Det vil betyde, at argumenterne om, at det skete i den bedste mening og af hensyn til de grønlandske kvinder, ikke er den fulde sandhed. Den danske regering vil afvente resultatet af den uvildige udredning af spiralsagen, som er i gang, og ventes at komme med et resultat til efteråret. Men inden da – 11. marts – er der valg til det grønlandske parlament, Inatsisartut. Et valg, som kan få stor betydning for, hvilken vej Grønland skal bevæge sig i bestræbelserne på at blive en selvstændig stat. Inga Egede tager del i bevægelsen og bakker op om selvstændighedsønsket. »Jeg føler, vi skal videre. Nu er det jeres tur til at have lidt traume,« griner hun, men slår så hurtigt over i en alvorlig tone igen, for hun ved også, at der fortsat kan være lang vej til, at Grønland kan stå helt på egne ben. »Jeg vil gerne have selvstændighed i morgen, men på ældre-, uddannelses- og sundhedsområdet er der stadig lang vej. Vi skal være klar om senest 15 år. Det burde vi i hvert fald,« siger hun håbefuldt. ",
        "metadata": {
            "source": "https://www.berlingske.dk/indland/hun-fik-opsat-spiral-som-14-aarig-det-var-statens-mening-jeg-ikke-skulle",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892315/24895699-inga.jpg",
            "publication_time": "Lørdag d. 01. marts 2025, kl. 11.13",
            "author": null,
            "related_links": [],
            "attachments": []
        }
    }
}