{
    "version": "1.0",
    "document": {
        "id": "https://www_berlingske_dk/kultur/da-lina-rafn-blev-kaldt-en-doegnflue-fik-hun-ild-i-blikket-det-skulle",
        "title": "Da Lina Rafn blev kaldt en »døgnflue«, fik hun ild i blikket: »Det skulle fandeme være løgn!«",
        "content": "Aftenen kunne næsten ikke blive smukkere. Den danske popduo Infernal var brudt igennem over hele verden med gigahittet »From Paris to Berlin«. Deres »fuck janteloven«-attitude med storslåede sceneshows havde givet dem massiv opmærksomhed, også ud over de danske landegrænser, og nu skulle de hyldes af den danske musikbranche. Daværende kulturminister Brian Mikkelsen skulle overrække platinpladerne til Infernal, der storsmilende skulle sige tak til det klappende publikum. Der var bare et problem. Lina Rafn havde ikke lyst til at takke nogen som helst: »Her står alle jer, som ikke ville have skid med os at gøre. Nu har vi selv skabt den her gigasucces, og så kan I godt finde ud af at klappe af os?« husker hun, at ordene kom ud fra hendes mund den aften tilbage i 2006. Det kan virke utaknemmeligt, at Lina Rafn valgte at sende en afklapsning retur frem for at takke for succesen. Men scenen er ret sigende. Infernals to medlemmer – Lina Rafn ved mikrofonen og Paw Lagermann på keyboard – blev ikke respekteret for deres musik eller fælles formåen som lydkunstnere. Det tog et halvt liv, før den brede succes kom. Og det var først, da publikum over hele verden havde taget Infernal til sig, at de blev accepteret af smagsdommerne i København. I begyndelsen af 00erne var det kikset at høre Infernal, siger Lina Rafn. Alligevel holdt bandet ved. Det er derfor, det har opnået »ikonstatus« blandt flere generationer, mener hun.Fold sammenLæs mereFoto: Søren Bidstrup. I dag er Infernal ikke alene folkeeje. Duoen gennemlever en sand genfødsel, der transcenderer generationer og har trukket dem tilbage på toppen af playlister og festivalplakater. De har netop udgivet pladen »Inf:Album«, og deres koncerter, der er kendt for et vanvittigt tempo og en vild festvibe, bliver udsolgt på et splitsekund. Unge og ældre skriger i forening med på numre som »10 miles« og » I Won’t Be Crying«. Og naturligvis popevergreenen »From Paris to Berlin«. Det er derfor, Berlingske taler med Lina Rafn i Infernals musikstudie i Valby. For hvordan gik Infernal fra at være – med Lina Rafns egne ord – »groft undervurderet« til at samle flere generationer af danskere? Fænomenet Infernal blev født i 1997, da duoen fik sit gennembrud med sækkepibetechno-nummeret »Sorti de l’Enfer«. Danmark var vant til alt andet end sækkepiber og tungdancedengang i slutningen af 90erne. Musikbilledet var domineret af dansk tuderock som Sabia og Kashmir. Det var i hvert fald dem, anmelderne fokuserede på, og dem, der løb med den positive opmærksomhed. Infernal var lidt for udenlandsk. Lidt for niche. Virkelig for meget. Infernal er gennem årene blevet særligt kendt for deres veltilrettelagte – og ret vanvittige – sceneshow, der både byder på kostumeskift, backingmusikere, dansere og en megafon med skingre sirenelyde. På billedet ses Lina Rafn ved Smukfest 2006.Fold sammenLæs mereFoto: Simon Bohr/Ritzau Scanpix. Duoens første album, »Infernal Affairs« fra 1998, fik udefra set en ellers strålende succes. 80.000 solgte album og dobbelt platin. »Der gik lang tid, før det gik op for mig, at vi var nogle, der lå nummer ét, men gik fuldstændig under radaren. Vi blev overset, fordi vi var ret niche. Men det var også musik, der blev lavet i sjov og med masser af humor,« griner Lina Rafn. Men hun husker også, at deres nichetechno vakte en vrede i danskerne, som hun var uforberedt på. »Vi skulle være med i et program på P3, og her havde vi meget energi, som sikkert var en mundfuld. Men der kom virkelig meget brok fra lytterne, altså virkelig meget. Jeg tænkte bare: »What's not to like?« Vi er jo vildt festlige, selvom det var en tirsdag eftermiddag. Jeg fattede ikke, at folk kunne hidse sig op,« siger Lina Rafn og hæver armene, som om hun fortsat er forundret over reaktionen. Men kritikken ramte noget i hende, der blev siddende. »For første gang sagde nogle ordet »døgnflue«. Jeg husker helt tydeligt, at mit nervesystem brændte. Det skulle fandeme være løgn.« Lina Rafn fortæller, at hun er spændt på fremtiden, som hun er bange for. Meget kan lykkes og gå galt, når man er sanger i 40erne. Men hun mener fortsat, at Infernal skal fortsætte og leve videre.Fold sammenLæs mereFoto: Søren Bidstrup. Infernal var ellers ikke en langsigtet plan for Lina Rafn. Hun havde tænkt sig at være med »så længe det var sjovt«, siger hun flere gange. Ellers ville hun vende tilbage til den karriere som danser, hun havde godt gang i. »Men da der først var nogle, som sagde, at den her »døgnflue« gerne måtte dø, blev jeg fandenivoldsk. Der kom en trods op i mig, så jeg bare tænkte: »Det skal I ikke bestemme«.« Lina Rafn lærte dengang, i karrierens start, at det at være tilpas ligeglad er en kunst, man skal lære som kunstner. Hun havde øvet sig på netop dét – at være ligeglad – i teenageårene i Herlev. Lina Rafn fortæller, at hun som ung stak enormt meget ud fra alle de andre piger. Det resulterede i, at hun blev mobbet og holdt udenfor. Alligevel stod hun ved, hvem hun var.Fold sammenLæs mereFoto: Søren Bidstrup. De andre piger på skolen lyttede til Guns N' Roses. Lina til house og techno. De andre piger havde permanentkrøller med enscrunchie– stor hårelastik – oven på hovedet. Linas hår var kortklippet og afbleget. De andre gik piger gik med Levi’s 501 og pilotjakker. Lina var iklædt arvet genbrugstøj. »Jeg kunne ikke lide det, de andre kunne lide. Jeg prøvede at passe ind nogle måneder, men det gik slet ikke for mig. Jeg stak så meget ud, at jeg blev brutalt mobbet,« siger Lina Rafn, der læner sig tilbage i stolen. Hun frygtede endda for sin fysiske sikkerhed. »Jeg provokerede dem åbenbart så meget, at de ønskede, at jeg fik bank. Jeg ville jo bare gerne være mig selv. Og det undrede mig også dengang, hvad fanden det ragede de der strigler fra 10ende, at jeg ikke gik i det samme tøj som dem, at jeg ikke gik til den samme sport som dem, at jeg ikke hørte det samme musik som dem. Hvorfor var det vigtigt?« Mange ville måske bare have rettet ind … Lina Rafn afbryder. »Jeg fucking prøvede, men du kan ikke lyve om, hvem du er. Det kunne jeg heller ikke. Det blev for klaustrofobisk, så jeg var bare nødt til at holde mig væk og finde min egen gruppe et andet sted«. Gruppen fandt hun i Paw Lagermann. Sammen skabte de Infernal, hvis særprægede stil og pumpende lyd ikke ligefrem blev budt velkommen af musikeliten. Også denne gang stod Lina Rafn uden for fællesskabet – dog nu sammen med sinpartner in crime. Selvom Lina Rafn oplevede, at musikindustrien modarbejdede Infernal, så var der enormt mange fans, der lyttede til deres musik. Det undrede hende, at flere ikke så potentialet i det, de kunne. På billedet ses Lina Rafn og Paw Lagermann på Vig Festival.Fold sammenLæs mereFoto: Peter Clausen/Ritzau Scanpix. »Det var ikke, fordi vi ikke ville være med. Vi vidste jo godt, hvad vi kunne og ikke kunne, men der var et element af at føle sig misforstået. Og det er smertefuldt at føle sig groft undervurderet,« siger Lina Rafn. I starten af 00erne kollapsede pladeindustrien. Det medførte, at Infernal blev skrottet af deres pladeselskab med 250.000 kroner i pungen og et stort set færdigt album i lommen. Midt i krisen tog de en chance: De valgte at bruge alle pengene på at gøre det alene. Albummet »From Paris to Berlin« udkom i 2004. Albummet, hvor hitsinglen af samme navn kom til at dominere verdens hitlister og var med til at forme en hel generation. Men der gik lang tid, før bølgen rejste sig i Danmark. »Vi kom ikke ud til de brede medier, og vi blev ikke spillet på de store radiokanaler. Vi blev mødt af stilhed, og ingen ville røre os«, husker Lina Rafn. Men udlandet var vilde med Infernal. »From Paris to Berlin« blev et hit i lande som Rusland, Norge, Finland og England.  »Da det så går op for de brede danske medier, at vi de sidste to år har fået succes i udlandet, skal vi pludselig i »Go' morgen«, »Go' aften« og rend mig i røven.« Lina Rafn understreger, at hun ikke er vred på medierne. De vidste ikke, hvad de skulle kigge efter. »Men jeg var sur på musikbranchen. Jeg var sur på dem, der lavede radioplaylisterne. Jeg var sur på pladeselskaberne. Det var frustrerende, for jeg var så træt af at kæmpe og insistere på, at jeg var dygtig nok til at være popstjerne,« siger Lina Rafn. Det var den vrede, der ulmede, da hun i 2006 stod ved siden af kulturministeren og over for den branche, der havde vendt Infernal ryggen gennem flere år. »Med platinpladerne i hånden kom det ud. Jeg kunne ikke lade være med at sende den stikpille, når jeg endelig havde muligheden.« Lina Rafn mener, at man som kvinde er et særligt svært sted i forhold til musikbranchen – og medierne. Lina Rafn blev for alvor landskendt, da hun i 2008 var dommer i »X Factor«.Fold sammenLæs mereFoto: Søren Bidstrup. Da jeg spørger hende, om hun som »sangerinde« har oplevet hårde tæsk, bliver jeg prompte afbrudt: »Jeg er ikke kun sangerinde. Det har altid gjort enormt ondt, når folk sagde, at jeg bare var sangerinde. Vi producerer og skriver alt sammen. Kampen for at blive anerkendt som producer sammen med Paw, den er jeg holdt op med at kæmpe,« siger Lina Rafn, mens hun hæver stemmen: »Folk ser en kvinde, og så tænker de, at jeg bare er vokalist. Fuck af. Seriøst. Jeg møder den stadig den dag i dag, og folk må fatte, at jeg bidrager med andet. Men … det er også fint nok. Jeg bliver bare trodsig. Wow, det er op ad bakke.« Lina Rafn understreger, at hun godt ved, at hun er mere profileret i den brede offentlighed end sin makker. Det er hende, der er med i tv-programmer, hende, der i en årrække var dommer i »X Factor« og hende, der giver danskerne gode råd i podcasten »Mads og A-holdet«. »Jeg er mere synlig, fordi jeg befinder mig bedre i det spotlight, men det er et makkerskab, et venskab og en fælles mission. Man kan ikke sige Lina Rafn uden at sige Paw Lagermann. Det er der mange, der gør. Det er jo en fejl.« Lina Rafn husker tydeligt øjeblikket, hvor Infernal for alvor trådte ud bag det nicheforhæng, der havde hængt som en barriere foran dem. »Vi skulle spille på Bøgescenen på Smukfest i 2007, og jeg var ved at skide grønne grise. Jeg var i tvivl, om vi havde den folkelige opbakning, men der kom så sindssygt mange. Vi følte os som helte, der var vendt hjem,« siger Lina Rafn. Efter showet fældede hun forløsningens tårer. Lina Rafn siger, at de i løbet af deres karriere gik træt i deres lyd. De var ikke utaknemmelige for, at danskerne var vilde med det, men de havde brug for at lave den musik, de selv syntes var fed. Derfor tog de også en lang periode, hvor de ikke udgav ny musik, og fokuserede på at dygtiggøre sig.Fold sammenLæs mereFoto: Søren Bidstrup. I dag har Lina Rafn og Infernal flere fans end nogensinde. En ny ung generation,der strømmer til deres»over the top«-sceneshows – og som værdsætter den humor, som stadig skal have lov til at skinne igennem, lyder det fra Lina Rafn. Selv tror hun, at den nuværende succes er resultatet af et markant opgør. »Jeg blev kompromisløs i 2011, da min datter var cirka et år. Det går op for mig, hvor lidt tid jeg har tilbage til at nå mine drømme. For jeg gad ikke ligge på mit dødsleje og være ked af, at vi ikke turde prøve noget nyt. At vi aldrig turde lave den musik, som vi synes var fed. Jeg havde brug for, at vi gjorde noget nyt,« siger Lina Rafn. Siden er albums som»Hormesis« fra 2022udkommet, og nu »Inf:Album«, der på mange måder står i kontrast til deres »90er-sækkepibetechno«. Det er mere roligt. Voksent, om man vil. »Vi lyder ikke som i 1997. Overhovedet ikke, og det er vi stolte af. Måske falder det ikke i alles smag, men nu er musikken det, vi selv synes er fedt. Deri består den ægte succes,« siger hun. Hun smiler skævt og læner sig tilbage i stolen. Lina Rafn har stadig energi. Hun drømmer stadig. Som medlem af Infernal. Og som en kvinde, der har prøvet at føle sig misforstået, udenfor, anderledes – men endte som folkeeje. »Folk må synes, hvad de vil. Jeg kan stå inde for det hele. Og der er mere på vej«. FAKTABlå Bog: Lina RafnFødt 12. august 1976 i København. Opvokset i Herlev.Medlem af den danske popduo Infernal, der udsendte sit første album, »Infernal Affairs«, i 1998.Infernal har siden udgivet »Muzaik« fra 2001, »From Paris to Berlin« fra 2004, »Electric Cabaret« fra 2008, »Fall From Grace« i 2010, »Hormesis« fra 2022 og »INF:ALBUM« fra 2024.Infernal har vundet to danske Grammyer og solgt 1,7 millioner album og singler på verdensplan.Lina Rafn blev for alvor landskendt som dommer i »X Factor« i 2008. Året efter vandt hun programmet med Linda Andrews.Hun medvirkede i TV 2s underholdningsprogram »Stormester« i 2018.FOLD UD Født 12. august 1976 i København. Opvokset i Herlev. Medlem af den danske popduo Infernal, der udsendte sit første album, »Infernal Affairs«, i 1998. Infernal har siden udgivet »Muzaik« fra 2001, »From Paris to Berlin« fra 2004, »Electric Cabaret« fra 2008, »Fall From Grace« i 2010, »Hormesis« fra 2022 og »INF:ALBUM« fra 2024. Infernal har vundet to danske Grammyer og solgt 1,7 millioner album og singler på verdensplan. Lina Rafn blev for alvor landskendt som dommer i »X Factor« i 2008. Året efter vandt hun programmet med Linda Andrews. Hun medvirkede i TV 2s underholdningsprogram »Stormester« i 2018.",
        "metadata": {
            "source": "https://www.berlingske.dk/kultur/da-lina-rafn-blev-kaldt-en-doegnflue-fik-hun-ild-i-blikket-det-skulle",
            "image_url": null,
            "publication_time": "Lørdag d. 15. marts 2025, kl. 13.19",
            "author": "Lisa Maria Bilgrav",
            "related_links": [],
            "attachments": []
        }
    }
}