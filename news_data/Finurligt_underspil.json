{
    "version": "1.0",
    "document": {
        "id": "https://www_berlingske_dk/filmanmeldelser/finurligt-underspil",
        "title": "Finurligt underspil",
        "content": "Som weltschmerz-ramt storbyslacker har Jason Schwartzman heldigvis fået en af sine mere livlige roller, hvor han skifter sit typiske underspil ud med at vise lidt flere sprækker end sædvanligt ind til det menneske, han forestiller. Slackeren beslutter sig for at blive privatdetektiv, og New York fungerer som fremragende ramme for den slags historier. Zach Galifianakis giver ofte sit komediespil menneskelig kant, og det virker også her, i den store birolle som hovedpersonens ven. Til gengæld er Ted Danson som eksalteret rigmand og hashmisbruger på den anden side af den kække yderkant. »Bored to Death« er en af den slags TV-serier, som man mærker bliver bedre og bedre, efterhånden som man lærer hovedpersonerne at kende. Set i det lys er det vigtigt at vide, at vi kan se frem til anden sæson på dansk dvd allerede i slutningen af næste måned.",
        "metadata": {
            "source": "https://www.berlingske.dk/filmanmeldelser/finurligt-underspil",
            "image_url": "https://berlingske.bmcdn.dk/media/cache/resolve/image_x_large/image/71/718767/4406372-bored-to-death.jpg",
            "publication_time": "Torsdag d. 18. august 2011, kl. 22.30",
            "author": null,
            "related_links": [],
            "attachments": []
        }
    }
}