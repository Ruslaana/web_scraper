{
    "version": "1.0",
    "document": {
        "id": "https://www_berlingske_dk/videnskab/infam-computervirus-gjorde-kun-lidt-skade",
        "title": "Infam computervirus gjorde kun lidt skade",
        "content": "De internetbrugere, der beviseligt har været inficeret med den infame DNS Changer-virus, har enten nået at træffe deres forholdsregler i tide - eller også har de endnu ikke opdaget, at deres netforbindelse er forsvundet. Sådan er status dagen efter, at FBI lukkede ned for de servere, der holdt liv i en estisk bande af IT-kriminelles ondskabsfulde værk, nemlig virussen DNS-changer. Virussen, der faktisk er en såkaldt Trojansk hest, begyndte at sprede sig i 2007, og virker ved at få computeren til at slå internetadresser op hos de IT-kriminelle, snarere end hos brugerens egen internetudbyder. Det kunne banden bruge til at sende folk andre steder hen på nettet, hvor banden kunne profitere af trafikken. Det kunne være sites, der viste porno, installerede spyware eller solgte diverse produkter. Da FBI anholdt banden i november sidste år, blev det samtidig besluttet at holde liv i serverne, så de inficerede fik en chance for at ændre deres DNS-indstillinger. FBI har, sammen med flere af nettets store tjenester, forsøgt at gøre de berørte opmærksomme på problemet, og antallet af opslag på FBI-serverne er løbende faldet, men langt fra forsvundet. Fordi FBI selv drev serverne, kunne de således let følge med i hvor mange brugere, der fortsatte med at slå internetadresser op hos den forhenværende estiske bande, og også, hvor disse opslag kom fra. Tallene viste således, at USA, Tyskland og andre folkerige lande i sagens natur var hårdest ramt, men også danske brugere var tidligere blandt. Da FBIs tilladelse til at drive serverne udløb i går, forsvandt internettet hos alle dem, der ikke havde nået at gøre noget ved det. Hvor mange, der er tale om, er uvist - men ifølge landets største interneudbyder, TDC, må antallet være meget sparsomt, for TDC har endnu ikke modtaget henvendelser fra nogen, der har mistet deres forbindelse på grund af virussen. Der må dog være nogle, som er blevet ramt - for ifølge FBI, var der stadig 211.000 maskiner, der slog internetadresser op på den forhenværende estiske bandes servere, da FBI trak stikket ud. Heraf stod godt 42.000 i USA, skriver Nyhedsbureauet AP. På nuværende tidspunkt er der fortsat meget langt mellem rapporter om folk, der har mistet deres netforbindelser - men det er langt fra sikkert, at de inficerede overhovedet har opdaget det. Dels på grund af sommerferie - og dels fordi, at de berørte computere kan tilhøre sjældne brugere af nettet, eller være helt ubemandede. Enkelte amerikanske internetudbydere har ifølge de internationale medier modtaget opkald, men der er indtil videre tale om meget få. Hvis man opdager, at man er ramt, skal man køre et virustjek og ændre sine DNS-indstillinger. Det kan dulæse mere om her- men er du ramt, ville du ikke læse denne artikel nu.",
        "metadata": {
            "source": "https://www.berlingske.dk/videnskab/infam-computervirus-gjorde-kun-lidt-skade",
            "image_url": "https://berlingske.bmcdn.dk/media/cache/resolve/image_x_large/image/38/384963/5336137-us-it-internet-crime-security.jpg",
            "publication_time": "Tirsdag d. 10. juli 2012, kl. 10.52",
            "author": "Mads Allingstrup",
            "related_links": [],
            "attachments": []
        }
    }
}