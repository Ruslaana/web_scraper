{
    "version": "1.0",
    "document": {
        "id": "https://www_berlingske_dk/kultur/en-aldrende-rockpoets-tilnaermelser-til-doeden",
        "title": "En aldrende rockpoets tilnærmelser til døden",
        "content": "»Story Of Isaac« (1969) – på bibel-udflugt med døden »My father he came in // I was nine years old // And he stood so tall above me // His blue eyes they were shining // And his voice was very cold // He said »I’ve had a vision And you know I’m strong and holy // I must do what I’ve been told«. En dyster og gudfrygtig fortælling fra Cohens andet album »Songs From A Room«. Nummeret tager udgangspunkt i den gammeltestamentelige bibelhistorie fra Første Mosebog, hvor Gud for at teste Abrahams hengivenhed til troen beder ham ofre sin højt elskede søn Isak oppe på Morias bjerg. Abraham, som er usvækkelig i sin tro, tager sin søn med op på bjerget og binder ham på alteret. Men da Abraham hæver kniven for at dræbe Isak lyder Guds tunge røst fra Himmeriget, en engel viser sig og afbryder ofringen, lige inden det er for sent. Cohen synger fortællingen fra Isaks perspektiv, næsten så man mærker den skælven i knoglerne, som drengen har, da han ser sin far med kniven i hånden.  »A Singer Must Die« (1974) – en poet modtager sin dødsdom »Then read me the list of the crimes that are mine //I will ask for the mercy that you love to decline//And all the ladies go moist, and the judge has no choice// A singer must die for the lie in his voice«. På denne rustikke folksang fra Cohens fjerde album »New Skin For The Old Ceremony« må nummerets hovedperson, sangeren, stå til retmæssigt ansvar for sine påståede synder. Ifølge anklagemyndigheden er hans synder de løgne, som sangeren har ytret og dermed tilsmudset omverdenen med. Sangerens poetiske drømmevisioner er ifølge anklagerne forstillede og falske. De er æstetiske utopier ude af sync med den koksgrå virkeligheds verden. Distraktioner, som blot er til for at sætte griller i hoved på drømmere og afvigere. Sandhedens vogtere tolererer ikke denne form for revolutionær poetisk virksomhed. Dommen er entydig og klar. Her er ingen nåde. Sangeren må dø og stå som et rædselseksempel til skræk og advarsel.  »Death Of A Ladies Man« (1977) – en forfører tager afsked »He offered her an orgy in a many mirrored room // He promised her protection for the issue of her womb // She moved her body hard against a sharpened metal spoon // She stopped the bloody rituals of passage to the moon«. En form for karakterselvmord, hvor poeten Cohen tager selvironisk afsked med imaget af ham selv som en slesk og dameglad Don Juan, der lokker kvinderne i kanen med digterisk charme. Slut med de længselsfulde kødelige affærer. En afsked med bohemelivsstilen og de vilde orgier i spejlkabinettet. Den Kierkegaardske forførerskikkelse er død, ifølge Cohen. At døden så rent faktisk lurede i kulissen under indspilningerne, hvor det notorisk vanvittige producergeni Phil Spector ifølge rygterne havde en skarpladt revolver liggende på mikserpulten i produktionsrummet i hele indspilningsfasen, gør bestemt ikke det sitrende titelnummer fra 1977-albummet mindre besættende.  »Tower Of Song« (1988) –otium i det høje »Well, my friends are gone and my hair is grey // I ache in the places where I used to play // And I’m crazy for love but I’m not comin’ on // I’m just payin’ my rent every day in the Tower of Song«. På albummet »I’m Your Man« gjorde den dengang 54-årige Leonard Cohen status. Ikke mindst på dette fabelagtige doo woppede afslutningsnummer. Mange af vennerne fra 1960erne er døde og borte. Der er kommet grå stænk i siderne af hårpragten, og smerter er begyndt at melde sig de steder, hvor han ellers før mærkede en pirren. Den kropslige forgængelig kan med andre ord ikke affærdiges. Men Cohen møder denne forgængelighed med sindsro og oprejst pande. Ja, faktisk ser han frem til at tjekke permanent ind og nyde sit velfortjente otium i sangenes mægtige elfenbenstårn i det høje. Deroppe, hvor kvinder ikke længere kan plage dig til døde, og hvor du kan høre salig Hank Williams’ hosten 100 etager oppe, hvis du lytter godt efter.  »Darkness« (2012) – mørket melder sin ankomst »I got no future // I know my days are few // The present’s not that pleasant // Just a lot of things to do // I thought the past would last me // But the darkness got that too«. Sangen er en flamencoficeret mørkemandsblues fra det kunstneriske comebackalbum »Old Ideas«. Her vedkender Cohen, at hans tid er ved at være ovre. Mørket har så småt meldt sin ankomst. De år, han har tilbage, kan tælles på få fingre. Og den kaotiske nutid har ikke meget at byde på for en æstet som ham. Alligevel føler sangens protagonist, at han stadig har mange gøremål, som skal ordnes inden den endelige afgang. Bevingede ord, der endnu skal nedfældes. Et bo af sange og digte, som skal gøres op. Bitre og søde erfaringer, som skal formøbles. Et værk, der skal rundes af på korrekt maner, inden der endegyldigt lukkes og slukkes for poesiens rindende hane. Læs vores anmeldelse af Leonard Cohens nye album »You Want It Darker« her: ",
        "metadata": {
            "source": "https://www.berlingske.dk/kultur/en-aldrende-rockpoets-tilnaermelser-til-doeden",
            "image_url": "https://berlingske.bmcdn.dk/media/cache/resolve/image_x_large/image/5/53798/15166377-21kulleonard-cohen-144437jpg.jpeg",
            "publication_time": "Torsdag d. 20. oktober 2016, kl. 22.30",
            "author": "Mads Hendrich",
            "related_links": [],
            "attachments": []
        }
    }
}