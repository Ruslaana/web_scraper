{
    "version": "1.0",
    "document": {
        "id": "https://www_berlingske_dk/virksomheder/bankerne-faar-faerre-kvindelige-ansatte-fremover",
        "title": "Bankerne får færre kvindelige ansatte fremover",
        "content": "Der bliver færre kvinder blandt de ansatte hos landets banker og realkreditinstitutter i fremtiden. I løbet af de næste 15 år, frem til 2040, gåren betydelig del af de nuværende ansatte på pension. Den nye generation kommer med andre uddannelser, og her er kvinderne underrepræsenterede, hvilket vil afspejle sig i medarbejdersammensætningen. Den er allerede faldet fra 52 procent kvinder i 2009 til 46 procent i 2023, som er de nyeste tal. Det viser en ny analyse fra bankernes brancheorganisation Finans Danmark og fagforeningen Finansforbundet,skriver Børsen. Mange af dagens ansatte har erhvervsuddannelser og klassiske bankuddannelser. Nu rekrutteres der fra mellemlange og videregående uddannelser som erhvervsøkonomi, økonomi og it. Også i bankernes direktionslokaler falder andelen af kvinder, som nu kun udgør 7,4 procent af alle direktører i landets pengeinstitutter, mod 10,4 procent i 2022. ",
        "metadata": {
            "source": "https://www.berlingske.dk/virksomheder/bankerne-faar-faerre-kvindelige-ansatte-fremover",
            "image_url": "https://berlingske.bmcdn.dk/media/cache/resolve/image_x_large_vertical/image/189/1897439/24905403-tradere-og-analytikere-p-arbejde-p-nordea-tradin.jpg",
            "publication_time": "Fredag d. 07. marts 2025, kl. 11.44",
            "author": "Thomas Breinstrup",
            "related_links": [],
            "attachments": []
        }
    }
}