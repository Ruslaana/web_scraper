{
    "version": "1.0",
    "document": {
        "id": "https://www_berlingske_dk/internationalt/derfor-blev-breiviks-advokater-fotograferet-som-filmstjerner",
        "title": "Derfor blev Breiviks advokater fotograferet som filmstjerner",
        "content": "En misforståelse og en storm i et glas vand. Sådan kan kommentaren fra den kvindelige part i Breiviks forsvar, Vibeke Hein Bæra, sammenfattes. Hun forstår slet ikke, at en række reportagebilleder af hende og kollegerne på advokatkontoret har vakt harme og forargelse i Danmark. Herhjemme er det blevet fremlagt, som om, massemorderen Anders Breiviks forsvarere har fået taget en række opstillede pr-fotos for at promovere firmaet. På billederne bliver advokaterne afbilledet som heltene fra en amerikansk tv-serie.  Men Vibeke Hein Bæra understreger, at der ikke er tale om pr-fotos, og derfor mener hun, at det er en misforståelse, at advokatbureauet bliver kritiseret for at føre sig frem som filmstjerner og fotomodeller på billederne. - Vi har ikke fået taget pr-billeder. Vi har godt hørt om det, men det må være en misforståelse, som er opstået i Danmark. Dette er ikke billeder, vi har fået taget, bestilt eller betalt for, siger hun og forklarer: - I forbindelse med sagen har flere forskellige medier taget billeder af os i forskellige situationer. Nogle i regnvejr. Nogle i snevejr. Og nogle i studier. Det er bare sådan, opmærksomheden er omkring os. Og disse billeder er nogle, som det norske nyhedsbureau NTB har taget i forbindelse med en reportage.  I Danmark bliver billederne opfattet som om, at Breiviks advokater fører sig frem som filmstjerner, men den kritik afviser Vibeke Hein Bæra. - Vi blander os ikke i, hvordan fotograferne tager billeder af os. Det er fotografernes fagområde. Så det har vi hverken tid eller fokus på. Herhjemme har forsvarsadvokat Michael Juul Eriksen undret sig over billederne. Han har forsvaret bl.a. Jørn Jønke Nielsen og Camilla Broe. - Det sender et forkert signal og tegner et meget dårligt billede af advokater i det hele taget, siger han.  Vibeke Hein Bæra forstår ikke kritikken. - Der er ingen, der har taget kontakt til os og kritiseret os for det, og det skulle de måske have gjort. Det er billeder, der er taget af norske medier i forbindelse med sagen, og vi blander os på ingen måde i, hvordan de bliver taget, siger hun.",
        "metadata": {
            "source": "https://www.berlingske.dk/internationalt/derfor-blev-breiviks-advokater-fotograferet-som-filmstjerner",
            "image_url": "https://berlingske.bmcdn.dk/media/cache/resolve/image_x_large/image/50/500237/5066256-billederne-sender-et-forkert-signal.jpg",
            "publication_time": "Onsdag d. 11. april 2012, kl. 19.55",
            "author": "Berit Hartung",
            "related_links": [],
            "attachments": []
        }
    }
}