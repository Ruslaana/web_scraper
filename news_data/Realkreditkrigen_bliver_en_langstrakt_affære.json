{
    "version": "1.0",
    "document": {
        "id": "https://www_berlingske_dk/virksomheder/realkreditkrigen-bliver-en-langstrakt-affaere",
        "title": "Realkreditkrigen bliver en langstrakt affære",
        "content": "Realkreditkrigen mellem Jyske bank og Nykredit, som brød ud, da førstnævnte købte BRFkredit i februar, bliver ikke afgjort i år, vurderer flere personer tæt på sagen. Faktisk vil processen tage omkring et år, bekræfter advokat Jens Hessel fra Ret & Råd Advokater, som er specialiseret i rådgivning omkring selskaber. Til gengæld vil parterne få et endeligt punktum for sagen, når afgørelsen falder engang i løbet af 2015. »Afgørelsen er gældende ligesom en dom, men den kan ikke ankes,« siger han.  En anden fordel for virksomhederne ved at afgøre sagen ved en voldgift frem for en retssag er, at både tvistens indhold og afgørelsen kan holdes hemmelig for offentligheden.  \"Fordelen ved voldgift er, at offentligheden ikke kender tvisten, at processen er forholdsvis hurtig, og at afgørelsen er endelig og hemmelig,« siger Jens Hessel. Endelig bliver det hele tre højesteretsdommere, som skal tage stilling til sagen. »Man får et panel af dygtige som kender deres jura, og som kan sætte sig ind i komplicerede sammenhænge,« siger Jens Hessel. Tvisten mellem Jyske bank og Nykredit drejer sig om den Hovedsamarbejdsaftale, som regulerer bankernes formidling af lån gennem det Nykredit-ejede Totalkredit. Indtil Jyske Bank i februar købte BRFkredit var banken den største formidler af lån til Totalkreditsamarbejdet. Med erhvervelsen af et realkreditinstitut, mente Nykredit, imidlertid at Jyske Bank brød Hovedsamarbejdsaftalen. ",
        "metadata": {
            "source": "https://www.berlingske.dk/virksomheder/realkreditkrigen-bliver-en-langstrakt-affaere",
            "image_url": "https://berlingske.bmcdn.dk/media/cache/resolve/image_x_large/image/38/382612/7446296-banker-vil-hente-kunder-efter-storbankers-kasselukninger.jpg",
            "publication_time": "Mandag d. 16. juni 2014, kl. 14.15",
            "author": "Kathrine Rossau",
            "related_links": [],
            "attachments": []
        }
    }
}