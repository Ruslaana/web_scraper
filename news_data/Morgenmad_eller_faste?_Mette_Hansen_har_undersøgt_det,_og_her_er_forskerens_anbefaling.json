{
    "version": "1.0",
    "document": {
        "id": "https://www_berlingske_dk/indland/morgenmad-eller-faste-mette-hansen-har-undersoegt-det-og-her-er-forskerens",
        "title": "Morgenmad eller faste? Mette Hansen har undersøgt det, og her er forskerens anbefaling",
        "content": "Faste, toastbrød eller skyr? Tidligere hed det, at morgenmaden var »dagens vigtigste måltid«, men den tid er forbi. Morgenmad er længere ikkebaremorgenmad, det handler også om,hvaddu spiser, elleromdu overhovedetbørspise noget. Men hvad er det, der giver den bedste start på dagen? Det har en gruppe forskere under ledelse af Mette Hansen, der er lektor på Institut for Folkesundhed på Aarhus Universitet, for nylig undersøgt. »Jeg kom på ideen, fordi jeg hørte et indslag i radioen om, at unge kvinder i gymnasiet havde svært ved at koncentrere sig. Samtidig er der en tendens til, at mange dropper morgenmaden for at tabe sig eller på grund af travlhed. Jeg ville vide, om der er en sammenhæng,« siger hun. De seneste år er faste for alvor blevet populært. Særligt den såkaldte »16:8-kur« har vundet indpas – kort fortalt betyder det, at man faster i 16 timer og herefter har et spisevindue på 8 timer. Fortalerne for kuren hævder, at kuren kan hjælpe med at stoppe din biologiske aldring, hjælpe til vægttab ogskabe balance i kroppen. Men fasten kommer med en pris, slår Mette Hansens forskning fast. Hvad hun og hendes kolleger fra Aarhus Universitet kom frem til i deres forsøg, hvor 30 kvinder deltog, var både forventeligt og overraskende. Det kan du læse om længere nede i artiklen. Forskerne,som Jyllands-Posten også har skrevet om, har fulgt en gruppe kvinder, der er mellem 18 til 30 år, som alle har det til fælles, at de er i kategorien overvægtige. I tre dage skulle de spise henholdsvis en morgenmad, der var rig på protein, en der var fuld af kulhydrater eller ingen morgenmad. De to måltider var beregnet efter at udgøre samme antal kalorier og samme vægt. Sådan så det ud: Alle deltagerne havde én dag på hver diæt. Forskerne holdt så øje med kvinderne på fire forskellige måder, hvor de indsamlede data. Først og fremmest fik deltagerne taget blodprøver før og efter morgenmaden eller fasten. Formålet med dét var at måle henholdsvis blodsukker og såkaldte appetitregulerende hormoner. Derudover blev kvinderne syv gange mellem morgenmaden og frokosten bedt om at svare på på, hvor sultne de var på en skala fra 0 til 100, samt deres lyst til at spise. Så skulle de lave en kognitiv koncentrationstest, to en halv time efter de havde spist morgenmad og igen kort før frokost. Og det er ikke det hele. Tre timer efter morgenmad fik kvinderne serveret frokost: en portion lasagne, der var så stor, at de umuligt kunne spise op. Til sidst blev deltagerne bedt om at tælle de kalorier, de indtog, resten af dagen. De seneste 12 år har Mette Hansen arbejdet med kvinders ernæring.Fold sammenLæs mereFoto: Aarhus Universitet. En del af resultatet var, som Mette Hansen havde forventet, men noget kom bag på hende, fortæller hun. »De forsøgsdage, hvor de spiste morgenmad, kunne de koncentrere sig i længere tid. Det var også det, vi havde regnet med,« siger hun og tilføjer: »Mere overraskende er det, at når de havde spist skyr og havregryn var de bedst til at koncentrere sig.« Forskellen er dog ikke signifikant. Hvad angår mæthedsfornemmelsen var forsøgspersonerne klart mere sultne op ad formiddagen, når de havde fastet sammenlignet med, når de havde spist morgenmad.. Heller ikke her var forskellene dog markante - bort set fra ét sted. »Det er interessant, at morgenmaden ikke er afgørende for, hvor meget, man spiser til frokost. Til gengæld tyder det på, at dem, der spiser mange kulhydrater om morgenen, fortsætter i løbet ad dagen. Og så bekræfter forsøget en kendt antagelse om, at proteinrige måltider fremmer mæthedsfornemmelsen,« siger hun. Ud fra eksisterende forskning – og fra det studie, der er gennemført – har Mette Hansen en klar anbefaling til, hvad hun mener, man bør spise til morgenmad. »Den skal være fuld af proteiner og fibre,« siger hun. Blandt fordelene er, at det ikke påvirker ens blodsukker, og så opbygger det musklerne op i stedet for at nedbryde dem, som det er tilfældet efter en lang faste. »Derudover viser resultaterne, at vi er bedre til at koncentrere os, hvis vi rent faktisk spiser noget. Det, tror jeg, at mange har brug for, hvis de for eksempel skal på arbejde eller i skole,« siger Mette Hansen. Dét resultat taler direkte ind i lektorens kæphest. »Det er som om, at folk tror, at faste, såsom 16:8 kuren er den bedste vej til at blive sund. Men det er jo helt afgørende om det man indtager i spisevinduet er lødig og dækker kroppens behov for essentielle næringsstoffer,« siger hun og tilføjer: »Og så har det en pris. Vi bliver mere ukoncentrerede, dyrker mindre motion og sidder mere i sofaen, fordi vi simpelthen ikke har energi til andet, hvis vi faster i mange timer.« Vil du decideret fraråde det? Det kommer an på, hvad man vil bruge det til, slår Mette Hansen fat. »For personer, der snacker døgnet rundt kan begrænsninger af ”spisevinduet” fører til reduktion i energiindtaget og dermed vægttab, hvilket gavner helbredsprofilen, hvis man er overvægtig.« »De fleste vil nok også nikke genkendende til, at det er i aftentimerne, at de unødvendige og ulødige kalorier i form af de søde sager ryger ned,« siger Mette Hansen. Men en jævn reduktion i måltiderne hen over døgnet kan føre til samme vægttab. Dog er det ifølge lektoren bedst at placere kalorieindtaget om morgenen end om aftenen lige inden sengetid. »Derfor kan det være en god idé at faste efter aftensmaden og frem til morgenmaden, fordi al forskning peger på, at man i så fald sover bedre,« siger Mette Hansen. Her er den morgenmad, som kvinderne i forsøget fik serveret.Fold sammenLæs mereFoto: Aarhus Universitet. Set i bakspejlet, kunne forskerne have gjort flere ting på andre måder hvad angår forsøget, erkender Mette Hansen. Først og fremmest vurderer hun, at resultaterne ville have set anderledes ud, hvis forsøgspersonerne havde fået lov til atsnackei løbet ad formiddagen. »Da vi var nået til frokosten var alle blevet sultne, lige meget hvad de havde spist, fordi der var gået så mange timer. Selvom mæthedsfølelsen i gennemsnittet var højere for dem, der havde spist godt med proteiner, var der ikke stor forskel på det samlede madindtag over en hel dag,« siger Mette Hansen. Og så vurderer hun også, at deltagerne kan have været påvirket af at være deltagere i et forsøg i forhold til, hvor meget de spiste til frokost. »Vi har at gøre med en gruppe kvinder, som alle sammen er overvægtige, og bevidste om, at de er det. Havde de siddet alene, havde nogen måske spist mere. Ønsket var de skulle spise efter deres biologiske sult og mæthedsfornemmelse, men nogle gange kan et psykiske spille ind og styre, hvor meget der spises,« siger forskeren. Hvorfor skulle alle deltagerne være overvægtige? »Vi ønskede at teste en simpel koststrategi der kunne føre til en naturlig regulering af energiindtaget og dermed mindske risikoen for yderligere vægtstigning. Hypotesen var at hvis man kom godt fra start med et mættende morgenmadsmåltid ville det have en positiv effekt på reguleringen af energiindtaget resten af dagen,« siger Mette Hansen. » Vores foreløbige resultater tyder dog på at det ikke kun er nok at sætte fokus på morgenmåltidet, hvis man for alvor skal ændre på det samlede energiindtag over dagen,« tilføjer hun. Kan man en til en koble resultaterne sammen med en, der er normalvægtig? »Potentielt ville fremkomme forskelle i det samlede energiindtag over dagen mellem de forskellige morgenmadsscenarier, hvis vi testede forsøgspersoner, der var gode til at følge deres sult- og mæthedsfornemmelse. Men det er blot en hypotese og skal afprøves i et forsøg,« siger hun.",
        "metadata": {
            "source": "https://www.berlingske.dk/indland/morgenmad-eller-faste-mette-hansen-har-undersoegt-det-og-her-er-forskerens",
            "image_url": "https://berlingske.bmcdn.dk/media/cache/resolve/image_x_large_vertical/image/176/1761550/24631549-havregryn-fotograferet-torsdag-den-26-juli-2018.jpg",
            "publication_time": "Tirsdag d. 06. februar 2024, kl. 08.26",
            "author": "Anne Meisner Synnestvedt",
            "related_links": [],
            "attachments": []
        }
    }
}