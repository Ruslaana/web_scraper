{
    "version": "1.0",
    "document": {
        "id": "https://www_berlingske_dk/kommentatorer/advokater-peger-paa-sagerne-om-niels-holck-og-claus-hjort",
        "title": "Advokater peger på sagerne om Niels Holck og Claus Hjort Frederiksen – vi skal prise os lykkelige for Den Europæiske Menneskerettighedsdomstol",
        "content": "I Berlingske denne månedstøttede en tidligere britisk højesteretsdommerRasmus Stoklunds kritik af menneskerettighedsdomstolen. Den britiske dommer mener, at demokratier ikke har brug for internationale menneskerettigheder, og at Europa sagtens kan klare sig uden Den Europæiske Menneskerettighedsdomstol i Strasbourg. Det er ikke nyt, at der i Storbritannien er stærke kræfter, der mildt sagt er kritiske over for menneskerettighedsdomstolen. Sådan har det altid været, og briterne har – sammen med russerne – været de mest indædte kritikere af domstolen. Uden at kloge os på hvad der er bedst for briterne, så er vi som advokater helt og aldeles sikre på, at det er i Danmarks interesse at fastholde den nuværende ordning med en international menneskerettighedskonvention og domstolen i Strasbourg til at fortolke den. I Danmark er det sådan, at borgerens rettigheder først og fremmest afhænger af den lovgivning, Folketinget har vedtaget. »Hvad står der i loven?« er altid advokatens første spørgsmål. Lovens ordlyd omfatter imidlertid ofte begreber, som domstolene skal fortolke, og afvejninger, som dommerne skal foretage i de konkrete sager. Straffeloven og retsplejeloven er helt bevidst skrevet på en måde, at loven giver plads til dommernes konkrete vurderinger i den store mængde forskelligartede straffesager, som domstolene kommer i berøring med. Det samme gælder på mange andre områder: Dommerne skal foretage konkrete vurderinger af, hvad der er bedst at gøre i den enkelte sag. Skatteminister Ramus Stoklund (S) har udgivet en bog om Den Europæiske Menneskerettighedsdomstol, og den har rejst debat.Fold sammenLæs mereFoto: Nicoline Kjems-Krognos. Når man som borger mener, at ens rettigheder er trådt for nær, vil man bede sin advokat om at trække de argumenter frem, der kan hjælpe. Og det er her, de internationale menneskerettigheder får praktisk betydning, nemlig når vi som advokater dykker ned i blandt andet menneskerettighedsdomstolens praksis og finder argumentation. Når advokater folder menneskerettighedernes tæppe ud, får dommeren et bedre grundlag at stå på. Uden det fintmaskede net af retspraksis vil borgerne ofte stå svækkede over for myndighedernes ønske om at gribe ind i rettighederne. Når danske politikere kaster sig ud i en kritik af menneskerettighedsdomstolen, er det som regel på udlændingerettens område. Men vi vil – for at mane til eftertænksomhed – fremdrage to af vores aktuelle advokatopdrag, hvor menneskerettighedskonventionen og praksis fra Strasbourg har været af stor betydning, fordi menneskerettighederne har hjulpet de danske domstole med at beskytte enkeltpersoners retssikkerhed ved at trække grænserne over for anklagemyndigheden. Få dage før jul i 2021 blev forhenværende forsvarsminister Claus Hjort Frederiksen sigtet for landsskadelig virksomhed efter straffelovens § 109 med en strafferamme på 12 års fængsel. FraHøjesterets kendelser ved vi nu alle, at straffesagen blev indledt under den daværende socialdemokratiske regering, fordi Hjort som folketingsmedlem i medierne havde omtalt det almindeligt kendte kabelsamarbejde mellem Forsvarets Efterretningstjeneste og amerikanerne, som led i at han udtalte kritik af regeringens håndtering af FE-sagen, hvor regeringen i august 2020 havde hjemsendt fem medarbejdere fra Forsvarsministeriet og efterretningstjenesten. Går man tilbage til dengang efter Anden Verdenskrig, var der allerede dengang flere lande, der mente, at de selv kunne finde ud af at beskytte menneskerettighederne, men flertallet ønskede en uafhængig domstol til at udvikle rettighederne, så de løbende blev tilpasset tiden, skriver Jonas Christoffersen (billedet) og René Offersen.Fold sammenLæs mereFoto: Thomas Lekfeldt. Sigtelsen af ham skete en uge efter, at den daværende FE-Kommission havde konkluderet, at der intet var at kritisere de fem medarbejdere for. I straffesagen mod Hjort var der notorisk et tungt pres på domstolene: Først forsøgte den socialdemokratiske justitsminister i 2022 forgæves at få Folketingets samtykke til tiltale. Derefter påbød justitsministeren i SMV-regeringen i 2023 tiltale efter indstilling fra Rigsadvokaten. Ved forkyndelsen af anklageskriftet udtalte en af os, René Offersen, som advokat i sagen om paragraf 109til Berlingske: »Vi kommer til at stå på en brakmark, netop fordi der er så lidt praksis. Det kan godt komme til at virke lidt utrygt, når der bliver hevet paragraffer frem, der stort set ikke har været brugt i nyere tid.« Og fortsatte: »Det vil sige, at domstolene skal virke for og er forpligtet til at inddrage menneskerettighedsdomstolens praksis. Alt det, vi ikke har om paragraf 109, har vi til gengæld om artikel 10.« Rubrikken på Berlingskes forside lød: »Hjort vil bruge konvention til at blive frikendt i historisk straffesag.« Førpåtaleopgivelsenhavde Højesteret bestemt, at hovedforhandlingen som udgangspunkt kunne ske for åbne døre, og at anklageskriftet kunne læses op i et offentligt retsmøde. Det fremgår af Højesterets kendelse, at Den Europæiske Menneskerettighedskonventions artikel 6 og menneskerettighedsdomstolens praksis om klassificerede oplysninger og dørlukning spillede en stor rolle for afgørelsen, ligesom Højesteret omtalte en dom fra menneskerettighedsdomstolen. Et andet eksempel er sagen om Indiens begæring om at få udleveret Niels Holck til strafforfølgelse. Niels Holck overtrådte i 1995 lovgivningen i både Danmark og Indien ved at stå bag en ulovlig våbentransport, hvilket han aldrig har benægtet. Fra 1996-2002 afviste de danske myndigheder at bistå Indien med efterforskning, herunder blev anmodning om bistand fra Interpol afslået. Men efter terrorangrebet 11. september 2001 mente både Danmark og Indien pludselig, at Niels Holck varterrorist, og efter læk af oplysninger fra danske til indiske myndigheder indledte Indien i 2002 en sag om udlevering af Niels Holck. »Mange danske og britiske jurister har med tiden næret en vis skepsis over for selve det fænomen, at en international domstol skal udvikle borgernes rettigheder, fordi vi har tradition for, at det er en politisk opgave,« skriver René Offersen (billedet) og Jonas Christoffersen.Fold sammenLæs mereFoto: Niels Ahlmann Olesen/Berlingske. I 2011 fastslogØstre Landsret, at der er så udbredte og straffri overgreb i Indien, at Niels Holck ikke kunne udleveres til Indien. Derefter lagde Indien igennem flere år et voldsomt politisk pres på Danmark. Presset blev opretholdt, indtil Danmark og Indien kom overens om, at man skulle gøre endnu et forsøg på at få Niels Holck udleveret. Rigsadvokaten brugte derefter mere end seks år på at finde en løsning med Indien, men for få uger siden gik en enlig dommer ved Retten i Hillerød op mod det politiske pres.Hun fastslog medfodfæste i menneskerettighedsdomstolens praksis, at hun ikke kunne formulere vilkår, der kunne garantere for Niels Holcks sikkerhed i Indien. Det var Den Europæiske Menneskerettighedsdomstols praksis, der rullede tæppet ud og gav landsretten i 2011 og byretten i 2024 fast grund under fødderne. Hvis man træder et skridt tilbage og ser på udviklingen af beskyttelsen af borgernes rettigheder i Europa, er det lige netop menneskerettighedsdomstolen, der er den centrale landvinding. Og går man tilbage til dengang efter Anden Verdenskrig, hvor europæiske politikere skulle beslutte sig for, hvordan borgernes rettigheder skulle beskyttes, var der allerede dengang flere lande, der mente, at de selv kunne finde ud af det, men flertallet ønskede en uafhængig domstol til at udvikle rettighederne, så de løbende blev tilpasset tiden. Mange danske og britiske jurister har med tiden næret en vis skepsis over for selve det fænomen, at en international domstol skal udvikle borgernes rettigheder, fordi vi har tradition for, at det er en politisk opgave. Men vores politikere har besluttet at henlægge en del af opgaven til Den Europæiske Menneskerettighedsdomstol. Det kan både Rasmus Stoklund og den britiske dommer være modstandere af, men i 65 år har vores folkevalgte bakket op om en international forankring af vores rettigheder. Det har tjent Danmark og Europa godt, og vi skal som borgere i Europa prise os lykkelige for, at der fortsat er stor opbakning til domstolen i Strasbourg. Det må vi håbe, at der bliver ved med at være. Jonas Christoffersen er advokat, dr.jur., og René Offersen er advokat. De har sammen advokatfirmaet offersen:christoffersen ",
        "metadata": {
            "source": "https://www.berlingske.dk/kommentatorer/advokater-peger-paa-sagerne-om-niels-holck-og-claus-hjort",
            "image_url": "https://berlingske.bmcdn.dk/media/cache/resolve/image_x_large/image/183/1838150/24796496-for-tre-r-siden-startede-advokaterne-ren-offerse.jpg",
            "publication_time": "Onsdag d. 25. september 2024, kl. 20.30",
            "author": null,
            "related_links": [],
            "attachments": []
        }
    }
}