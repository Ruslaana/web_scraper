{
    "version": "1.0",
    "document": {
        "id": "https://www_berlingske_dk/sport/xavi-sluttede-med-uafgjort-og-eibar-rykkede-ned",
        "title": "Xavi sluttede med uafgjort - og Eibar rykkede ned",
        "content": "FC Barcelonas Xavi sagde lørdag farvel til spansk topfodbold efter 17 år i klubben som den spanske spiller, der igennem karrieren har vundet flest trofæer. Den nu 35-årige Xavi kom til FC Barcelonas ungdomshold helt tilbage i 1991, og siden 1998 har han spillet for FC Barcelonas førstehold. I den periode har han vundet 26 trofæer, og det er rekord for alle spanske spillere i fodboldhistorien. Iblandt triumferne er et VM og to EM med Spanien, otte spanske ligatitler med FC Barcelona og tre Champions League-titler - med mulighed for en fjerde, når FC Barcelona i årets Champions League-finale i næste måned møder de italienske mestre, Juventus. Derfor blev det også til et emotionelt farvel til klubbens store søn, da FC Barcelona i sidste spillerunde tog imod nedrykningstruede Deportivo La Coruña. Inden kampen var der lavede tifo'er med Xavis portræt, og han forlod banen fem minutter før slutfløjtet til stående applaus og masser af kram fra klubkammeraterne. Xavi fortsætter karrieren i al-Sadd i Qatar. Hans tid i FC Barcelona sluttede med en uafgjort kamp mod gæsterne fra det nordvestlige Spanien. Lionel Messi headede FC Barcelona foran efter fem minutters spil. I anden halvleg øgede samme Messi til 2-0 efter godt samarbejde med Neymar på et kontraangreb. Men derefter kæmpede Deportivo La Coruña sig tilbage i kampen, og med mål af Lucas Perez og portugiseren Diogo Salomao fik de klaret 2-2. Det resultat var lige nøjagtig nok til at redde oprykkerne fra at rykke ned fra Primera Division for tredje gang på fem år. I stedet rykkede Almeria ned efter nederlag på 2-3 mod Valencia, og det samme gjorde den lille baskiske klub, Eibar, selvom de vandt 3-0 over for længst nedrykkede Cordoba i sidste runde. Eibar havde en god første halvdel af sæsonen, men det har knebet gevaldigt i foråret. Alligevel er der en lille chance for, at Spaniens svar på Hobro klarer frisag. Det sker, hvis midterklubben Elche bliver tvangsnedrykket p.g.a. rod i økonomien. Den fjerde nedrykningstruede klub inden sidste runde var Granada, men de klarede frisag ved at spille 0-0 hjemme mod de forsvarende mestre, Atletico Madrid. Dermed blev Atletico Madrid nummer tre i årets Primera Division og kvalificerer sig til Champions League sammen med FC Barcelona - der allerede var sikre på mesterskabet inden sidste spillerunde - samt Real Madrid, der bliver nummer to uanset resultatet i sidste kamp mod Getafe. Valencia bliver nummer fire og skal i Champions League-kvalifikation.",
        "metadata": {
            "source": "https://www.berlingske.dk/sport/xavi-sluttede-med-uafgjort-og-eibar-rykkede-ned",
            "image_url": "https://berlingske.bmcdn.dk/media/cache/resolve/image_x_large_vertical/image/70/708498/9012796-fbl-esp-liga-fc-barcelona-depo.jpeg",
            "publication_time": "Lørdag d. 23. maj 2015, kl. 20.37",
            "author": null,
            "related_links": [],
            "attachments": []
        }
    }
}