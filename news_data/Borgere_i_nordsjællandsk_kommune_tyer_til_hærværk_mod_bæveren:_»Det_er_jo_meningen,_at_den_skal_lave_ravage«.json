{
    "version": "1.0",
    "document": {
        "id": "https://www_berlingske_dk/indland/borgere-i-nordsjaellandsk-kommune-tyer-til-haervaerk-mod-baeveren-det-er",
        "title": "Borgere i nordsjællandsk kommune tyer til hærværk mod bæveren: »Det er jo meningen, at den skal lave ravage«",
        "content": "Det skete i nattens mulm og mørke. Mellem en søndag og mandag, sidst i juli. Dæmningen var en såkaldt primærdæmning. Det betyder i langt de fleste tilfælde, at den er så vigtig for bævernes levevilkår, at den ikke må fjernes. Derudover skal den primære dæmning sikre, at indgangen til bævernes bo er under vand. I denne dæmning, placeret i et vandløb i Nellerød nær Helsinge, lå der inde bag grene og kviste et lille nyt kuld bæverunger. Få dage forinden ringede Niels Worms telefon. Niels Worm er vildtforvaltningskonsulent i Naturstyrelsen Nordsjælland, og en del af hans jobbeskrivelse er at rådgive om problemer med skadevoldende vildt. I den anden ende af røret var en bekymret landmand fra naboejendommen til den vigtige dæmning. Hans korn stod under vand, og hvis der ikke skete noget snarest, kunne det få afgørende betydning for årets høst. Og noget måtte ske. Kort efter opkaldet kørte Niels Worm ud til vandløbet for at besigtige dæmningen. »Vi var lige nødt til at gå hjem og vurdere på det, men besluttede, at vi godt kunne tage lidt af dæmningen og sænke den sådan, at landmanden kunne høste, uden at det ville påvirke bæveren,« forklarer han. Men da han forsøgte at få den berørte landmand i røret igen, var han ikke til at få fat på. Niels Worm prøvede derfor at ringe igen både torsdag og fredag, men fik først fat i landmanden mandag. Og her var det for sent. Grene og kviste var revet fra hinanden, vildtkameraer placeret omkring dæmningen pillet ned og igen løb vandet uhindret gennem den oprindelige å, bæverne havde valgt at placere deres bolig på. Den populære gnaver var egentlig uddød i Danmark. I 2.500 år var den fraværende i den danske natur, indtil Svend Auken (S) satte sig på posten som miljø- og energiminister. Nu skulle bæveren tilbage på det danske landkort. I 1999 satte man derfor18 bævere ud mellem Struer og Lemvig, og senere mellem 2009-2011 satte man yderligere 23 bævere ud på Nordsjælland ved Arresø. Men bæverne blev ikke så godt modtaget, som man kunne have håbet på. Bare det seneste halvandet år har tre bæverdæmninger på Nordsjælland været udsat for hærværk. I december 2020 dukkede en mand op ved en bæverdæmning i Ramløse nær Arresø og rev den fra hinanden med en pind. Episoden blev optaget på grundejerens vildtkamera, og gerningsmanden blev efterfølgende politianmeldt. Bæveren er nemlig totalfredet og beskyttet af EUs såkaldtehabitatdirektiv. Alligevel gik der under et år, før den igen var gal i den lille nordsjællandske by. I oktober 2021 blev en dæmning i selvsamme å revet itu. Og senest var den altså gal i Nellerød, kun få kilometer derfra. Her blev både vildtkamera og primærdæmning fjernet. Grundejeren har sidenhen politianmeldt episoden. Dansk Skovforening har siden bævernes udsættelse i Danmark forholdt sig kritisk til de konsekvenser gnaverne medbringer for både skovejere og landmænd. Og spørger man formanden for Dansk Skovforening, Peter Arnold Busck, kan konflikten mellem lodsejere og myndigheder til dels skyldes, at visionen for gnaverne siden udsættelsen har ændret sig.: »Den oprindelige ambition med udsætningen var, at man skulle have en bæredygtig dansk bestand af bævere. Dengang blev der nævnt nogle tal på landsplan på 200-250,« forklarer han. I 2019 vurderede man allerede,at der samlet var over 300 bævere i Danmark. Omkring 70 af disse bor i Nordsjælland. Alligevel er planen stadigvæk, at bæveren skal sprede sig yderligere – både i antal og geografisk. »Bæveren er jo en økologisk nøgleart. Den er jo blevet sat ud med det formål, at den skal lave ravage i naturen. Den skal bygge dæmninger, som gør, at arealer bliver sat under vand, og vi skulle gerne have vandløb, der blev endnu mere snoede. Og så ved vi jo, at bæverens tilstedeværelse giver plads til en masse andre dyrearter,« forklarer Niels Worm. Men Peter Arnold Busck understreger, at bæveren ikke kun bringer biodiversitet og snoede dæmninger med sig. Ifølge ham skaber den også problemer for skovejere og landmænd, da dæmningerne oversvømmer deres land: »Hvis dit skovareal bliver overrislet med vand på grund af de dæmninger, som er lavet, så drukner træerne. Så kan du ikke lave skovproduktion. Det ser vi allerede ske, og det ligger i bæverens natur.« Også mod vest forvolder den pelsede gnaver problemer for lodsejere. I 2018 krævede grundejer Find Andersen-Fruedahl fra Møborg, mellem Lemvig og Holstebro, 300.000 kroner i erstatning for de ifølge ham omfattende skader, bæverne havde forvoldt træerne på hans 13 hektar jord. Find Andersen-Fruedahl tabte sagen, men dannede rammen for en stime af sager om andre utilfredse lodsejere, som kunne fortælle om deres oplevelser med bæveren. Det medvirkede til, at Miljøstyrelsen i 2020 udarbejdede en ny forvaltningsplan for bæverne. Denne med fokus på oplysning, rådgivning og vejledning for at reducere konflikterne mellem lodsejere og bævere. Samtidig havde den dog stadig fokus på fortsat at beskytte bæveren bedst muligt. Ifølge formanden for Peter Arnold Busck hjalp det dog lige lidt: »Vi går ind for en fornuftig dialog med Naturstyrelsen og nogle af disse ting er forsøgt adresseret, men problemerne er ikke løst. Lad mig sige det på den måde.« Vildtforvaltningskonsulent i Naturstyrelsen Nordsjælland Niels Worm ved godt, at den stigende bestand af bævere vil medføre stigende utilfredshed blandt lodsejerne, som berøres af deres tilstedeværelse. Han oplever dog ikke generelt, at danskerne er kede af bæveren: »Det er jo klart, at som bæverbestanden vokser, vil der komme flere dæmninger. Det er jo også det, vi gerne vil. Så vil vi naturligvis få flere henvendelser. Det prøver vi på at være imødekommende over for. Altså så vi regulerer eller fjerner dæmningerne,« forklarer han. Kunne det ikke tyde på, at jeres kommunikation med lodsejerne er slået fejl, når dæmningerne gang på gang udsættes for hærværk? »Nej, det mener jeg ikke. Vi har jo forsøgt at få alle involveret. Både landmanden, som havde problemet med bæverdæmningen, og ejeren af ejendommen.« Tilbage i Nellerød er både vildtkamera og bæverdæmning væk. Men blandt skovbundens blade er to lodne bævere allerede begyndt at samle grene og krat for at starte på ny.",
        "metadata": {
            "source": "https://www.berlingske.dk/indland/borgere-i-nordsjaellandsk-kommune-tyer-til-haervaerk-mod-baeveren-det-er",
            "image_url": "https://berlingske.bmcdn.dk/media/cache/resolve/image_x_large_vertical/image/158/1580832/24173784-.jpg",
            "publication_time": "Søndag d. 21. august 2022, kl. 10.14",
            "author": "Liv Almer",
            "related_links": [],
            "attachments": []
        }
    }
}