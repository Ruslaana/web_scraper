{
    "version": "1.0",
    "document": {
        "id": "https://www_berlingske_dk/internationalt/de-grinede-i-salen-da-trump-talte-om-landet-som-ingen-har-hoert-om",
        "title": "De grinede i salen, da Trump talte om landet, »som ingen har hørt om«. Udenrigsminister er »virkelig chokeret«",
        "content": "I sin tale til Kongressen onsdag sagde Donald Trump, at Lesotho var »et land, som ingen har hørt om«. Det udløste grin fra salen, men i det afrikanske land kan morskaben ligge på et noget mindre sted. Udenrigsminister Lejone Mpotjoane siger til Reuters, at han mener, at Donald Trumps udtalelser er »fornærmende«. »Jeg er virkelig chokeret over, at mit land kan omtales på den måde af statsoverhovedet,« siger han til Reuters ifølgeCNN, mens han ifølge Ritzau også har udtalt, at »vi tager ikke let på denne sag«. Han inviterer til gengæld Donald Trump – og alle andre – til at komme og besøge landet, som nogle kalder »Kongeriget i skyerne«, og flere lesothere reagerer nu ved at lave smukke videoer fra landet og lægge dem på de sociale medier.  Kommentaren fra Donald Trump kom, efter at bidragene til USAID, USAs agentur for udviklingsbistand, er blevet beskåret kraftigt, fordi Donald Trump mener, at der er blevet spildt penge i stor stil. Et eksempel på det var ifølge Donald Trump »otte millioner dollar (55 millioner kroner,red.)til at fremme LGBTQI+ i den afrikanske nation Lesotho, som ingen nogensinde har hørt om,« som det lød i talen. Homoseksualitet blev afkriminaliseret i Lesotho i 2012. Lesotho er det land i verden, hvor gennemsnitshøjden over havoverfladen er højest.Fold sammenLæs mereFoto: Michele Spatari/AFP/Ritzau Scanpix. Selvom dele af bistanden gik til organisationer, der arbejder for at støtte lgbt-personer i landet, var den amerikanske bistand især vigtig for landets sundhedsvæsen og landbrugssektor, siger Lejone Mpotjoane ifølge CNN. Udenrigsministeren siger, at Lesotho allerede kan mærke effekten af den manglende støtte, idet landets sundhedsvæsen var afhængigt af hjælpen. »Det er præsidentens ret at træffe beslutning om at skære i støtten. Det er vi nødt til at acceptere. Men at omtale mit land på den måde, det er ret uheldigt,« siger han ifølgeCNN. Nu vil regeringen så arbejde hen imod, at landet kan blive mere selvforsynende. Der bor cirka 2,3 millioner mennesker i Lesotho, der er et bjergrigt land, der ligger helt omkranset af Sydafrika. Ifølge Ritzau har landet siden 2006 modtaget 630 millioner dollar, 4,1 milliarder kroner, i støtte fra USA til blandt andet bekæmpelse af hiv. Ifølge FN-programmet UNAIDS lever mellem 250.000-310.000 mennesker i Lesotho med hiv. Ifølge tal fra OECD gav USA i 2023 0,24 procent af sin bruttonationalindkomst i udviklingsbistand. Til sammenligning gav Danmark 0,74 procent. Det er ikke første gang, Donald Trumps udtalelser vækker vrede i resten af verden. Under sin første præsidentperiode omtalte han Haiti og afrikanske lande som »shithole countries«, altså »lortehulslande«. Det fik FNs menneskerettighedskontor til at kalde kommentaren for »chokerende, skammelig og racistisk«, og Haitis udenrigsminister indkaldte USAs chargé d’affaires til en kammeratlig samtale. Som Solveig Gram Jensen, Berlingskes internationale korrespondent, bemærkede i 2022, så tydede meget til gengæld på, at en række af de lande i Afrika, som Trump hentydede til,nu vender sig væk fra Vesten og i stedet orienterer sig mod Rusland. ",
        "metadata": {
            "source": "https://www.berlingske.dk/internationalt/de-grinede-i-salen-da-trump-talte-om-landet-som-ingen-har-hoert-om",
            "image_url": null,
            "publication_time": "Torsdag d. 06. marts 2025, kl. 11.56",
            "author": "Joachim Talbro Paulsen",
            "related_links": [],
            "attachments": []
        }
    }
}