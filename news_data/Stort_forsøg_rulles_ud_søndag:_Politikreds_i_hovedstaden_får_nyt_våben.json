{
    "version": "1.0",
    "document": {
        "id": "https://www_berlingske_dk/metropol/stort-forsoeg-rulles-ud-soendag-politikreds-i-hovedstaden-faar-nyt-vaaben",
        "title": "Stort forsøg rulles ud søndag: Politikreds i hovedstaden får nyt våben",
        "content": "Hvis du fremover får øje på en betjent på Vestegnen, kan du måske se et nyt våben i bæltet. Betjente fra tre forskellige politikredse er blevet uddannet i at bruge strømpistoler, som må tages i brug fra på søndag. Modellen er en af de nyeste af sin slags på markedet – og kan affyre op til ti pile. I en prøveperiode fra søndag den 1. december og frem til juli 2026 vil strømpistoler nemlig blive taget i brug i de tre politikredse Københavns Vestegns Politi, Nordjyllands Politi samt Sydsjællands og Lolland-Falsters Politi. Det skriver Rigspolitiet i enpressemeddelelse. Siden foråret har Rigspolitiet undersøgt, hvilke strømpistoler der er på markedet – og hvilke der passer til det danske politi. Valget er faldet på en strømpistol af typen Axon Taser 10, som ifølge Rigspolitiet har en stor rækkevidde og kan affyre op til ti pile. Når prøveperioden med strømpistoler er færdig i 2026, skal det besluttes, om og hvordan våben skal implementeres i resten af politiet, lyder det i pressemeddelelsen. I flere af vores nabolande bruger politiet allerede strømpistoler – eller har besluttet at implementere det. Det gælder blandt andet både i Norge, Sverige og Holland. Våbnet er blandt andet tænkt til at blive brugt i sager med borgere med psykiske lidelser for at gøre mindre skade på borgeren i situationer, hvor politiet tidligere har været nødsaget til at bruge tjenestepistolen. Det skrevTV2 Kosmopoltidligere i år. »En strømpistol er mere fleksibel i anvendelse end politiets andre magtmidler, fordi den kan bruges i en bred vifte af operationelle scenarier, hvor anvendelse af politiets andre magtmidler ofte er begrænset på grund af taktiske forhold eller skadevirkning,« oplyste chefpolitiinspektør i Københavns Vestegns Politi Knud Stadsgaard tilTV 2 Kosmopol. Strømpistoler anses som et ikkedødeligt våben, men eksperter har advaret om, at strømpistoler har kostet liv i udlandet, skriverNordjyske. »Stød fra strømpistoler har været medvirkende til dødsfald hos mennesker«,lød det for år tilbage fra en ekspertgruppe i fagtidsskriftet Ugeskrift for Læger. ",
        "metadata": {
            "source": "https://www.berlingske.dk/metropol/stort-forsoeg-rulles-ud-soendag-politikreds-i-hovedstaden-faar-nyt-vaaben",
            "image_url": "https://berlingske.bmcdn.dk/media/cache/resolve/image_x_large_vertical/image/186/1862827/24842073-skriv-en-sej-billedtekst.jpg",
            "publication_time": "Torsdag d. 28. november 2024, kl. 15.35",
            "author": "Marie Bebe",
            "related_links": [],
            "attachments": []
        }
    }
}