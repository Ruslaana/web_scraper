{
    "version": "1.0",
    "document": {
        "id": "https://www_berlingske_dk/virksomheder/daarligste-resultat-i-fem-aar-for-vaskerikoncern",
        "title": "Dårligste resultat i fem år for vaskerikoncern",
        "content": "Danmarks største vaskeri-koncern Kivitex, der blandt andet ejer De forenede Dampvaskerier, plejer at komme ud med flotte resultater. Der tjenes stadig gode penge på at vaske og vedligeholde tøj til hospitaler og institutioner og virksomheder, men Kivitex-koncernen er alligevel kommet ud af det seneste år med det hidtil dårligste resultat i de sidste fem år. Det skyldes bl.a. ringere indtjening på facility-service, der omfatter rengøring og lign. ydelser i datterselskabet Elite Miljø. Kivitex-koncernen omsatte i regnskabsåret 2010/11 for 1.164 mio. kr., men opnåede kun et driftsoverskud på 90 mio. kr. mod 112 mio. kr. året før. Nettoresultatet på 66 mio. kr. er 20 mio. kr. ringere end i fjor, og det betegnes da også i ledelsesberetningen som ”ikke helt tilfredsstillende” af virksomhedens formand og stifter Kristian Peter Thorgaard. Det har ikke været muligt at få en kommentar til regnskabet fra virksomhedens adm. direktør, K. P Thorgaards søn, Anders Thorgaard. Der forventes i år et nettoresultat på omkring 70. mio. kr. Det noteres til gengæld i beretningen for De Forenede Dampvaskerier, at det er lykkedes koncernens 10 vaskerier at reducere koncernens co2-udledning fra 19.500 tons til 17.500 på fire år ved at reducere el og energiforbruget til vask og tørring af tøj.",
        "metadata": {
            "source": "https://www.berlingske.dk/virksomheder/daarligste-resultat-i-fem-aar-for-vaskerikoncern",
            "image_url": "https://berlingske.bmcdn.dk/media/cache/resolve/image_x_large/image/71/715150/4731943-vaskerier.jpg",
            "publication_time": "Torsdag d. 15. december 2011, kl. 15.09",
            "author": "Carsten Steno Hansen",
            "related_links": [],
            "attachments": []
        }
    }
}