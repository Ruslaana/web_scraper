{
    "version": "1.0",
    "document": {
        "id": "https://www_berlingske_dk/sport/hsv-dropper-interessen-i-berggreen",
        "title": "HSV dropper interessen i Berggreen",
        "content": "HSV har ifølge avisen Hamburger Morgenpost droppet interessen i den danske angriber Emil Berggreen, der ellers har været meldt på vej til den nordtyske storklub fra Eintracht Braunschweig. Årsagen er, at Hoffenheim-angriberen Sven Schipplock forhandler med HSV, og det har måske også skræmt Hamburg-klubben væk, at Braunschweig har hævet prisen på sin danske angriber. HSV har selv bekræftet på Twitter, at man forhandler med Schipplock, og at han ventes at skrive under på en treårig kontrakt, så det er formentlig kun et spørgsmål om tid, før nordtyskerne kan præsentere den nye forstærkning til frontkæden. For Emil Berggreen havde det været endnu et skridt op ad stigen at skifte til HSV, der med nød og næppe reddede sig en ny sæson i Bundesligaen efter to nedrykningskampe mod Karlsruher SC. Eintracht Braunschweig spiller i 2. Bundesliga og har foruden Emil Berggreen også Mads Hvilsom i truppen. Begge spillere har en fortid i Hobro og var begge medvirkende til, at Hobro klarede sig så fornemt i sin første sæson i Superligaen. ",
        "metadata": {
            "source": "https://www.berlingske.dk/sport/hsv-dropper-interessen-i-berggreen",
            "image_url": "https://berlingske.bmcdn.dk/media/cache/resolve/image_x_large/image/69/693846/9929563-414141414221134.jpeg",
            "publication_time": "Torsdag d. 23. juli 2015, kl. 19.16",
            "author": null,
            "related_links": [],
            "attachments": []
        }
    }
}