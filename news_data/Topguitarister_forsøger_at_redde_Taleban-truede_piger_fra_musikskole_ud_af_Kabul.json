{
    "version": "1.0",
    "document": {
        "id": "https://www_berlingske_dk/musik/topguitarister-forsoeger-at-redde-taleban-truede-piger-fra-musikskole-ud-af",
        "title": "Topguitarister forsøger at redde Taleban-truede piger fra musikskole ud af Kabul",
        "content": "Det startede i 2014 som en drøm om at hjælpe og støtte musikinteresserede piger i Kabul, men nu er det endt som et mareridt. Den amerikanske guitarist og komponist Lanny Cordola, der blandt andet er kendt fra bands som House of Lords og Magdallan, oprettede gennem sin nonprofitorganisation Miraculous Love Kids, som støtter børn i krigszoner, en guitarskole med navnet Girl With a Guitar for piger i Kabul. 200 piger i den krigsmartrede by har siden gået på skolen, som nu ifølge det amerikanske musikmagasinBillboarder blevet ødelagt af Taleban, der har overtaget magten i Afghanistan, efter at USAs militær styrker forleden forlod landet. 12 piger, som frem til Talebans magtovertagelse var elever på skolen, skjuler sig nu, fordi de frygter talebanerne, der forbød musik og forfulgte kvinder, da de i 1996-2001 havde magten i Afghanistan. Da Taleban havde magten i 1996-2001 var der forbud mod musik i Afghanistan, og mange musikere flygtede ud af landet. Billeder er fra musikkonservatoriet i Kabul i 2012, hvor to kvinder spiller guitar.Fold sammenLæs mereFoto: Massoud Hossaini/AFP/Ritzau Scanpix. I weekenden udsendte Bill Morello, guitarist i bandet Rage Against the Machine og Lanny Cordolas ven, et åbent brev til musikindustrien i USA og bad om hjælp. I brevet, som blandt andet er sendt til Billboard, beder han musikindustrien om hjælp til at få de 12 piger og deres familier ud af landet. »Jeg skriver på vegne af en særlig gruppe piger i Afghanistan, som er i alvorlig fare,« skriver Morello. Girl With a Guitar tager forældreløse gadebørn og andre piger, som er påført traumer som følge af krigen, og bruger musik til rehabilitering og giver dem dermed håb om en bedre fremtid. »Jeg har selv haft æren af at samarbejde med disse vidunderlige  børn. Siden Taleban har overtaget magten, er deres skole blevet ødelagt, og pigerne lever nu i skjul. De er udsat for ekstrem fare, fordi de vidt og bredt er kendt for at have fremført vestlig musik og er blevet undervist af en mandlig amerikansk lærer. Alt, hvad man kan gøre for at redde deres liv, vil blive værdsat,« skriver Bill Morello. Lanny Cordola befinder sig i Pakistan, hvorfra han arbejder på at få eleverne og deres familier ud af Afghanistan over grænsen. Deres liv er i fare, siger han til Billboard, og fortæller, at det mislykkedes at få dem ud af landet med fly, inden Taleban overtog magten. »Vi undersøger nu, om det er muligt at få dem over grænsen til Pakistan. Vi har talt med en lang række forskellige personer fra hjælpeorganisationer. Vi skal have dem ud af Afghanistan, så de kan starte på livet et andet sted,« siger Cordola til Billboard.  I det åbne brev appellerer man til det internationale samfund, diplomater, politikere, nyhedsmedier og ngo'er om hjælp til at evakuere eleverne og deres familier. En række kendte kunstnere har støttet projektet i Kabul. Kiefer Sutherland har for eksempel støttet med guitarer, og eleverne på skolen fjernindspillet numre, som kan ses på YouTube med blandt andre Brian Wilson, Sammy Hagar, Nick Cave, Vicki Peterson og Blake Shelton.",
        "metadata": {
            "source": "https://www.berlingske.dk/musik/topguitarister-forsoeger-at-redde-taleban-truede-piger-fra-musikskole-ud-af",
            "image_url": "https://berlingske.bmcdn.dk/media/cache/resolve/image_x_large_vertical/image/145/1459798/23847290-spain-music-resurrection.jpg",
            "publication_time": "Onsdag d. 01. september 2021, kl. 14.18",
            "author": "Henrik Dannemand",
            "related_links": [],
            "attachments": []
        }
    }
}