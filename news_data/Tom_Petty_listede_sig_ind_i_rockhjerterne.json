{
    "version": "1.0",
    "document": {
        "id": "https://www_berlingske_dk/musikanmeldelser/tom-petty-listede-sig-ind-i-rockhjerterne",
        "title": "Tom Petty listede sig ind i rockhjerterne",
        "content": "Tom Petty blev rapporteret i topform på sin seneste turné, der kun netop var afsluttet for få dage siden. I går holdt hans hjerte op med slå i en alder af kun 66 år. Det er alt for tidligt, og det er ikke til at forstå, og for os der har været med Tom Petty på lange stræk af hans tur på rockens landevej, er det gement sørgeligt. Da jeg anmeldte hans koncert i fængslet i Horsens i 2012, blev han belønnet med fem stjerner her i avisen under overskriften »Kongen af Horsens«. Hans musik blev beskrevet således:  »Petty fanger ikke tidsånden som Bob Dylan, er ikke så energisk som Bruce Springsteen eller så elektrisk, som en Neil Young kan være. Han skriver sange om det nære og om drømmene og melankolien i os som sangtitlerne ’Listen to her Heart’ og ’You Don't Know How it Feels’ blot er to eksempler på, og der er en stor sans for popmusikkens ørehængerværdi i hans rocksange, der oftest kører i et mellemhurtigt tempo.« Når det gælder offentlig profil eller kanonisering på parnasset, synede Tom Petty af knap så meget som legekammeraterne nævnt ovenfor, men lytter man til sangene og går i dybden med værket, er slidstyrken og klassikerpotentialet uomtvisteligt. Det ligger allerede i hans første hit »American Girl« fra 1976 eller »You Got Lucky« fra 1982 eller »Don’t Come Around Here No More« fra 1985.  Ironisk nok fik den tilbagelænede og kollektivt indstillede mand med den let nasale og charmerende stemme sine allerstørste hits i slutningen af 1980erne og begyndelsen af 1990erne, da han i en kortere årrække valgte at lade sit band, The Heartbreakers, hvile. Med Jeff Lynne fra ELO som producer blev to soloplader regulære verdenshits. Hvem husker ikke »Free Fallin’«, »Learning to Fly« og den kvintessentielle sang om opstigning og nedstigning i showbusiness »Into the Great Wide Open«, hvor Johnny Depp genialt gestaltede drømme og mareridt i en musikvideo, der var en regulær lille film. Det var også her, Tom Petty omsider blev mere kendt i Europa frem for kun at være stor på hjemmebane i USA. I rundt regnet samme periode var han nemlig også et af medlemmerne i The Traveling Wilburys sammen med George Harrison, Bob Dylan, Roy Orbison og Jeff Lynne. »Handle With Care« var deres mest kendte sang. Det var samtidig en af de få supergrupper, hvis musik man faktisk kunne holde ud at lytte til, fordi den ikke lød som en kamp mellem egoer. Hemmelighederne ved Tom Pettys evne til at holde liv i karrieren i mere end 40 år ligger naturligvis flere steder. Han levede og åndede rockmusik og rockkultur og fandt sin egen stil, hvor han stod på skuldrene af et band som The Byrds. Dernæst havde han flair for at skrive sange, der ikke ville forlade øregangene igen, fordi man kunne nynne med på dem, men også fordi man kunne relatere til dem som helt almindeligt menneske. De handlede ofte om følelser, der er i os alle, og de blev leveret uanmassende.Take it or leave it. Med en »vi ved selv vi er fede, men du må selv bestemme om du vil lytte med«-aflevering, og så er det ikke svært at gide lytte med.  I februar i år blev Tom Petty hyldet af kollegerne ved en tribute-koncert, hvor han i bedste amerikanske stil skulle holde en tale. I den sagde han blandt andet: »For 20 år siden var jeg alt for kynisk til at gøre det her, men nu er jeg 66 år,man and i feel you. Det er en ære og jeg mangler ord.« Han sagde dog også: »Jeg har ikke spillet med Heartbreakers i to år, men da vi mødtes og øvede os til den her koncert, indså jeg, at jeg er med i et af verdens to-tre bedste rockbands.« Klippet kan ses i sin helhed på YouTube, og der er vitterligt tale om en ydmyg mand, der lidt famlende sætter ord på sin karriere, men som alligevel kender sit eget værd. Og nu er det tid til, at nogle af os skriverkarle sætter ord på hans karriere. Det er ikke let, for det er det aldrig, når der er følelser blandet ind i det at skrive.  Tom Petty og The Heartbreakers bidrag til den store amerikanske sangskat kan næppe overvurderes. Selvfølgelig syner Tom Petty af meget i de her dage, hvor han lige er død, men generelt har han ikke fået den kredit han fortjener. Det føler jeg mig sikker på nok skal komme. I de her dage og endnu mere, når den store rockhistorie skal skrives. Med en formulering fra Tom Pettys egne sangtekster, så sang han i »It’s Good To Be King«: »It's good to be king, if just for a whileTo be there in velvet, yeah, to give 'em a smile« Tak for smilet, sangene og den tid, du var hos os. Æret være Tom Pettys minde.",
        "metadata": {
            "source": "https://www.berlingske.dk/musikanmeldelser/tom-petty-listede-sig-ind-i-rockhjerterne",
            "image_url": "https://berlingske.bmcdn.dk/media/cache/resolve/image_x_large_vertical/image/10/109831/18691148-tom-petty-people-tompetty.jpg",
            "publication_time": "Tirsdag d. 03. oktober 2017, kl. 11.15",
            "author": "Jacob Wendt Jensen",
            "related_links": [],
            "attachments": []
        }
    }
}