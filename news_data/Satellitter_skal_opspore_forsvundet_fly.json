{
    "version": "1.0",
    "document": {
        "id": "https://www_berlingske_dk/internationalt/satellitter-skal-opspore-forsvundet-fly",
        "title": "Satellitter skal opspore forsvundet fly",
        "content": "BEIJING: På fjerde døgn er der ingen sikre spor af Malaysia Airlines MH370, og eftersøgningsområdet er derfor nu fordoblet. Efterforskningen fokuserer nu også på den vestlige del af Malaysia omkring Malakkastrædet, et af verdens mest befærdede farvande, efter at malaysisk militær angiveligt har sporet dele i vandet, som kan stamme fra passagerflyet med 239 om bord. Er der tale om det forsvundne fly, der var på vej fra Kuala Lumpur i Malaysia til Beijing i Kina, har det været flere hundrede kilometer ude af kurs. Der er dog stadig stor tvivl om det mulige fund, som tirsdag ikke kunne bekræftes af landets kystvagt.  Hidtil har myndighederne koncentreret indsatsen langs den strækning over Det Sydkinesiske Hav mod Vietnam, der var en del af flyets oprindelige rute mod Beijing. Også landområder i de nærliggende lande bliver nu gennemsøgt. 34 fly og 40 skibe fra adskillige nationer deltager i missionen. Men endnu er de ikke kommet nærmere et svar på, hvad der fik flyet med 239 personer om bord til pludseligt at forsvinde fra luftmyndighedernes radar natten til lørdag. For at hjælpe med eftersøgningen stiller Kina nu ti satellitter til rådighed. Det kinesiske forsvarsministerium oplyser, at satellitterne skal bruges til kommunikation, vejrobservationer og til eftersøgning i området, hvor flyet forsvandt. Satellitterne bliver styret fra den kinesiske by Xian langt fra Det Sydkinesiske Hav. Også amerikanske satellitter retter fra rummet ny opmærksomhed mod havet omkring Malaysia. Firmaet DigitalGlobe fra Colorado, der er indehaver af fem satellitter i kredsløb om jorden, har på sin hjemmeside offentliggjort billeder af området og opfordrer frivillige til at gennemgå det omfattende materiale. »For folk, der ikke har mulighed for at sejle over Stillehavet for at nå Malaysia og ikke kan sætte sig i et fly for at lede, er det her en måde, de kan deltage og hjælpe,« siger virksomhedens seniormanager Luke Barrington til ABC News.  Satellitbillederne blev lagt online mandag og bliver ifølge Luke Barrington undersøgt af omkring 10.000 brugere. Deres opgave består i at finde og markere områder eller genstande, der bør undersøges nærmere. DigitalGlobe kan se, hvor flest brugere er aktive, og hvor det dermed kan bedst kan betale sig at lede. »Er det virkelig en flyvinge, der er blevet hugget midtover, eller er det nogle andre vragrester, som flyder rundt i havet? Vi kan måske ikke sige det med 100 procent sikkerhed, men hvis jeg skulle vælge et sted at lede efter en nål i en høstak, så ville jeg starte der,« siger Luke Barrington. Efter de malaysiske myndigheder tirsdag valgte at udvide eftersøgningsområdet, vil DigitalGlobe endnu engang rette satellitterne mod Sydøstasien og efterfølgende lægge billederne på internettet.  I mellemtiden fortsætter den mere officielle del af eftersøgningen. Under et pressemøde tirsdag forklarede chefen for de malaysiske luftfartsmyndigheder, at syv områder, der allerede er blevet gennemsøgt af fly, nu skal gennemtrawles af skibe. Derudover er skibe sendt mod havet ud for det sydlige Vietnam, hvor at rutefly angiveligt har observeret genstande i vandet, der minder om vragdele. Tidligere meldinger om olie og mulige vragdele fra flyet har vist sig at være falsk alarm. Sideløbende med eftersøgningen fortsætter de malaysiske myndigheder med at lede efter forklaringer og mulige spor blandt flyets passagerer og besætningsmedlemmer. Mindst to passagerer brugte stjålne pas, hvoraf den ene er blevet identificeret som en 19-årig iraner. Han var sandsynligvis på vej til Europa for at søge asyl i Tyskland. Politiet undersøger ifølge myndighederne, om der blandt personerne på flyet skulle være passagerer med personlige eller psykiske problemer. Efterforskerne har på nuværende tidspunkt ikke udelukket sabotage eller terror som en del af forklaringen på Malaysia Airlines MH370 uvisse skæbne, men ifølge Interpol tyder omstændighederne ikke på, at flyet har været udsat for et angreb. »Jo mere information, vi får, jo mere hælder vi til at konkludere, at det ikke er en terrorhandling,« lød det i går fra Interpol-chef, Richard Noble – hvilket ifølge CNN er samme melding, som efterretningskilder i USA gav mandag.  ",
        "metadata": {
            "source": "https://www.berlingske.dk/internationalt/satellitter-skal-opspore-forsvundet-fly",
            "image_url": "https://berlingske.bmcdn.dk/media/cache/resolve/image_x_large/image/27/279012/7226648-malaysia-airlines.jpg",
            "publication_time": "Tirsdag d. 11. marts 2014, kl. 17.00",
            "author": "Lasse Karner",
            "related_links": [],
            "attachments": []
        }
    }
}