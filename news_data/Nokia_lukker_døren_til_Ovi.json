{
    "version": "1.0",
    "document": {
        "id": "https://www_berlingske_dk/virksomheder/nokia-lukker-doeren-til-ovi",
        "title": "Nokia lukker døren til Ovi",
        "content": "Den finske mobilgigant Nokias store satsning på sin onlinebutik, Ovi, bliver nu ændret helt - navnet forsvinder ganske enkelt. »Ovi« betyder »(en) dør« på finsk og er adgangsvejen til Nokia-universet for alle de mange, der har Nokia-telefoner. Her kan man blandt andet finde Nokias berømmede landkorttjeneste, Maps, og hele netbutikken med gratis- og betalingsprogrammer til Nokia-telefonerne. Derfor kaster Nokia nu Ovi-navnet ud og går fra juli og august tilbage til at kalde netbutikken for bare Nokia. Ifølge Nokias markedsføringschef, Jerri DeVard, skyldes det, at det bliver lettere at samle alle Nokia-tiltag under et enkelt navn.  Flere ser skridtet som en konsekvens af Nokias aftale med Microsoft i februar. Herefter vil Nokia droppe sit eget mobilstyresystem, Symbian, og i stedet lægge Microsofts Windows Phone i alle sine dyrere telefoner fra 2012. Det koster blandt andet 1.000 danske udviklere deres job. Microsoft driver allerede en Windows Phone-netbutik, og selv om Nokia holder fast i at fortsætte mange af sine mest populære tjenester, kan det skabe forvirring, at brugeren skal anvende to forskellige navne - Ovi og Windows Phone - fra samme telefon. Ovi kan tilgåes fra mobiltelefoner og computere. Tjenesten blev lanceret i 2008.",
        "metadata": {
            "source": "https://www.berlingske.dk/virksomheder/nokia-lukker-doeren-til-ovi",
            "image_url": "https://berlingske.bmcdn.dk/media/cache/resolve/image_x_large/image/29/298926/4076910-pix-nokia-ovi.jpg",
            "publication_time": "Mandag d. 16. maj 2011, kl. 12.19",
            "author": "Thomas Breinstrup",
            "related_links": [],
            "attachments": []
        }
    }
}