{
    "version": "1.0",
    "document": {
        "id": "https://www_berlingske_dk/internationalt/100-boern-er-druknet-siden-aylan",
        "title": "100 børn er druknet siden Aylan",
        "content": "Da den lille syrisk-kurdiske dreng Aylan Kurdi for to måneder siden blev fundet druknet på en tyrkisk strand, blev han symbolet på den igangværende flygtningekatastrofe og verdens manglende evne til at dæmme op for den. En »game changer« blev det ikoniske billede håbefuldt kaldt. Men mindst 100 børn er druknet siden Aylan, viser tal fra IOM – International Organization for Migration – og nyhedsbureauerne. Alene den seneste uge har været tragedie på tragedie: Den 28. oktober druknede syv børn. Den 30. oktober druknede 17 børn. Søndag morgen blev de seneste tragedier føjet til listen, da en båd sank ved øen Samos og gik ned med fire kvinder, fire babyer og to børn i kabinen.  Med anslået én million flygtninge, der venter på at krydse Middelhavet til Europa trods vintermånedernes barskere vejr og koldere hav, frygter nødhjælpsorganisationerne, at det værste endnu venter. Mange medier verden over, Berlingske inklusive, måtte overveje nøje, om man kunne bringe fotografiet af Aylan Kurdi. Faktum er, at man hver dag siden har kunnet finde en lang række lignende fotos hos billedbureauerne. Få dage efter Aylan kom billedet af en anden livløs barnekrop nødtørftigt tildækket af en jakke på en tyrkisk strand. Så kom billedet af en skrigende mor, der nægter at lade sig fragte væk fra en badebro, fordi hendes tre børn ligger døde ude i havet. For få dage siden kom billedet af en etårig druknet pige med lange øjenvipper, lyserød flyverdragt og en oppustelig redningsvest. Og billedet af en græsk kvinde, der med sort ansigt knuger liget af en druknet baby, hun har fundet på stranden, ind til sig.  Den græske premierminister, Alexis Tsipras, har i stærke vendinger fordømt EUs manglende håndtering af krisen. EU græder, sagde han fredag, »krokodilletårer« over de mange døde børn. Grækenland modtager i øjeblikket over 7.000 flygtninge dagligt på øen Lesbos alene. En fjerdedel er børn, og foreløbig viser den begyndende vinter ingen tegn på at bremse tilstrømningen.  »Det Ægæiske Havs bølger skyller ikke blot døde flygtninge, døde børn, op på vores strande, men også selve Europas civilisation,« sagde Tsipras. I år har knap 725.000 krydset Middelhavet til Grækenland eller Italien. 3.329 er døde.",
        "metadata": {
            "source": "https://www.berlingske.dk/internationalt/100-boern-er-druknet-siden-aylan",
            "image_url": "https://berlingske.bmcdn.dk/media/cache/resolve/image_x_large/image/15/150446/11220244-saxo-photo.jpeg",
            "publication_time": "Mandag d. 02. november 2015, kl. 14.43",
            "author": "Line Tolstrup Holm",
            "related_links": [],
            "attachments": []
        }
    }
}