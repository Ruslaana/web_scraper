{
    "version": "1.0",
    "document": {
        "id": "https://www_berlingske_dk/kommentatorer/naesten-halvdelen-af-franskmaendene-forventer-borgerkrig-loebet-er",
        "title": "Næsten halvdelen af franskmændene forventer borgerkrig: »Løbet er kørt for Frankrig«",
        "content": "Massive optøjer har i en uge hærget Frankrigs ghettoer, efter en politibetjent helt uforsvarligt skød en 17-årig dreng med algerisk baggrund og løj om omstændighederne. I skrivende stund er status over11.000 ildspåsættelser, 5.000 brændte biler, 2.000 plyndrede butikker,3.900 anholdelserog 800 sårede betjente. Et enkeltmordforsøgpå en borgmester er det også blevet til. Til sammenligning blev »kun« 126 betjente og brandmænd såret i ghettooptøjerne fra 2005, somer blevet kaldt de værste voldsoptøjeri Frankrig siden Anden Verdenskrig. Situationen i ghettoerneer ikke blevet nævneværdigt bedrede seneste 20 år. Tværtimod. Politiet holder sig stadig helst væk, og arbejdsløsheden er fortsat dobbelt så høj som i resten af landet. Til gengæld er den islamiske radikaliseringtaget til. I Frankrig betragtes disse ghettoer som tabte territorier. De anses ikke for at være franske i nogen meningsfuld forstand. Macronstidligere indenrigsminister taltefor eksempel i 2018 om nødvendigheden af at »generobre« territorierne fra de »narkotikasmuglere og radikale islamister, der har overtaget republikkens plads«. På samme måde mener et overvældende flertal af franskmænd (86 procent) ifølgeen meningsmåling fra 2021, at der er områder i Frankrig, hvor republikkens love ikke gælder. 73 procent mener, at det franske samfund er ved at falde fra hinanden. Hele 45 procent mener, at en borgerkrig er nært forestående. Læs lige den sætning igen. Den omtalte meningsmåling kom i kølvandet på et opsigtsvækkendeåbent brevfra 25 pensionerede generaler og 1.000 franske militærfolk. Her advarede de om risikoen for borgerkrig i Frankrig og beskrev nødvendigheden af at slå hårdt ned på parallelsamfundene og den radikale islamisme. Om nødvendigt med militær magt. Meningsmålingen viste, at 58 procent af franskmænd var enige med generalerne. For os danskere forekommer scenariet om borgerkrig virkelighedsfjernt, men i Frankrig er det altså ikke længere tanker, der er forbeholdt en marginaliseret gruppe på den yderste højrefløj. Det bekræfter den franske historiker og forfatter til bogen »Republikkens tabte territorier« Georges Bensoussan i etinterview på BBC: »Det slog mig, hvor mange jeg taler med, som bruger ordet 'borgerkrig' – noget de ville have grinet af for 10 år siden – men som nu er en vending, de er klar til at bruge. Jeg taler om politifolk, sundhedspersonale, lokalpolitikere, folk i forstæderne. Mange føler, at der er to folk, der ser på hinanden med fjendskab.« Alt dette vidner om et dybt splittet Frankrig med et enormt konfliktpotentiale. Og selvom jeg ikke tror, at der kommer borgerkrig i overmorgen, er jeg overbevist om, at de voldelige sammenstød vil fortsætte, og at de vil stige i hyppighed og intensitet de kommende år. Hvor slemt det bliver, afhænger blandt andet af to centrale spørgsmål. Det første spørgsmål er, hvorvidt et nyt terrorangreb eller lignende kan få voldsparate kræfter i majoritetsbefolkningen til at gå til angreb på minoritetsbefolkningen. Det kunne starte en voldsspiral, som vil være meget svær at stoppe igen. Det andet spørgsmål er, hvorvidt de franske ghettoer vil forblive sorte huller af håbløshed og radikalisering, eller om årtiers social armod og kulturel segregering kan vendes til lovlydighed og medborgerskab. Her må jeg dog erklære mig pessimist. Jeg tror, at løbet er kørt for Frankrig og muligvis også for Sverige og Belgien. Her har man nået en kritisk masse af mennesker, der ikke kan integreres. Til gengæld er jeg lidt mere håbefuld for udviklingen i Danmark. Det vil dog kræve en vedvarende kamp imod ghettodannelse og segregering, en konsekvent udvisning af kriminelle udlændinge og en insisteren på værdimæssig integration. Christian Marcussen er kommunikationschef, debattør og medlem af Det Nationale Integrationsråd ",
        "metadata": {
            "source": "https://www.berlingske.dk/kommentatorer/naesten-halvdelen-af-franskmaendene-forventer-borgerkrig-loebet-er",
            "image_url": null,
            "publication_time": "Torsdag d. 06. juli 2023, kl. 19.31",
            "author": "Christian Marcussen",
            "related_links": [],
            "attachments": []
        }
    }
}