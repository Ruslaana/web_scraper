{
    "version": "1.0",
    "document": {
        "id": "https://www_berlingske_dk/business/nyt-system-skal-komme-ulovligt-salg-af-tobak-til-livs-organisationer",
        "title": "Nyt system skal komme ulovligt salg af tobak til livs: Organisationer rejser kritik",
        "content": "Dansk Erhverv og Tobaksproducenterne kritiserer ny EU-forordning, der kræver individuelle id-mærkninger på hver enkelt cigaretpakke- eller karton i EU. Det skal træde i kraft den 20. maj i år, men systemet er stærkt forsinket. Det er dyrt for forhandlerne, lyder kritikken derudover fra Dansk Erhverv og Tobaksproducenterne. Det skriveravisen Børsen. Forordningen om cigaret-regler blev besluttet i 2014, men på trods af flere års tilløb har EU-Kommissionen endnu ikke valgt, hvilken operatør der skal drive it-systemet, der skal løfte opgaven. Systemet skal bruges til track & trace.  Forsinkelsen af systemet gør, at det ikke bliver nemt at nå til deadline i maj. Der vil nemlig først blive valgt en operatør i januar, og derefter skal Sikkerhedsstyrelsen stå for at håndhæve id-reglerne herhjemme på dansk jord. Derfor er det også Sikkerhedsstyrelsen, der skal udpege det firma, der skal udstede danske cigaret-id-regler i overensstemmelse med reglerne fra EU. Sikkerhedsstyrelsen kan først sende opgaven i udbud i marts - altså kun to måneder før, EU-forordningen træder i kraft. Dansk Erhverv og Tobaksproducenterne rejser en kritik. Ifølge direktør for Tobaksproducenterne, Tina Andersen, bliver systemet »omfattende og enormt ressourcekrævende.« Hun håber, at det kommer til at have sin virkning. Dansk Erhverv er på samme linje: »Vi deler målet om at sætte ind mod illegal cigarethandel. Men det er et meget byrdefuldt og dyrt system for de lovlydige virksomheder. Det giver ingen sikkerhed for, at man får ram på dem, der sælger illegale cigaretter,« siger markedschef i Dansk Erhverv, Lone Rasmussen, der repræsenterer butikker og grossister. Det er tobaksproducenterne, der kommer til at skulle betale den milliardudgift, id-systemet kommer til at koste. Det sker til trods for, at Ellen Thrane Nørby tidligere har sagt, at det danske erhvervsliv »ingen udgifter får« i forbindelse med ordningen. Det er Tobaksproducenterne og Dansk Erhverv uenige i. Opgaven om at lave track & trace på alle europæiske cigaretter er stor. Ifølge Børsen bliver der solgt 25 milliarder pakker cigaretter i Europa årligt, som en given operatør kommer til at skulle give individuelle id-mærkninger.",
        "metadata": {
            "source": "https://www.berlingske.dk/business/nyt-system-skal-komme-ulovligt-salg-af-tobak-til-livs-organisationer",
            "image_url": "https://berlingske.bmcdn.dk/media/cache/resolve/image_x_large/image/110/1103454/22565849-437849521jpg.jpg",
            "publication_time": "Mandag d. 07. januar 2019, kl. 20.50",
            "author": "Fie Dandanell",
            "related_links": [],
            "attachments": []
        }
    }
}