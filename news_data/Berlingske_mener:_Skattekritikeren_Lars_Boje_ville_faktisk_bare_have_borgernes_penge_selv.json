{
    "version": "1.0",
    "document": {
        "id": "https://www_berlingske_dk/ledere/berlingske-mener-skattekritikeren-lars-boje-ville-faktisk-bare-have",
        "title": "Berlingske mener: Skattekritikeren Lars Boje ville faktisk bare have borgernes penge selv",
        "content": "En fireårig uopsigelig kontrakt med et honorar på 55.000 kroner om måneden for at være formand for partiet – vel at mærke oven i det almindelige folketingsvederlag på 65.000 kroner om måneden eksklusiv pension. Plus 350.000 kroner, som øjeblikkeligt skulle overføres. Det varifølge Nye Borgerliges hovedbestyrelsekravene fra partiets nye formand, Lars Boje Mathiesen. Han truede endda med at træde tilbage som formand, hvis hans krav ikke blev honoreret. Derfor valgte hovedbestyrelsen sent torsdag aften at ekskludere ham. Ifølge hovedpersonen selver historien naturligvis en anden: Lars Boje Mathiesen mener, at han blot forsøgte at skabe rimelige økonomiske rammer for, at han kunne gøre den nødvendige indsats for partiet, og at han i øvrigt ville overholde alle regler og undgå dårlige historier i pressen. Det sidste kan man kun grine højt af. For uanset detaljerne og versionerne af historien er der ingen tvivl om, at Nye Borgerlige nu er et parti under total nedsmeltning. Og det har naturligvis pressens fulde bevågenhed. Den groteske situation kommer oven i en lang række spektakulære møgsager, som har martret Nye Borgerlige siden det for partiet så skuffende folketingsvalg. Først satte Mette Thiesen danmarksrekord i hurtigt partiexit, så meddelte den profilerede formand og partistifter Pernille Vermund sin afgang, hvilket satte gang i et blodigt opgør mellem Lars Boje Mathiesen og den unge Mikkel Bjørn Sørensen. Sidstnævnte endte med at gå til Dansk Folkeparti. Dernæst måtte den nyvalgte næstformand Henriette Ergemann hurtigt forlade sin post igen efter flere tossede konspirationsteorier fra hendes side så dagens lys. Blandt andet mente hun, at landets magtelite har fået saltvand i stedet for de coronavacciner, de angiveligt ville forgifte os andre med. Nu står Nye Borgerlige så i en helt uhørt situation, hvor formanden er ekskluderet af hovedbestyrelsen. Pernille Vermund har meddelt, athun er klar til at tage over igen, hvilket nok giver de mest trofaste partimedlemmer et håb om, at partiet kan overleve. Og man skal som bekendt aldrig sige aldrig i politik. Det er også positivt, at partiorganisationen har sat en grænse og markeret, at der trods alt er grænser for tosserierne i dansk politik. Alligevel er nedsmeltningen så voldsom, at det er meget vanskeligt at se genrejsningen for sig. Det skal tilmed foregå med en formand i spidsen, som nok er stærk og populær, men som også for kun to måneder siden meddelte, at hun faktisk ikke havde lyst til at lede partiet længere. Nye Borgerlige har fra begyndelsen været et personbåret parti, og da Vermund var væk, kunne partiet simpelthen ikke holde sammen på sig selv. Det er usundt, når formanden betyder mere end politikken, og det øger risikoen for livsstilssygdomme og kort levetid. Tænk bare på, hvordan Moderaterne og Danmarksdemokraterne mon ville klare sig uden henholdsvis Lars Løkke og Inger Støjberg? Lars Boje Mathiesen har været kendt som en hård liberal politiker, der først og fremmest er kritisk over for staten og vil passe bedre på borgernes skattekroner. Men hov, hvor kommer Nye Borgerliges penge fra – de penge, han ville have fingre i? Jo,størstedelen af demhar borgerne såmænd betalt i skat. Det er sjovt, men det er også sigende. Nye Borgerliges nedsmeltning handler ikke kun om personer, der opfører sig tosset. Det handler også om politisk indhold, der ikke bliver taget alvorligt. AMALIE LYHNE",
        "metadata": {
            "source": "https://www.berlingske.dk/ledere/berlingske-mener-skattekritikeren-lars-boje-ville-faktisk-bare-have",
            "image_url": "https://berlingske.bmcdn.dk/media/cache/resolve/image_x_large/image/165/1655026/24369327-.jpg",
            "publication_time": "Fredag d. 10. marts 2023, kl. 13.50",
            "author": null,
            "related_links": [],
            "attachments": []
        }
    }
}