{
    "version": "1.0",
    "document": {
        "id": "https://www_berlingske_dk/sport/sportsdirektoer-om-kraeftramt-cykeltalent-vi-kunne-ikke-forstaa-pludseligt-formdyk",
        "title": "Sportsdirektør om kræftramt cykeltalent: Vi kunne ikke forstå pludseligt formdyk",
        "content": "Det danske cykeltalent Mathias Møller Nielsen er ramt af lymfekræft - og det forklarer tydeligt, hvorfor han i de seneste par måneder ikke har kunnet præstere sit ypperste. Det fortæller Allan Johansen, der er sportschef på Mathias Møller Nielsens hold, Team TreFor - Blue Water. - I sæsonens begyndelse var Mathias knæskadet, men kom så tilbage og kørte fint. Men han kunne ikke ramme formen, og vi vidste ikke rigtig, hvad der var galt med ham, siger han. Derfor fortsatte Mathias Møller Nielsen med at køre løb for det danske cykelhold, men resultaterne udeblev. Og det undrede Allan Johansen, for Mathias Møller Nielsen har de seneste år vist talentet frem som reserve på det danske 4000-meter-hold ved OL i London. Og i 2013 hvor han markerede sig på landevejen ved at vinde det tyske U23-etapeløb Tour of Berlin. -  Vi får så i september at vide, at det var lymfekræft. Og der vender det hele rundt. Vi troede jo bare, at det var en banal ting som kyssesyge. Men da vi endelig fik at vide, at det var kræft, har vi forsøgt at ringe til ham en gang om ugen, og nogle af rytterne har været ude at cykle med ham, siger Allan Johansen. Hos Mathias Møller Nielsens hold er de positive i forhold til at se ham tilbage på cyklen allerede i den kommende sæson. - Det er en alvorlig sygdom, men jeg tror, det kommer til at gå rimelig nemt for ham. Han er i gang med sin anden kemobehandling og er stadig ude at cykle med drengene. Han er også med til banelandsholdets samling i denne weekend. Vi forsøger også at hjælpe ham, så godt vi kan, men han klarer det rigtig godt selv, siger Allan Johansen. Sportschefens tro på, at Mathias Møller Nielsen hurtigt overvinder lymfekræften er så stor, at han allerede lover den 20-årige cykelrytter en plads på Team TreFor - Blue Water til næste år. Selv om Mathias Møller Nielsen ifølge Allan Johansen indtil nu har håndteret beskeden om at have kræft forbilledligt, så har cykeltalentet fået en mentaltræner tilknyttet via Team Danmark, som skal hjælpe ham igennem de tanker og den frygt, der naturligt opstår, når man får stillet diagnosen lymfekræft. - Jeg ved, at han også taler med en mentaltræner om tingene. En ting er jo, at han godt kan give udtryk for, at han har det fint, men når man får sådan noget at vide, så sker der også en masse ting oppe i hovedet på en, siger Allan Johansen.",
        "metadata": {
            "source": "https://www.berlingske.dk/sport/sportsdirektoer-om-kraeftramt-cykeltalent-vi-kunne-ikke-forstaa-pludseligt-formdyk",
            "image_url": "https://berlingske.bmcdn.dk/media/cache/resolve/image_x_large/image/78/789964/7749655-mathiasmoeller.jpeg",
            "publication_time": "Onsdag d. 08. oktober 2014, kl. 17.55",
            "author": null,
            "related_links": [],
            "attachments": []
        }
    }
}