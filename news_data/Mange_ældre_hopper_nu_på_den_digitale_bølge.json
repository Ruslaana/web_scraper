{
    "version": "1.0",
    "document": {
        "id": "https://www_berlingske_dk/videnskab/mange-aeldre-hopper-nu-paa-den-digitale-boelge",
        "title": "Mange ældre hopper nu på den digitale bølge",
        "content": "2,1 millioner danskere i alderen 16-89 år går dagligt på nettet via deres mobiltelefon. Det er ifølge Danmarks Statistik 800.000 flere end for bare to år siden. Det er især de ældre, som er hoppet på den digitale bølge. Andelen, som dagligt bruger nettet via mobil, er steget med 150 procent for aldersgruppen 55-64. For de 65-74-årige er den steget med 250 procent. »Det er en voldsom udvikling, men det går stærkt for tiden,« siger Marianne Levinsen, livsstilsekspert og forskningschef hos Fremforsk. Hun mener, at den altdominerende årsag til den markante stigning er, at det er blevet meget lettere at bruge mobilen til at gå på nettet. Hun peger på, at en del, der aldrig er blevet dus med den traditionelle computer, finder det langt lettere at håndtere en smartphone. »Hovedårsagen er, at vi har fået telefoner, hvor det er nemt at gå på nettet. Brugervenligheden gør det meget enklere, og det betyder, at flere og flere kommer på,« siger Marianne Levinsen. Tilsvarende toner lyder fra Ældre Sagen. »Jeg tror, det er en naturlig udvikling. Smartphones er blevet mere almindeligt, og dermed er det også blevet nemmere at gå på nettet med sin mobiltelefon,« siger konsulent Ingrid Stokholm Lauridsen. Det er ikke kun de ældre, der i stigende grad går på nettet via mobilen. Når man ser på den samlede befolkning, er andelen steget fra 29 procent i 2012 til 46 procent i dag. De unge mellem 16 og 24 år er den gruppe, hvor flest går på nettet via mobilen. Her er andelen 78 procent. Tallene fra Danmarks Statistik viser, at når folk går på nettet via mobilen, er det hovedsageligt for at tjekke mails (55 procent), gå på sociale medier som Facebook (49 procent) eller se nyheder (46 procent). Selv om mange ældre er blevet dus med nettet, har 41 procent af borgerne over 75 år aldrig benyttet nettet. Ingrid Stokholm Lauridsen fra Ældre Sagen mener, det er muligt at gøre flere ældre digitale, hvis man satser endnu mere på brugervenlighed. »Det skal være nemt at gå på nettet. Når vi taler om det offentlige, skal det være sådan, at de løsninger, det offentlige tilbyder, er nemme at forstå og lette at anvende. Man skal kunne se et formål med at lære at bruge computer og net,« siger hun og understreger vigtigheden af, at der findes alternative løsninger for folk, som ikke er på nettet.",
        "metadata": {
            "source": "https://www.berlingske.dk/videnskab/mange-aeldre-hopper-nu-paa-den-digitale-boelge",
            "image_url": "https://berlingske.bmcdn.dk/media/cache/resolve/image_x_large/image/22/229798/7470131-us-it-telecom-internet-apple-google-pew.jpg",
            "publication_time": "Torsdag d. 26. juni 2014, kl. 14.45",
            "author": null,
            "related_links": [],
            "attachments": []
        }
    }
}