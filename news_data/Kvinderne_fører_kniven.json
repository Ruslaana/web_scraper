{
    "version": "1.0",
    "document": {
        "id": "https://www_berlingske_dk/kultur/kvinderne-foerer-kniven",
        "title": "Kvinderne fører kniven",
        "content": "I sommer sagde to af den engelsksprogede litteraturs største kvindelige navne, begge erklærede feminister, noget overraskende på Louisiana Literature, litteraturfestivalen i Humlebæk. De to var amerikaneren Joyce Carol Oates, som har været nævnt som en mulig modtager af Nobels Litteraturpris, og canadieren Margaret Atwood, der er en af verdens bedst sælgende forfattere. »Jeg interviewede dem, og sjovt nok sagde begge, at den vigtigste feministiske roman skrevet af en mand de sidste 15 år er Stieg Larssons »Mænd der hader kvinder«. Tag den, siger jeg bare. Det er måske ikke altid det perspektiv, vi har på romanen herhjemme. Men den kvindelige hovedperson Lisbeth Salander er jo feminist drevet helt ud i det ekstreme,« siger Jesper Stein, litteraturreporter på Jyllands-Posten og forfatter til tre krimier. Stieg Larssons roman hører ikke til i kategorien femikrimi, men den er et eksempel på, at genren har haft stor indflydelse på spændingslitteraturen. Forfatteren har ladet sine to hovedfigurer, computergeniet Lisbeth Salander og journalisten Mikael Blomkvist, bytte rundt på de traditionelle kønsroller. Hun er uempatisk og hårdtslående. Han er empatisk og blød. Femikrimien, der er en undergenre af krimien, har præget den skandinaviske spændingslitteratur de seneste 15 år. Den svenske forfatter Liza Marklund affyrede med romanen »Nedtælling« (2000) startskuddet til femikrimien, der har et stort både kvindeligt og mandligt publikum. Den har bl.a. fået succes, fordi den tegner interessante portrætter af moderne, handlekraftige kvinders liv, men ironisk nok er den også blevet kritiseret for det samme – for meget udenomssnak om madlavning, karriere, kæresteproblemer og børnepasning og for lidt krimi. Det sidste vender vi tilbage til. Annemette Hejlsted, ph.d. i nordisk litteratur, har på Københavns Universitet forsket i den skandinaviske femikrimi. Hun definerer genren på denne måde: En krimi skrevet af en kvindelig forfatter med en kvindelig hovedperson. Den har en kønsdimension i forbrydelsen, f.eks. overgreb mod kvinder og diskrimination fra enkeltpersoner eller samfundet, og samtidig handler den om kvindens rolle i velfærdssamfundet, både når det gælder privatliv og karriere. Men genren har naturligvis udviklet sig siden 2000. »Man bevæger sig væk fra kønsdagsordenen i opklaringen af forbrydelserne, som man så det i Liza Marklunds »Nedtælling«, der handler om en kvindelige forbryder. Man skulle tro, at bogen ville have en ond mandlig skurk, men det har den ikke. Forbryderen er en kvinde, der indtager en meget maskulin funktion. Elsebeth Egholms Dicte-serie, som er kommet en del år senere, er meget blødere. Den foregår på en avisredaktion. Dicte er journalist, og det handler mere om genkendelige problemer i arbejds- og privatlivet,« siger Annemette Hejlsted. Hun mener, at mange kvindelige forfattere i dag forsøger at skrive sig ud af femikrimi-genren, fordi den – uretfærdig – har været udsat for skarp kritik. »Genren har fået et dårlig renommé som noget crap og billigt, og de ønsker at skabe sig et navn som gode forfattere. De vil ikke opfattes som sure feminister, der skriver dårlige krimier,« siger Annemette Hejlsted. Hun mener, at en del af kritikken skyldes litterært snobberi. Når en bog har fået stemplet femikrimi, så vil den i visse kredse være udelukket fra det pæne litterære selskab – også inden for krimigenren. »Det handler om de æstetiske normer for god litteratur på parnasset, blandt anmeldere og litterater på universiteterne. Der er flere hierarkier. Der er den fine litteratur over for masselitteratur som krimier, og så er der et hierarki inden for krimien. De hårdkogte romaner står højest, så kommer puslespilskrimierne, og så er der et tværgående hierarki mellem mandlige og kvindelige forfattere. Anmelderen Bo Tao Michäelis er et eksempel på en, der opererer inden for dette hierarki. Han taler om cafe latte-krimier. Det er frygteligt nedladende, som om det er en forbrugsvare, vi konsumerer på nogle få minutter,« siger Annemette Hejlsted, der også ser kritikken som en mandlig forsvarsmekanisme. »Pludselig kommer det væltende med kvindelige forfattere i en genre, som mænd har siddet på. Fra slutningen af 90erne og langt op i 00erne har kvinderne i vidt omfang sat sig på krimierne.« To af svensk litteraturs store førerhingste, Jan Guillou og Leif GW Persson, der er private venner, kritiserede i 2007 deres kollega Camilla Läckberg, der er eksponent for femikrimien, for at skrive dårlig litteratur, der minder om noveller i teenagebladet Min Häst. Kritikken resulterede i en heftig debat – populært kaldet den nordiske krimifejde – om litteratur, kvalitet, feminisme og køn. Camilla Läckberg, der sælger sine bøger i millionoplag, var rasende og kvitterede bl.a. med at forære Leif GW Persson et abonnement på Min Häst – sendt direkte til hans daværendes arbejdsplads, Rikspolisstyrelsen i Stockholm. Spørger man Annemette Hejlsted, om kritikken ikke har noget på sig, så svarer hun benægtende. »De kvindelige krimiforfattere har bare en anden horisont end de mandlige. Fordi der ikke står noget om bilmærker, eller hvad der nu interesserer mænd, er det ikke dårlige bøger. Dybest set handler det om forskellige erkendelsespotentialer i krimier af mænd og kvinder, selv om kernen i disse bøger er den samme. Det er bare forskellige ting, der optager mandlige og kvindelige forfattere. Begge køns bøger er interessante, men de er forskellige,« siger Annemette Hejlsted. Rørdam Knudsen, forlagsredaktør på forlaget Modtryk og bestyrelsesmedlem i Det Danske Kriminalakademi, siger, at kvinderne for alvor gjorde deres indtog i krimien i 70erne, hvor amerikanske forfattere som Sara Paretsky og Sue Grafton med deres romanfigurer Warshawski og Kinsey Millhone introducerede den rapkæftede, hårdtslående, handlekraftige, kvindelige privatdetektiv i krimien. Figurer som groft sagt var udstyret med de egenskaber, som mandlige romanfigurer indtil da havde haft patent på. I 00erne udviklede den skandinaviske femikrimi sig, i Danmark ført an af navne som Gretelise Holm, Sara Blædel og Elsebeth Egholm, og her var et kendetegn, at de kvindelige forfattere beskrev deres romanfigurers hverdagsliv og ikke kun forbrydelse og opklaring. »Noget af det, som har gjort femikrimien så populær, er netop, at man som læser kan identificere sig med figurerne og deres liv, fordi det handler om noget, man kan genkende fra sin egen hverdag,« siger Nanna Rørdam Knudsen. Jesper Stein har selv mødt kritik fra ældre krimifans, som synes, at der er for meget privatliv i hans romaner, men han synes ikke, at kritikken er rimelig. »Der er meget privatliv i mange kriminalromaner i dag – også i dem, der er skrevet af mænd. Det er den matrix, som bl.a. den svenske krimiforfatter Liza Marklund og også hendes danske kollega Sara Blædel arbejder efter, og jeg har aldrig forstået, hvorfor man skulle se ned på det. Der er også mange mandlige forfattere, der i dag går i dybden med hovedpersonernes hverdag, børn, deleordninger osv. Det er den indflydelse, de kvindelige forfattere har haft, og det er fremragende, synes jeg,« siger Jesper Stein. Frank Egholm Andersen, cand.mag. og forfatter til bl.a. »Den nordiske femikrimi – læbestiftslitteratur eller fornyelse af en genre« (2008) og »Forklædt som krimi« (2013), synes, at femikrimien har haft en positiv indflydelse på krimigenren. »Det er ikke berettiget at tale nedsættende om femikrimien, som de seneste 15 år har været magtfuld og genreombrydende. Den har virkelig gjort et flot eksistentielt arbejde for kvinderne, hvor man har kunnet lege med identiteter, og hvor man har kunnet spejle sig i forskellige overskridende handlinger i en kønskamp, som ikke er klinget helt af,« siger Frank Egholm Andersen. Han forklarer femikrimiens popularitet hos både mænd og kvinder med, at den har sat fokus på kønsroller. Han taler ligefrem om et »kønskarneval«, hvor forfatterne bytter rundt på de traditionelle kønsroller, som man f.eks. ser det i Stieg Larssons bøger. »Læserne har brugt disse bøger som et spejl. Hvad sker der, når kvinder går ind i grænseoverskridende aktioner, som hidtil har været mandlige? Man har fået kvinder til at se, at kvinder kan det, som har været traditionelt mandligt. Kvinderne har fået nogle eksistentielle rollemodeller her. Femikrimiens succes skyldes ikke bestsellerisme, men at genren beskæftiger sig med noget, som er vigtigt,« siger Frank Egholm Andersen. Han mener, at femikrimien også på et overordnet plan har haft en positiv betydning. Den har revitaliseret hele krimigenren og gjort den mere stueren, siger han. »Tidligere var krimier og thrillere noget, der lugtede af hengemt sommerhus. Det har femikrimien været med til at fjerne. I dag bruger forfatterne krimien til at forløse et større budskab.« Ifølge Frank Egholm Andersen har den forkætrede genre revitaliseret krimigenren og nu også udløst en modbevægelse. »Femikrimien har sat dagsordenen i 15 år, og det gør den også nu med den nye macho-detektiv, som man ser hos Jussi Adler-Olsen, Jo Nesbø og Jens Lapidus. Manden har for længe siddet og kigget med hos kvinderne, og nu har man som modvægt genopfundet den stærke mand, som man så det hos f.eks. Raymond Chandler. Carl Mørck hos Jussi og Harry Hole hos Nesbø,« siger Frank Egholm Andersen.   ",
        "metadata": {
            "source": "https://www.berlingske.dk/kultur/kvinderne-foerer-kniven",
            "image_url": "https://berlingske.bmcdn.dk/media/cache/resolve/image_x_large_vertical/image/46/468538/8107148-saxo-photo.jpeg",
            "publication_time": "Onsdag d. 31. december 2014, kl. 20.00",
            "author": "Henrik Dannemand",
            "related_links": [],
            "attachments": []
        }
    }
}