{
    "version": "1.0",
    "document": {
        "id": "https://www_berlingske_dk/politik/sf-stiller-forslag-om-en-udenrigskommission",
        "title": "SF stiller forslag om en udenrigskommission",
        "content": "Har Udenrigsministeriet de midler, der skal til for at nå de – ofte ambitiøse – mål, der er opstillet? Med andre ord: Er udenrigs­tjenestens struktur og størrelse, som den skal være? Det er et af de spørgsmål, som SF ønsker besvaret af en udenrigskommission, som partiet nu stiller forslag om i Folketinget. »Der er brug for at analysere udfordringerne for dansk udenrigs- og sikkerheds­politik i de kommende år. Vi skal have defineret de centrale opgaver for udenrigstjenesten og have forslag til en organisatorisk styrkelse af udenrigstjenesten,« siger SFs udenrigsordfører og tidligere udenrigs­minister, Holger K. Nielsen.  Baggrunden for udspillet er blandt andet de senere års sparerunder i Udenrigs­ministeriet og de tre pejlemærker, som udenrigsminister Martin Lidegaard (R) og handels- og udviklingsminister Mogens Jensen (S) lagde frem for et par måneder siden. De tre afgørende pejlemærker for at fremme danske interesser er ifølge de to ministre sikkerhed, velstand og værdier, og mens SF erklærer sig enig i »visionspapirets hoved­linjer«, efterlyser den tidligere regerings­partner et svar på, hvordan ministeriet vil løfte opgaven med de nuværende ressourcer og den aktuelle struktur. Venstre vil også have en udenrigskommission, men det skyldes nok så meget, at dansk udenrigs- og sikkerhedspolitik ifølge Venstres udenrigsordfører, Søren Pind, i for høj grad »er baseret på improvisation og uden klare pejlemærker.« »Det er også derfor, vi har foreslået nedsættelsen af en udenrigskommission som et første skridt mod en mere strategisk og langsigtet udenrigs- og sikkerhedspolitik i Danmark – en politik, hvor dagens begivenheder ikke overskygger morgendagens muligheder og trusler,« som Søren Pind formulerede det, da Folketinget i sidste uge debatterede regeringens årlige sikkerhedspolitiske redegørelse.  »For os ser det ud, som om den kort­sigtede realpolitiske analyse dominerer uden nødvendig omtanke for de langsigtede konsekvenser,« mener Søren Pind – blandt andet med henvisning til regeringens modvilje mod at gribe mere aktivt ind i krigen i Syrien.",
        "metadata": {
            "source": "https://www.berlingske.dk/politik/sf-stiller-forslag-om-en-udenrigskommission",
            "image_url": "https://berlingske.bmcdn.dk/media/cache/resolve/image_x_large/image/23/232057/8278350-um.jpg",
            "publication_time": "Søndag d. 08. februar 2015, kl. 22.30",
            "author": "Ole Damkjær",
            "related_links": [],
            "attachments": []
        }
    }
}