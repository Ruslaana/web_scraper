{
    "version": "1.0",
    "document": {
        "id": "https://www_berlingske_dk/samfund/giftelystne-par-oversvoemmer-koebenhavns-raadhus",
        "title": "Giftelystne par oversvømmer Københavns Rådhus",
        "content": "Forelskede par strømmer i dag til Københavns Rådhus for at lade sig vie. Københavns kultur- og fritidsborgmester, Carl Christian Ebbesen (DF), har trukket i sin sorte kappe, og det samme har en beordret flere ansatte til. For der er travlt i dag. Travlheden og menneskemylderet skyldes skuddagen. I dag er, efter gammel skik, den eneste dag i fire år, hvor kvinder må fri til mænd, og det hylder Københavns Rådhus ved give folk mulighed for at traske direkte ind og blive viet. Mange forelskede par strømmer til Københavns Rådhus for at lade sig vie på skuddagen.Fold sammenLæs mereFoto: Martin Sylvest. Ét af de par, der har taget den muligheden til sig, er Rasmus Jakobsen og Marie Hellstrøm. I 18 år har de været kæreste; faktisk blev de forelskede helt tilbage, da de gik på efterskole sammen. To sølvringe på Marie Hellstrøms fingre afslører, at Rasmus Jakobsen har været på frierfødder før. For elleve år siden friede han for første gang, og for to år siden var han så på knæ igen. Selvom Rasmus Jakobsen har fået ja begge gange, skulle der tilsyneladende en skuddag og en melding om straksvielser til, før parret endelig fik papir på deres kærlighed. »Jeg læste en artikel om de her straksvielser for en uge siden, og så friede jeg til Rasmus,« siger Marie Hellstrøm, der inden længe tilføjer Jakobsen til sit navn. Rasmus Jakobsen og Marie Hellstrøm har efter 18 år som kærester, fire børn og tre frierier endelig sagt ja til hinanden.Fold sammenLæs mereFoto: Martin Sylvest. Traditionen med kvindefrier stammer fra middelalderens Skotland. Skotlands dronning Margaret besluttede i 1288, at enhver kvinde »af både høj og lav byrd« kunne bejle på skuddagen. Hvis manden ikke ville giftes, skulle han bøde med »den sum af en Dundis,« hvilket vil sige en betydelig bod. I Danmark er den traditionelle »kompensationsgave« 12 par silkestrømper eller 12 par silkehandsker.  Tilbage på Københavns Rådhus’ lange gang, er der pyntet med hvide rosenblade, og menneskemængden er ekstrem. Den gifteklare Rasmus Jakobsen har sin datter siddende Lilly på armene. Hun er kun fire måneder, og så er hun den eneste, der har fået lov til at overvære vielsen. Foruden baby-Lilly har Rasmus Jakobsen og Marie Hellstrøm tre børn, men de er alle i skole. »Vi har ikke inviteret nogen med, for der er ingen, der ved, at vi gifter os. Det er hemmeligt, indtil det er overstået. Egentlig passer det meget godt til vores temperament,« siger Rasmus Jakobsen. Men det er langt fra kun Rasmus Jakobsen og Marie Hellstrøm, der har valgt at lade sig ægte i det skjulte. Flere par, som Berlingske talte med, var mødt spontant op, og ville absolut ikke i medierne, da deres ægteskab skulle være en hemmelighed. Ligegyldigt om vielsen foregår i fuld offentlighed eller tys-tys, glæder Københavns kultur- og fritidsborgmester, Carl Christian Ebbesen, sig over, at så mange fejrer kærligheden. »Vi vil rigtig gerne sætte fokus på kærligheden og fortælle, at København kan noget i forhold til forelskelse. Det er ikke kun Paris, der skal have det mærkat på sig,« siger han.  I forbindelse med Københavns værtskab for Eurovision holdt Københavns Rådhus også der straksvielser. Carl Christian Ebbesen forklarer, at det var for at »tilgodese de mange internationale bryllupsturister.« I dag er straksvielserne rettet mod københavnerne og danskerne, men Carl Christian Ebbesen har været i tvivl, om der overhovedet var nogen, som vidste, at man kunne blive viet med det samme i dag. »Da jeg mødte ind på kontoret i morges, var jeg spændt på, om der overhovedet ville komme nogen. Men når jeg kigger ned af gangen, må jeg sige, at der er en masse mennesker, som har opdaget det og taget det til sig,« siger han og tilføjer: »Det har været søde og glade par, der er blevet viet indtil nu. Det giver da også en lille klump i maven på mig og se, at de faktisk er glade, elsker hinanden og har taget den her beslutning.« Et minut før Carl Christian Ebbesen kalder Rasmus Jakobsen og Marie Hellstrøm ind for at erklære deres kærlighed til hinanden, er de meget rolige. Men da de pludselig er hovedpersoner i deres egen vielse, skifter stemningen en smule. Det ændrer Marie Hellstrøms »ja« heldigvis på. Rummet fyldes af et lettelses-suk fra Rasmus Jakobsen, der igen kan trække vejret helt ned i maven. Københavns Rådhus er et populært sted at blive viet. Omkring 4000 par siger årligt ja til hinanden, og normalt er sagsbehandlingstiden på tre-fire uger. Denne spontane vielsesdag er altså speciel, og især for Marie Hellstrøm og Rasmus Jakobsen. »Åh. Det var dejligt,« udbryder Marie Hellstrøm, da de kommer ud fra vielsen. I mens prøver hendes mand at forklare følelsen ved at vifte rundt med armene: »Det var altså lidt mere… Puha. Jeg var meget mere følelsesladet, end jeg havde regnet med. Det betød meget.« Rasmus Jakobsen og Marie Hellstrøm har netop sagt ja til hinanden. Baby-Lilly var det eneste familiemedlem, der fik lov til at overvære vielsen.Fold sammenLæs mereFoto: Martin Sylvest. Om der kommer en tredje ring på Marie Hellstrøms fingre, vil Rasmus Jakobsen ikke afvise, men i første omgang går bekymringen på, hvordan de skal dele nyheden med venner og familie. »Jeg tror, at vi ringer lidt rundt først, og så deler vi nok et billede på Facebook,« siger Marie Hellstrøm. Parret hanker op pusletasker, tager hinanden i hånden og forlader Københavns Rådhus for at kaste sig over en omgang brunch. En time efter at Københavns Rådhus åbnede dørene for straksvielser, fanger Berlingske en medarbejder for at høre, hvor mange par der allerede har sagt ja til hinanden. Ingen har et egentligt overblik, men et bud vil være omkring tyve. En anden medarbejder siger, at »det er mange flere, end jeg havde regnet med,« mens hun lunter væk med en stak papirer på folk, der også gerne vil vies.  Ann Marie Overgaard og Lars Johansen har ligeledes besluttet sig for at få papir på deres kærlighed. Til april har de boet sammen i 21 år, og ved siden af dem står deres to børn - klar til at overvære vielsen. Iklædt en lang, grøn leopard- og zebrastribede kjole, grønne negle og en buket røde roser, står Ann Marie Overgaard klar til at sige ja til sin udkårne. Den samme buket har Lars Overgaard og sønnen i en miniudgave i brystlommen, mens datteren holder sin i hånden. Ann Marie Overgaard, Lars Johansen og parrets børn lytter fortrøstningsfuldt på Kultur- og fritidsborgmester, Carl Christian Ebbesen (DF) ord.Fold sammenLæs mereFoto: Martin Sylvest. Omkring dem står familien. Lars Johansens mor, Hanne, forklarer, at familien blev indbudt til brylluppet for en uge siden. »De havde set i fjernsynet, at man kunne blive viet uden varsel. Det ville de gerne, og så bakker man jo op.« Formelt er nok det sidste ord, man vil bruge om Ann Marie Overgaard og Lars Johansens vielse. Parret havde allerede givet taget vielsesringene på, inden de blev viet, Ann Marie Overgaard laver kaninører på sin mand, mens han står og skriver under på de ægteskabelige papirer og da Carl Christian Ebbesen giver dem to vielsesattester, joker Lars Johansen: »Så har jeg da én, jeg kan rive over.« Ann Marie Overgaard pjatter med familien, der ivrigt blitzer med kameraerne, mens Lars Johansen skriver under på de ægteskabelige papirer.Fold sammenLæs mereFoto: Martin Sylvest. Det er ikke første gang, at Københavns Rådhus har holdt disse straksvielser. Faktisk er det sket fire gange gør. Anledningerne har bl.a. været, da København i 2015 var vært for Eurovision - og da kalenderen viste 12-12-2012 lod hele 69 par lod sig vie. Man kan indtil i aften kl. 18 vade ind på Københavns Rådhus og lade sig vie.",
        "metadata": {
            "source": "https://www.berlingske.dk/samfund/giftelystne-par-oversvoemmer-koebenhavns-raadhus",
            "image_url": "https://berlingske.bmcdn.dk/media/cache/resolve/image_x_large/image/64/643234/12434662-derfor-har-vi-skuddag.jpg",
            "publication_time": "Onsdag d. 24. februar 2016, kl. 16.08",
            "author": "Stefanie Mather",
            "related_links": [],
            "attachments": []
        }
    }
}