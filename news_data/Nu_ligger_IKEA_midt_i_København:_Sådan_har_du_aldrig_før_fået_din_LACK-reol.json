{
    "version": "1.0",
    "document": {
        "id": "https://www_berlingske_dk/kultur/nu-ligger-ikea-midt-i-koebenhavn-saadan-har-du-aldrig-foer-faaet-din-lack",
        "title": "Nu ligger IKEA midt i København: Sådan har du aldrig før fået din LACK-reol",
        "content": "Det er altid risikabelt at invitere til åbent hus. Især, når man som IKEA har inviteret hele København til ikke bare at købe ind, men også hænge ud. På åbningsdagen onsdag står folk i flere lag for at se solkinsgule citronpressere, beigefarvede børnelænestole og andre genstande med mærkelige svenske navne. At krydse varehusets midtergang kræver samme snilde som at bevæge sig rundt i »Stau« på en tysk autobahn, så jeg trækker ud og speeder op for at komme foran en lang række barnevogne og i retning af taghaven, hvor alle kan komme og hænge ud – også uden at købe møbler, som der står på IKEAs hjemmeside. Københavnere i alle andre var taget til IKEA-åbning onsdag. Allerede fra morgenstunden blev der uddelt kanelboller, og hele dagen var der levende musik fra lokale kunstnere. Her er det Aayash og faren Tanvir, der er med til fest.Fold sammenLæs mereFoto: Liv Latricia Habel. Det nye varehus, der netop er åbnet midt på Vesterbro, vil nemlig ikke bare være en forretning. Det skal være et mødested. En del af byen. »Selvfølgelig er vi handelsfolk. Vi vil gerne sælge møbler, men jeg mener helt alvorligt, at alle, der har lyst til at komme og sprede en positiv stemning, er velkomne. Om det er en studiegruppe, der vil sidde i vores café, eller en mødregruppe, der vil være i bistroen, så er jeg bare glad, hvis de vil komme,« siger varehuschef John Kristian Sørensen, der tydeligvis ikke ved, hvad han har sagt ja til. Allerede kl. 11 er der fuldt hus i IKEA, der har gjort åbningen til en folkefest. Familier, unge og ældre par har bevæbnet sig med gigantiske gule indkøbskurve, mens DJ'en Kalle B spiller popmusik. Dagen begyndte klokken 06.30, da han og resten af holdet cyklede ud for at uddele 12.000 gratis kanelboller og svenske popsange på medbragte soundboxe. Nu står han med en kop kaffe og et regnbuefarvet pandebånd og fortæller, at han selv har kontaktet IKEA for at få lov til at være med. »Jeg synes at de er så meget mere end en virksomhed, så det stod på minbucketlistat arbejde for dem. Og da jeg så, at de åbnede i København, skrev jeg til deres markeringsføringskalif på LinkedIn. Og nu er jeg her. Det er for fedt,« siger Kalle B. Åbningen af IKEA København ligner den foreløbige kulmination for en virksomhed, der altid har holdt sig opdateret. Lige siden de første kataloger kom på gaden i 1950erne, har de vidst, hvordan skandinaverne boede. Eller ønskede at bo. I 60erne, hvor teaktræ var det foretrukne materiale til møbeldesign, udfordrede Ingvar Kamprad ideen ved at importere egetræ, som ikke var så dyrt. Den såkaldte DANSKA-stol blev en bestseller, fordi den lignede tidens design, men var mulig at betale. Det nye IKEA har bådet en taghave, som er offentlig tilgængelig, en bistro, en »svensk restaurant« og en luge, hvor de tidlige kan få en kop morgenkaffe fra klokken 07 om morgenen. Onsdag var der dog mest gang i salget af de faste IKEA-kendinge.Fold sammenLæs mereFoto: Liv Latricia Habel. I 80erne satsede man smart og farvet. Trekantede LACK-borde blev markedsført ved, at de kunne sættes sammen med andre borde i hidsige nuancer, hvis stuen skulle ligne en pangfarvet natklub, og under 90ernes designboom markedsførte IKEA sig med billeder af de designere, man valgte at arbejde med. »IKEA har altid haft en meget dynamisk profil, og de er virkelig gået i front,« fortæller den svenske designforsker, Sara Kristofferson, der er professor i designhistorie og har skrevet en bog om IKEA. »En ret kritisk bog,« som hun siger. »Jeg har meget godt at sige om IKEA, men jeg synes også, at man kan diskutere, hvordan de opbyggede deres profil i 1980erne for at profitere på ideen om den svenske velfærdsmodel,« som hun forklarer. DJ og festivalarrangør, Kalle B (i baggrunden), står normalt for Stella Polaris og BørnefestiBal. Onsdag var han hyret til at stå for IKEAs musikscene, der bød på lokale bands fra blandt andet musikskolen Sankt Annæ og Vesterbro Ungdomsgård.Fold sammenLæs mereFoto: Liv Latricia Habel. Som møbelproducent mener Sara Kristofferson dog, at der er mange nuancer: »De har været i stand til at producere budgetvenlige versioner af tidens førende design. Man kan så diskutere, om det er godt eller skidt, at alle får adgang til billige møbler, men den evne mener jeg er indiskutabel,« siger Sara Kristofferson. Netop nu er det mere populært at tale overforbruget midt i mod og i den sammenhæng er det smart med en offentlig taghave og et varehus, der signalerer åbenhed. »Den tankegang har IKEA fanget dygtigt, selvom det må siges at være en svær balancegang, hvis man lever af at sælge billige møbler«. Det er svært at føle sig rigtig anti-konsumerisk, når man står i det nye varehus. Alt er så nyt og funklende. De indledende showrooms viser stuer, der kan indrettes for under 6500 kroner med cremefarvede vægge, lækre lysegrå sofaer og fremsatte pyntepuder. Gennemførte showrooms er endnu en Ikea-opfindelse, og i det nye varehus er de målrettet et Vesterbro-klientel, der lever i mindre lejligheder med skæve vinkler, smalle køkkener og små badeværelser. Flere end 100 lokale familier har haft besøg af IKEA, der har fundet inspiration i deres udfordringer med at sikre plads til affald, stier og viskestykker i de små bykøkkener. Flere steder i udstillingen ser man billeder af familierne, der smiler til fotografen og os, der nu går omkring i modellen af deres hjem. Det er svært at modstå, og jeg overvejer hurtigt, om det er huggeblokken Reträtt eller en bolsjestribet pude af mærket Lagermispel, der vil fuldende mit hjem. Varehuschef John Kristian Sørensen håber, at det nye IKEA blive brugt af studiegrupper, mødreforeninger og andre, der vil samles et sted. Ekspert mener, at det er smart set.Fold sammenLæs mereFoto: Liv Latricia Habel. »Det unikke ved IKEA i København er, at vi placeret midt i byen. Af samme grund har vi udskiftet vores parkeringsplads med cykelstativer, for det er kun 30 procent af københavnerne, der har adgang til en bil,« forklarer John Kristian Sørensen, der også fortæller, at man har målrettet varehuset til den del af Danmark, der gennemsnitsligt har færreste kvadratmeter til rådighed. Nøgleordet er organisering. Jeg spørger, om den åbne taghave også handler om at signalere en bæredygtig profil, samtidig med, at man har et billigt varesortiment, som jeg forudsiger vil blive en bombe – ikke mindst under min egen privatøkonomi. »Man kan have en principdiskussion om forbrug, og så kan man have en realistisk tilgang. Jeg er ikke så interesseret i det første, for vi lever jo i en verden, hvor vi er forbrugere. IKEA vil hellere have en mere realistisk tilgang og sørge for, at man får mest ud af mindst.« Det handler vel også om, at I nu vil nå ud til en ny kundegruppe? »Det vil vi selvfølgelig også gerne. Men jeg mener virkelig også, at bygningen og taghaven er noget, vi giver tilbage til København«, slutter John Kristian Sørensen. I baggrunden går to kvinder med runde briller og ens stribede trøjer forbi. I cykelkurven ligger en samling farvede viskestykker og den huggeblok, jeg selv overvejede at købe.",
        "metadata": {
            "source": "https://www.berlingske.dk/kultur/nu-ligger-ikea-midt-i-koebenhavn-saadan-har-du-aldrig-foer-faaet-din-lack",
            "image_url": "https://berlingske.bmcdn.dk/media/cache/resolve/image_x_large/image/170/1705195/24500991-.jpg",
            "publication_time": "Onsdag d. 16. august 2023, kl. 19.08",
            "author": "Sarah Iben Almbjerg",
            "related_links": [],
            "attachments": []
        }
    }
}