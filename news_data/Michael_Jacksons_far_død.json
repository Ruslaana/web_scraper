{
    "version": "1.0",
    "document": {
        "id": "https://www_berlingske_dk/navne/michael-jacksons-far-doed",
        "title": "Michael Jacksons far død",
        "content": "Joe Jackson, amerikansk manager, er død, 89 år, skriver The New York times. Han var far til superstjernen Michael Jackson (død 2009), Janet Jackson samt syv andre børn, hvoraf nogle i 1970erne udgjorde den storhittende gruppe Jackson Five. Selv var Joseph Walter Jackson en noget omstridt herre, som blev beskyldt for både at have været voldelig over for sine børn og udnyttet dem groft, bl.a. til at dække over sine udenomsægteskabelige sidespring, når de turnerede. Men Michael Jackson slog aldrig hånden af sin far, som tidligt opdagede, at hans børns musikalske talenter kunne være en vej ud af familiens beskedne kår.  Joe Jackson var selv deltids musiker, men da det band, han spillede med, blev opløst, gemte han sin guitar, så børnene ikke skulle pille ved den. Det gjorde de alligvel, og Jackson opdagede, at børneflokken på ni havde talent for både at spille, synge og danse. Han blev forretningsmanden bag Jackson Five, der i nogle år kunne høres på alverdens diskoteker. Efterfølgende var Joe Jackson med til at katapultere sønnen Michaels og datteren Janets solokarrierer til internationalt omfang.lw",
        "metadata": {
            "source": "https://www.berlingske.dk/navne/michael-jacksons-far-doed",
            "image_url": "https://berlingske.bmcdn.dk/media/cache/resolve/image_x_large/image/33/337364/21353097-file-usa-obit-joe-jackson.jpg",
            "publication_time": "Torsdag d. 28. juni 2018, kl. 12.00",
            "author": null,
            "related_links": [],
            "attachments": []
        }
    }
}