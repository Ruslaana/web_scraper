{
    "version": "1.0",
    "document": {
        "id": "https://www_berlingske_dk/oekonomi/branche-blev-ramt-af-seks-siders-ny-lovgivning-hver-dag-i-aarevis",
        "title": "Branche blev ramt af seks siders ny lovgivning hver dag i årevis. Danskerne betaler regningen",
        "content": "Det er efterhånden en vedtaget sandhed, at mængden af regler og love udfordrer de europæiske virksomheders konkurrenceevne. Men det kan nogle gange være svært at forholde sig til. For hvor meget drejer det sig egentlig om? Netop det spørgsmål har den tyske brancheorganisation for pensions- og forsikringsvirksomheder søgt svar på. Resultatet er »skræmmende« og »helt vildt«, mener direktøren for Forsikring & Pension (F&P) i Danmark, Kent Damsgaard. Opgørelsen viser således, at den regelbunke, som branchen er blevet pålagt af EU, voksede med 10.700 sider fordelt på 120 dokumenter fra 2019 til 2024. Det svarer til seks siders ny lovgivning hver eneste dag. Konsekvensen er ifølge Kent Damgaard, at virksomhederne »ustandseligt« må finde nye ansatte for at følge med – og det gør det dyrere at købe en forsikring eller have en pensionsopsparing. »Der er jo kun kunderne, danskerne, til at betale regningen,« siger han. Et eksempel på regulering, der ifølge F&P er skadelig, er direktivet om genopretning og afvikling af forsikringsselskaber. Direktivet stiller omfattende krav til, hvad der skal ske, hvis et selskab kommer i økonomiske vanskeligheder og risikerer at gå konkurs. Det kan umiddelbart lyde fornuftigt, men Kent Damsgaard kalder det totalt unødvendigt, fordi der i forvejen findes dansk regulering og tilsyn med samme sigte. Alligevel skal F&Ps medlemmer bruge store ressourcer på at leve op til direktivet. Dertil kommer bekymringen for, hvordan EU-agenturerne fører politikernes ambitioner ud i livet. Ifølge opgørelsen kommer fire ud af fem byrder nemlig fra agenturerne, som aldrig har lavet en byrdevurdering af deres forslag. Det betyder ifølge Kent Damsgaard, at det er fuldstændig omkostningsfrit for agenturerne at pålægge virksomhederne byrder, ligesom politikerne ikke har nogen mulighed for at gennemskue konsekvenserne. »Det går simpelthen ikke i den nuværende situation, hvor Europas konkurrenceevne er massivt udfordret,« siger F&P-direktøren. Europa-Kommissionen og formand Ursula von der Leyen har blæst til kamp mod bureaukratiet, der hæmmer Europas konkurrenceevne.Fold sammenLæs mereFoto: Olivier Matthys/EPA/Ritzau Scanpix. I september landede enildevarslende rapportfra den tidligere italienske regeringsleder og chef for Den Europæiske Centralbank Mario Draghi. Han advarede således om, at Europas økonomi og konkurrenceevne halter voldsomt efter USAs og Kinas. Derfor præsenterede Europa-Kommissionen for nylig en af demest vidtgående planertil dato for at styrke konkurrenceevnen ved at skære markant i kravene til blandt andet virksomhedernes bæredygtighedsrapportering. Også flere europæiske regeringer har lovet at rydde op i mængden af regler. Ambitionen glæder Kent Damsgaard, der håber, at det fremover bliver et krav at udarbejde konsekvensvurderinger af alle forslag til ny regulering i både Danmark og EU. Lige nu er der nemlig ingen, der kender de økonomiske eller samfundsmæssige konsekvenser af det, man indfører. »Samtidig er reguleringen uklar, så der hele tiden er tvivl om, hvilke regler der gælder,« siger han. Det er ikke nok at fjerne eksisterende regulering, man skal også ændre måden at indføre nye regler på, mener Kent Damsgaard.Fold sammenLæs mereFoto: Asger Ladefoged. Også Finanstilsynets direktør, Louise Mogensen, har tidligere udtalt, at det er gået lige hurtigt nok med at lave regler siden finanskrisen. »Når der er så meget, du skal føre tilsyn med, og så meget, du i øvrigt som virksomhed skal indrette dig efter, så er der jo en risiko for, at man overser det væsentlige,« sagde hun sidste år tilBørsen. Spørger man Kent Damsgaard, er der ingen tvivl om, at mængden af regulering for længst er »løbet løbsk«. »Tallene taler jo for sig selv. Vi er ved at sande fuldstændig til i bøvl og byrder,« siger han. I næste uge lander en længe ventet rapport om konkurrencen blandt de danske forsikringsselskaber. Det har Konkurrence- og Forbrugerstyrelsen flere år at lave den.",
        "metadata": {
            "source": "https://www.berlingske.dk/oekonomi/branche-blev-ramt-af-seks-siders-ny-lovgivning-hver-dag-i-aarevis",
            "image_url": "https://berlingske.bmcdn.dk/media/cache/resolve/image_x_large/image/190/1904135/24918261-adm-direktr-i-forsikring-pension-kent-damsgaa.jpg",
            "publication_time": "Torsdag d. 27. marts 2025, kl. 18.45",
            "author": "Kalle Kehlet",
            "related_links": [],
            "attachments": []
        }
    }
}