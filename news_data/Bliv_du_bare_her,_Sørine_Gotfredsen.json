{
    "version": "1.0",
    "document": {
        "id": "https://www_berlingske_dk/kommentarer/bliv-du-bare-her-soerine-gotfredsen",
        "title": "Bliv du bare her, Sørine Gotfredsen",
        "content": "Behøver det være et farvel? Forleden deklamerede sognepræst Sørine Gotfredsen sin afsked med Det Konservative Folkepartiher i avisens spalter. Sjælen har ikke brug for skattelettelser, skrev hun, og indtrådte således i det kor af kritik, der uberettiget reducerer vores politik til et ønske om skattelettelser for skattelettelsernes skyld. Der hersker for tiden en tendens til at afskrive skattelettelser som et eller andet primitivt ønske om at gøre de rige rigere. Misforståelsen er godt hjulpet på vej af den socialdemokratiske kampagnemaskine, som efterhånden har spyttet parolen ud på samtlige socialdemokratiske folketingsmedlemmers Facebook-profiler. Virkeligheden er imidlertid en anden. Når vi foreslår skattelettelser, handler det ikke om at lade de rigeste tilrane sig endnu flere værdier. Tværtimod handler det om at lade alle i arbejde beholde langt flere af deres egne penge. Vi vil ikke sænke skatten for de rige, vi vil sænke skatter og afgifter for alle. Det er afgørende i en tid, hvor mange har svært ved at få budgettet til at hænge sammen. For når krig og ufred puster til inflationen, skal staten selvfølgelig også holde for. Det er grundlæggende urimeligt, at skatteyderne skal bebyrdes med tårnhøje skatter og afgifter, når pengene i forvejen er små. Men vores krav om skattelettelser dækker også over en anden sandhed. Vi vil genskabe en balance i samfundet, hvor staten ikke beder om mere end absolut nødvendigt. Der skal være penge nok til kernevelfærden, så de syge, de ældre og de svage kan få den omsorg, de har brug for. Derfor afsætter vi også flere penge til både ældre- og sundhedssektoren, end der bliver brugt i dag. Men vi nægter at acceptere, at staten har et ukrænkeligt krav på at opkræve skattekroner til at finansiere alt muligt gøgl, som alligevel ikke leverer nogen værdi retur til danskerne. Selvfølgelig kan vi fremover bruge pengene klogere. Gotfredsen efterspørger et konservativt projekt, der styrker og bekymrer sig for de nære tilhørsforhold. Alle de små fællesskaber, som vi kan holde fast i, når det blæser fra øst. Men er det ikke netop dem, vi giver plads til, når vi beder staten træde et skridt tilbage og give plads til familien, naboskabet, foreningslivet og lokalsamfundet? Danmark har en af verdens største og dyreste offentlige sektorer, og vi er i dag nået til et punkt, hvor politikere i ramme alvor mener, at det er statens opgave at bryde ind på familiens banehalvdel ogovertage børnenes opdragelse. Der er dem, der mener, at staten skal diktere kønsbalancen mellem kunstnerne på landets museer, og at staten skal afgøre, hvornår folkeskoleelever skal læse deres lektier – og andre igen, der tilsyneladende mener, at alt pr. automatik bliver bedre efter en tur i det statslige maskineri. I Det Konservative Folkeparti mener vi ikke, at staten har nogen værdi i sig selv. Den skal alene fungere som det fundament, der sikrer tryghed og omsorg, mens kulturen og alle de små og naturlige fællesskaber, der opstår, når mennesker sameksisterer, skal udgøre den lim, der forankrer vores gensidige tilhørsforhold. I en tid, hvor der ikke er nogen ende på strømmen af dårlige nyheder, og hvor normer og traditioner er i opbrud, har vi mere end nogensinde brug for at holde fast i vores fundament. Vi har brug for igen politisk at prioritere de ting, der gør vores tilværelse stabil: Familien, de store institutioner, troen på noget varigt og noget større. Vi har brug for kulturen. For det er den, der knytter tråde til fortiden og forankrer os i noget varigt, så vi ikke hele tiden blæser viljeløst rundt i skiftende modeluners kastevinde. Kuren mod mismod og frygt ligger ikke i evige forandringer, opbrud og normstormeri. Den ligger i et trygt familieliv, i støtten fra de frivillige fællesskaber og fra civilsamfundet. Intet af det står i kontrast til skattelettelser. Tværtimod er det netop ved at føre staten tilbage til sin hovedopgave som leverandør af velfærd og ved at give borgerne økonomisk frihed, at vi lader civilsamfundet, familierne og det lokale foreningsliv træde frem og skabe vores indbyrdes fællesskaber. Værdien af et stærkt civilsamfund vil til enhver tid overgå den af en stat, der bare vokser for at vokse. Hvis Gotfredsen altid har stemt konservativt, så mener jeg egentlig også, at hun burde kunne se sig selv i ovenstående projekt. Ja, det handler om skattelettelser. Men det handler også om alt muligt andet. Birgitte Bergman er kulturordfører for Det Konservative Folkeparti  ",
        "metadata": {
            "source": "https://www.berlingske.dk/kommentarer/bliv-du-bare-her-soerine-gotfredsen",
            "image_url": "https://berlingske.bmcdn.dk/media/cache/resolve/image_x_large/image/159/1599628/24222898-birgitte-bergman-2022.jpg",
            "publication_time": "Onsdag d. 05. oktober 2022, kl. 10.00",
            "author": null,
            "related_links": [],
            "attachments": []
        }
    }
}