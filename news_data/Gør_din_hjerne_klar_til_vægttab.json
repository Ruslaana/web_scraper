{
    "version": "1.0",
    "document": {
        "id": "https://www_berlingske_dk/det-sunde-liv/goer-din-hjerne-klar-til-vaegttab",
        "title": "Gør din hjerne klar til vægttab",
        "content": "De fleste mennesker har formentlig prøvet det: Fuld af gode intentioner går man på en benhård slankekur og taber de overflødige kilo. Men hov, kort tid efter er vægten igen på samme niveau som før kuren. Ja, måske er der endda kommet lidt ekstra kilo på. Men forskere fra Stanford University i Californien har tilsyneladende fundet en måde at opnå et varigt vægttab uden tilbagefald efterfølgende. I en undersøgelse med 267 overvægtige kvinder, publiceret i Journal of Consulting and Clinical Psychology, har forskerne påvist, at mental forberedelse på en slankekur giver et mere holdbart resultat. De 267 overvægtige kvinder blev delt i to grupper. Den ene gruppe gik straks i gang med en 20 uger lang slankekur med kostplan, øget motion og ugentlige vejninger. Den anden gruppe gik først i gang efter at have været på et kursus i otte uger. Her lærte de at stabilisere vægten ved at være mere bevidste om portionsstørrelse, være nærværende under måltider samt finde sundere alternativer til deres usunde kostvaner. Tabte kvinderne sig under de otte ugers indledende kursus, blev de direkte opfordret til at tage de tabte kilo på igen. På de 20 ugers slankekur tabte alle 267 kvinder sig omkring otte kilo, men det var først det følgende år, at forskerne kunne se forskelle på de to grupper. De kvinder, der inden den reelle slankekur havde lært at stabilisere deres vægt via mindfull spisning, tog blot omkring halvandet kilo på igen. Læs også:Prøv kettlebell - den enkelte og effektive vej til drømmekroppen(15 kr.). De kvinder, der var gået direkte på slankekuren, tog til sammenligning over tre kilo på igen. - Kvinderne, der havde været på de indledende otte ugers kursus, tog halvt så meget på, da kuren var slut, siger Michaela Kiernan, der er hovedforfatter på undersøgelsen. Hun mener, at kvinderne via det indledende kursus lærte at kontrollere de almindelige vægtudsving, som normalvægtige mennesker også oplever. Hun understreger dog, at der er brug for at observere de to kvindegrupper over længere tid for at holde øje med, om de holder fast i vægten og de nye og sunde vaner. Læs også:Guide: Værd at vide om fedmeoperationer(15 kr.). Per Brændgaard er cand.scient. i human ernæring og har sammen med cand.psych. Uffe Damborg skrevet en bog om vægttab med nærvær og nydelse. Han er ikke overrasket over, at gruppen, der lærte at spise på en nærværende og »mindfull« måde, var bedre til at bibeholde vægttabet end gruppen, der bare havde været på en konventionel slankekur. - Det er en meget mere langtidholdbar måde at spise på, fordi du kommer i kontakt med den naturlige og indre regulering af sult- og mæthedsfornemmelse. Hvis du lærer at spise, når du er sulten, og stoppe, når du er mæt, vil du automatisk spise mindre, siger han. Per Brændgaard mener, at det er misforstået, at vi taler med hinanden, ser tv eller læser avis under et måltid. Spiser man på en mindfull måde, vil det også virke afstressende, og meget overspisning skyldes stress. - I virkeligheden handler mindfull spisning om at spise som et barn i dyb koncentration. På den måde lærer du at spise, når du kan mærke sult, frem for at spise, når der er mad tilgængeligt og først stoppe med at spise, når der ikke er mere. Du spiser med andre ord mindre, men nyder spisningen mere, siger han. Følg også sundhedsstoffet på Facebook Læs også:Guide: Se din slanketype(10 kr.).",
        "metadata": {
            "source": "https://www.berlingske.dk/det-sunde-liv/goer-din-hjerne-klar-til-vaegttab",
            "image_url": "https://berlingske.bmcdn.dk/media/cache/resolve/image_x_large/image/22/227214/5785386-gr-hjernen-klar-til-slankekur.jpg",
            "publication_time": "Tirsdag d. 06. november 2012, kl. 09.04",
            "author": "Anne Eisenberg",
            "related_links": [],
            "attachments": []
        }
    }
}