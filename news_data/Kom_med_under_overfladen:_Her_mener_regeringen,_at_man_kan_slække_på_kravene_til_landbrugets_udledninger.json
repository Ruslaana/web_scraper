{
    "version": "1.0",
    "document": {
        "id": "https://www_berlingske_dk/politik/kom-med-under-overfladen-her-mener-regeringen-at-man-kan-slaekke-paa",
        "title": "Kom med under overfladen: Her mener regeringen, at man kan slække på kravene til landbrugets udledninger",
        "content": "Det vakte opsigt på Christiansborgs gange, da billederne sidste år dokumenterede, hvor galt det står til under overfladen i de danske farvande. Berlingskes projekt »Dødvande« viste gennem omfattende fotodokumentation, at der i en lang række danske fjorde og bugter er store problemer med iltsvind. Tager man et kig påbilledernei dag, fortæller de en – ifølge eksperter – stærkt problematisk historie om den storstilede grønne aftale, som regeringen netop nu forhandler på plads. Billederne og videoerneafslørede for det meste ingenting: På bunden et sted i Øresund var der således kun få planter og ingen dyr at se. En radius på 20 meter var i stedet dækket af et hvidt lag svovlbakterier. I Vejle Fjord var der stort set intet liv tilbage på bunden. Hovedårsagen til fænomenet iltsvind er ifølge en samlet forskerstand, at landbruget i årevis har udledt mere kvælstof, end vandmiljøet kan holde til. Konsekvensen er, at Danmarks natur og biodiversitet er kommet under et voldsomt pres. I disse uger sidder SVM-regeringen i forhandlingslokalet sammen med resten af Folketingets partier. De skal forhandle aftalen fra den grønne trepart på plads. En central del af aftalen er, at man skal beslutte, hvor meget kvælstof landbruget i fremtiden skal have lov til at udlede. Og det er her, Berlingskes fotos kommer ind i billedet. Der forhandles på baggrund af en ny rapport fra Finansministeriet – den såkaldte second opinion-rapport – som opstiller tre scenarier for, hvor meget landbruget i fremtiden skal reducere sine udledninger med. Ogifølge DR har regeringen fremlagt en skitse, som lægger op til, at landbruget slipper billigst muligt ved at vælge det tredje scenario. Her er de tre scenarier: I rapporten kan man se, hvad det fremtidige behov for reduktion af kvælstof vil være i de enkelte områder. Og altså også de områder, hvor Berlingske har fotograferet havbunden. Sammenholder man rapportens scenarier med Berlingskes billeddokumentation, viser det sig, at den model, regeringen lægger op til at indfase, talrige steder giver landbruget mulighed for at udlede mere kvælstof, end det må med de gældende grænseværdier. Det sker i områder med iltsvind, hvor alt liv under vandet stort set er blevet kvalt. Karen Timmermann, som er professor ved DTU Aqua, har som forsker bidraget til det faglige grundlag bag Finansministeriets rapport. Hun har set Berlingske billeder – der er taget i 2022 og 2023 – og vurderer blandt andet på den baggrund, at der nogle steder er brug for en større indsats mod iltsvind, end vi har i dag. »Det kan ikke bruges videnskabeligt, men det er en illustrativ dokumentation af, at der er behov for en stor indsats. Sådan ser miljøet ud steder, hvor der er brug for et stort indsatsbehov,« siger hun. Vi tager dig med under vandet og viser dig de steder, vi har fotograferet. Der er stort set intet liv tilbage i Vejle Fjord, og havbunden har næsten ingen spor af planten ålegræs. Det er en plante, der spiller en vital rolle i havets økosystem. De tætte blade er blandt andet gemmesteder for småfisk og yngel. I både ydre og indre Vejle Fjord arbejder regeringen ud fra et scenario, der slækker på kravet til, hvor meget landbruget skal reducere sin udledning af kvælstof. Begge steder tillades landbruget at udlede 30-40 ton mere, end det må ifølge de gældende planer, hvis man vælger det mest lempelige scenario tre. Her ses et undervandsfoto af iltsvindet fra Vejle Fjord.Fold sammenLæs mereFoto: Asger Ladefoged. Halkær Bredning i Limfjorden var i sensommeren 2022 hårdt ramt af iltsvind, og store områder blev erklæret døde. Regeringen og Folketingets partier arbejder ud fra tre scenarier, som alle lægger en dæmper på reduktionskravet til landbruget i forhold til vandområdeplan 3, som i dag fastsætter grænseværdien. Landbruget skal i alle scenarierne fortsat reducere sine udledninger i området. Men der lægges op til, at landbruget kan udlede cirka 150 ton kvælstof mere, end det må i dag. Store områder blev i Halkær Bredning ved Limfjorden erklæret døde.Fold sammenLæs mereFoto: Mathias Svold. Hvor der før var skove af tang og vandplanter under vandet i Køge Bugt, er der nu i stedet store områder med fedtemøg som på det øverste billede. En grød af alger, der langsomt kvæler de naturlige planter. Regeringen arbejder ud fra et scenario, det tredje scenario, som helt dropper indsatsbehovet i den sjællandske bugt. Også første og andet scenario vil betyde, at landbruget kan udlede mere kvælstof, end det har ret til i dag. Her ses bunden af Køge Bugt.Fold sammenLæs mereFoto: Asger Ladefoged. Ligesom i Odense Fjord er det kun krabber og søstjerne, der holder ud på bunden af Gamborg Fjord i det iltfattige vand, hvor stort set alt liv er væk. Regeringen arbejder ud fra et scenario, der lemper reduktionskravet til landbrugets udledning af kvælstof i fjorden med 38 ton sammenlignet med vandområdeplan 3. Det er kun helt specielle arter, der overlever det iltsvind, som har kvalt næsten alt liv på bunden af Gamborg Fjord sydøst for Middelfart.Fold sammenLæs mereFoto: Asger Ladefoged. I vandet i Kalø Vig ud for Aarhus møder man flere steder bare en gold undervandsørken uden liv. På stranden i den inderste del af Kalø Vig ligger et tykt lag mudder og slam, der tydeligt lugter af svovl. I ingen af de scenarier, der er på bordet i forhandlingslokalet, er der krav til, hvor meget landbruget skal begrænse sin udledning i vandet. Det kan ligne et månelandskab, men det er i virkeligheden bunden af vigen ved Aarhus.Fold sammenLæs mereFoto: Asger Ladefoged. Danmark er forpligtet til at leve op til EUs vandrammedirektiv, som dikterer, at Danmarks farvande skal have »god økologisk tilstand«. Og ifølge Finansministeriets rapport vurderer Miljøministeriet, at det er inden for rammerne af vandrammedirektivet, hvis SVM-regeringen og resten af partierne går med scenario 3 – det mest lempelige scenario. De eksperter, som Berlingske har talt med, anbefaler begge, at man går med det mest restriktive første scenario, men selv dét ville i nogle farvande være en nedgradering i forhold til Danmarks nuværende indsats på området, forklarer de. Det skyldes, at man med vandområdeplan 3 – som blev vedtaget med landbrugsaftalen i 2021 – fastsatte så restriktive grænseværdier, at aftalepartierne krævede, at der skulle gennemføres en evaluering af det faglige grundlag for kvælstofindsatsen. Det er den evaluering, der nu udgør en del af grundlaget for de igangværende politiske forhandlinger om aftalen fra den grønne trepart – nærmere bestemt den del af aftalen, der skal mindske de udledninger fra landbruget, som er en af hovedårsagerne til det nødlidende havmiljø. Professor Karen Timmermann har i årevis beskæftiget sig med Danmarks vandmiljø. Og hun er ikke i tvivl. »I alle de tre scenarier, hvor indsatsen lempes, vil vandmiljøet opnå en dårligere miljøtilstand, end der er lagt op til med de nuværende planer,« siger hun med henvisning til vandområdeplan 3, som fastsætter de nuværende krav til, hvor meget landbruget skal reducere sin udledning af kvælstof. Karen Timmermann, der ses til højre i billedet, er en af Danmarks førende eksperter i havmiljø.Fold sammenLæs mereFoto: Liselotte Sabroe/Ritzau Scanpix. Landbrug & Fødevarer, som er landbrugets lobbyorganisation herhjemme, opfordrer til, at SVM-regeringen og politikerne vælger det scenario, som allerede er blevet lagt på forhandlingsbordet – altså det mest lempelige, scenario 3. »Vi tænker, at det, de internationale eksperter anbefaler med scenario 3, er fornuftigt. Det er den naturlige og oplagte vej at gå,« siger Anders Panum Jensen, som er miljødirektør i organisationen. Med scenario 3 falder indsatsbehovet med 100 ton sammenlignet med, hvad kravet er i dag. Er det ikke også vigtigt at have farvande med rig biodiversitet og natur? »Jo, helt sikkert. Og alle scenarierne vil være i overensstemmelse med EUs vandrammedirektiv, som pålægger os at have god økologisk tilstand i vores vandområder.« I Vejle Fjord, som for længst er erklæret dødt, får I med scenario 3 lov til at udlede 32 ton mere, end I har ret til i dag. Kan I godt leve med, at man lemper på indsatsbehovet sådan et sted, fordi I skal have lov til at bruge mere gødning? »Jeg tænker ikke, at man lemper på indsatsbehovet.« Jo, det gør man sammenlignet med vandområdeplan 3. »Det er ikke ensbetydende med, at der ikke skal ske massive indsatser for at nå målet i scenario 3. Alle tre scenarier vil understøtte, at Vejle Fjord kommer i god økologisk tilstand,« siger Anders Panum Jensen. Karen Timmermann anbefaler modsat Landbrug & Fødevarer, at regeringen og partierne går med scenario 1, som betyder, at landbruget vil skulle reducere sin udledning med 14.100 ton kvælstof om året. »Miljøet vil alt andet lige ende et dårligere sted i de scenarier, hvor indsatserne er lavest, end det ellers ville. Jo mere kvælstof der reduceres, jo bedre bliver miljøtilstanden,« konstaterer hun. Men selv hvis de vælger det af de tre scenarier, der er bedst for naturen, så ville det sådan set ikke være det bedste for naturen? »Nej, alle scenarierne er et bud på, hvad kvælstofudledningerne som minimum skal reduceres med for at leve op til EUs vandrammedirektiv. Hvis indsatserne blev større end minimumskravene, ville havnaturen få det endnu bedre.« Stiig Markager har ligesom Timmermann beskæftiget sig med området i årtier. Han er professor i havbiologi på Aarhus Universitet og bekymret. »De her scenarier gør, at vi ikke kommer i mål. Vi får for eksempel ikke en bedre tilstand i Vejle Fjord. Vi får måske nok en lidt bedre tilstand, men vi kommer efter min vurdering langt fra i mål,« siger han: »Med de her scenarier bliver miljøet aldrig rigtig godt.« Stiig Markager, professor på Aarhus Universitet, er tidligere blevet kaldt en sindsforvirret professor af Landbrug &amp; Fødevarer. Han er en af Danmarks førende forskere i havbiologi.Fold sammenLæs mereFoto: Asger Ladefoged. Der er, som Berlingske kan fortælle, flere scenarier i rapporten fra Finansministeriet, hvor reduktionskravet til landbruget helt droppes. »Det er, fordi beregningerne er relativt optimistiske. Der er ikke lagt nogen som helst buffer ind. Det gør, at man godt kan have områder i dårlig tilstand, som ikke kommer i mål,« siger professoren og uddyber: »Det er helt afkoblet fra virkeligheden. Man har ingen sikkerhedsmargin, og man regner med, at 7.000 tons kvælstof forsvinder af sig selv.« Er der nogen grund til at tro, at det sker? »Nej, tværtimod. Kvælstofudledningerne har været fuldstændig konstante de sidste 25 år.« Selvom forskerne på området, både Stiig Markager og Karen Timmermann, direkte opfordrer til, at man vælger det mest restriktive scenario for, hvor meget landbruget fremover må udlede, så står Landbrug & Fødevarer fast. »Vi lytter mere til, hvad myndighederne samlet siger, og alle scenarierne understøtter, at Vejle Fjord kommer i god økologisk tilstand. Det er dét, myndighederne svarer, når vi spørger dem,« siger Anders Panum Jensen. Anders Panum Jensen, Miljødirektør i Landbrug &amp; Fødevarer, og hans medlemmer vedkender sig medansvaret for tilstanden på bunden af Danmarks farvande.Fold sammenLæs mereFoto: Mathias Svold. Vi har længe skullet leve op til EUs vandrammedirektiv, og alligevel kan vi fotografere havbunde, hvor alt liv er dødt. Føler du dig overbevist om, at det krav giver os en natur, vi kan leve i? »Jeg tror, at vi har en kæmpe udfordring i forhold til at nå de her mål. Og vi har også en kæmpe udfordring i vores nabolande. Hvis de ikke foretager store reduktioner, så når vi ikke de her mål.« Berlingske har forsøgt at få et interview med ministeren for grøn trepart, Jeppe Bruus (S). Det har han ikke ønsket at deltage i, men han understreger i et skriftligt svar, at det er »meget bekymrende«, at mængden af iltsvind stiger år for år. »Som minister kommer jeg ikke til at tage pressen med ind i forhandlingslokalet, og diskuterer derfor ikke konkrete scenarier i offentligheden. Men jeg er fuldstændig enig i, at der bliver udledt alt for meget kvælstof i vores fjorde og kyster. Uanset scenario skal der tages et voldsomt spring frem i forhold til at begrænse udledningerne,« skriver han.",
        "metadata": {
            "source": "https://www.berlingske.dk/politik/kom-med-under-overfladen-her-mener-regeringen-at-man-kan-slaekke-paa",
            "image_url": null,
            "publication_time": "Fredag d. 18. oktober 2024, kl. 07.30",
            "author": "Daniel Tidemann",
            "related_links": [],
            "attachments": []
        }
    }
}