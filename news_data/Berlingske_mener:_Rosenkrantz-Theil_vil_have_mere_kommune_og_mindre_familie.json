{
    "version": "1.0",
    "document": {
        "id": "https://www_berlingske_dk/ledere/berlingske-mener-rosenkrantz-theil-vil-have-mere-kommune-og-mindre-familie",
        "title": "Berlingske mener: Rosenkrantz-Theil vil have mere kommune og mindre familie",
        "content": "Hvis du har eller har haft små børn i institution, kender du situationen: Barnet er træt, og du er stresset. Dét, der ellers var yndlingstrøjen i går, er pludselig et absolut no-go, og barnet vil hellere snakke end at spise morgenmad. Endelig kommer I ud ad døren. Sammen bevæger I jer ud i den kølige morgenluft og gennem den tætte trafik. I vuggestuens garderobe skal du holde styr på hjemmesko og skiftetøj, du skal huske at give pædagogen besked om, at mormor henter i dag, og så skal du selvfølgelig først og fremmest få sagt ordentligt farvel til barnet. Man skal bestemt ikke romantisere aflevering af børn om morgenen. Det kan være hyggeligt, men det kan også bare være en sur pligt. Pligter hører imidlertid med til forældreskabet, og aflevering i institution er en væsentlig del af dét at være udearbejdende forælder og en betydningsfuld del af barnets hverdag. Derfor er det ikke noget, som nogen sætter spørgsmålstegn ved. I hvert fald indtil nu. Den socialdemokratiske overborgmesterkandidat i København, Pernille Rosenkrantz-Theil, har nemlig foreslået at fjerne opgaven fra familierne og i stedetlade kommunalt ansatte pædagogmedhjælpere cykle rundt i ladcykler og hente børnene. »Aflevering i institution er en væsentlig del af dét at være udearbejdende forælder og en betydningsfuld del af barnets hverdag.« Arkivfoto: Søren BidstrupFold sammenLæs mere Meningen er at hjælpe børnefamilierne med deres – med overborgmesterkandidatens ord – »notorisk pressede« morgener. Det lyder jo umiddelbart som en omsorgsfuld gestus, og det kan da godt være, at intentionen er god. Ikke desto mindre er det et rædselsfuldt forslag. Et forslag, som for øvrigt føjer sig til en lang række dårlige forslag fra Rosenkrantz-Theils side:Højere billetpriseri den offentlige transport til og fra lufthavnen,omrokering af børn og skoledistrikterfor at smøre integrationsproblemerne tyndere ud ogskrotning af planer om opførsel af nye boliger i Sydhavnen, som der ellers er stor politisk opbakning til. Det seneste forslag fra overborgmesterkandidaten vil først og fremmest betyde, at endnu en funktion flyttes væk fra familien og ind i den allerede svulmende velfærdsstat. Danske børn er de mest institutionaliserede i verden, og nu er det så åbenbart en socialdemokratisk ambition at give de små endnu mere tid i offentlige hænder på bekostning af tiden med mor og far. En halv time er ikke betydningsløs i en et-årigs hverdag, hvor man måske står op klokken syv og bliver puttet tolv timer senere. Som den københavnske børne- og ungdomsborgmester, Jakob Næsager, påpeger, har forældrebestyrelserne fuld frihed til at beslutte, at de ønsker at bruge personalets ressourcer på afhentning af børn.Fold sammenLæs mereFoto: Søren Bidstrup. Forslaget er tilmed et eklatant spild af skattekroner: Hvorfor skal skatteborgerne betale for noget, som ingen rigtig har efterspurgt? Som de ressourcestærke københavnske børnefamilier sagtens selv kan klare? At afhente børn i ladcykler er så langt fra kernevelfærd, som man overhovedet kan komme. I en tid, hvor politikerne vrider hænder over manglen på varme hænder i det offentlige, er det desuden bizart at opleve en socialdemokrat foreslå nye opgaver til det i forvejen sparsomme pædagogiske personale: Hvis pædagogmedhjælperen skal bruge hele morgenen på at cykle gennem Københavns gader, mangler hun jo i vuggestuen imens. Og så er det jo faktisk sådan –som den københavnske børne- og ungdomsborgmester, Jakob Næsager (K), påpeger i Berlingske– at forældrebestyrelserne har fuld frihed til at beslutte, at de ønsker at bruge personalets ressourcer på afhentning af børn. Er det et stort ønske fra forældrenes side, kan de altså bare gøre det – helt uden Pernille Rosenkrantz-Theils eller skatteborgernes mellemkomst. Men det er det nok ikke, og det er godt det samme. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-rosenkrantz-theil-vil-have-mere-kommune-og-mindre-familie",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910039/24928890-pernille-rosenkrantz-theil-efter-at-vre-blevet-va.jpg",
            "publication_time": "Lørdag d. 12. april 2025, kl. 13.48",
            "author": null,
            "related_links": [],
            "attachments": []
        }
    }
}