{
    "version": "1.0",
    "document": {
        "id": "https://www_berlingske_dk/kommentatorer/vismaendene-kaster-haandklaedet-i-ringen",
        "title": "Vismændene kaster håndklædet i ringen",
        "content": "Klimaforskere har derfor anbefalet, at temperaturstigningen begrænses til 2 grader, hvilket er indskrevet i det officielle slutdokument fra COP15-topmødet. De økonomiske vismænd har i deres to seneste miljøøkonomiske rapporter set nærmere på 2-gradersmålsætningen og opnåelsen af en bindende global klima­aftale. Vismændenes rapport fra 2010 dokumenterer, hvor ambitiøs 2-gradersmålsætningen er: »Det er en enorm udfordring at begrænse udledningen af drivhusgasser. Reduktionerne skal være både meget store, og de skal påbegyndes hurtigt«. Vismændenes scenarier for det globale energiforbrug konkluderer, at opfyldelsen af målsætningen betyder, at en stor del af de kendte forekomster af fossilt brændsel skal forblive i jorden til evig tid. Det er kun realistisk, hvis de vedvarende energikilder bliver mere konkurrencedygtige end i dag. Ellers bliver omkostningerne ved at lade de fossile brændsler blive i jorden for store, især for de fattigere lande. Vismændenes fremskrivninger viser, at det er afgørende at få reduceret CO2-emissionen også hos de mindre udviklede lande. Selv hvis i-landene reducerer udledningerne til nul, vil den samlede udledning fra de mindre udviklede lande overstige den samlede »tilladte« udledning allerede omkring 2040. Vismandsrapporten fra 2010 dokumenterer på glimrende vis den udfordring, verden står overfor. I den netop offentliggjorte rapport fra Det Miljøøkonomiske Råd fortsætter vismændene, hvor de slap, nemlig sikringen af, at de vedvarende energikilder relativt hurtigt bliver mere konkurrencedygtige. To greb kan sikre dette. Enten indføres en - relativt høj - global CO2-afgift på de fossile brændsler. Det vil fordyre de fossile brændsler og give incitament til at øge den private forskning i vedvarende energi. Vismændene konkluderer, at det vil være den mest effektive metode. Alternativt kan man øge den offentlige energiforskning for at støtte den private forskning. En løsning vismændene ikke har meget tilovers for. Vismændene lægger således alt i én kurv, nemlig etablering af en høj global CO2-afgift. Konklusionen er bemærkelsesværdig, da vismændene i 2010-analysen udstillede problemet i at få etableret en global klimaaftale, med at det kan være svært at forestille sig en effektiv aftale, der dækker globalt, hvilket må være forudsætningen for at få indført en høj global CO2-afgift. Alligevel synes vismændene nu at håbe på den umulige men teoretisk bedste løsning! Behøver vi vismandsinstitutionen til at fortælle os, at hvis politikerne i alle lande følger de økonomiske lærebøger, så vil alt blive godt? Politikerne har brug for løsninger og strategier i en uperfekt verden. Vismændenes afvisning af energiforskningen svarer i praksis til at kaste håndklædet i ringen.",
        "metadata": {
            "source": "https://www.berlingske.dk/kommentatorer/vismaendene-kaster-haandklaedet-i-ringen",
            "image_url": "https://berlingske.bmcdn.dk/media/cache/resolve/image_x_large/image/76/765003/3873603-frans-clemmesen-chefkonom-dansk-energi.jpg",
            "publication_time": "Mandag d. 07. marts 2011, kl. 22.30",
            "author": null,
            "related_links": [],
            "attachments": []
        }
    }
}