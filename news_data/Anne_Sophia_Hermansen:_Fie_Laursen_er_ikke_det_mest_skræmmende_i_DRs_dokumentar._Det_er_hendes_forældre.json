{
    "version": "1.0",
    "document": {
        "id": "https://www_berlingske_dk/kultur/anne-sophia-hermansen-fie-laursen-er-ikke-det-mest-skraemmende-i-drs",
        "title": "Anne Sophia Hermansen: Fie Laursen er ikke det mest skræmmende i DRs dokumentar. Det er hendes forældre",
        "content": "Når vi i DRs dokumentar møder Fie Laursen første gang, har hun to måneder forinden forsøgt at begå selvmord. Hun er 23 år, i psykiatrisk behandling og tilbage på sit lyserøde pigeværelse. Med den ene hånd fodrer hendes mor hende med piller til morgenmad, og med den anden sørger hun for, at Fie Laursen møder op til et foredrag og passer sin fanbase. DR har fået meget kritik for at følge influenceren, men bør faktisk have tak. For dokumentaren viser os, hvad der sker, når unges skærmvirkelighed kollapser – og når forældreskabet gør det. Det samme så vi sidste år,da DR sendte »Fars pige« om teenageren Alva, som var droppet ud af gymnasiet og nu lå og tog selfies mellem to besøg i Chanel, hvis da ikke hun blev vartet op af sin far. I dag ved mange af os, at den 17-årige teenager ligger og tager selfies i Dubai, for heller ikke her er der en myndig forælder, der har evnet at sætte foden ned og sætte en stopper for idiotien.  De to DR-produktioner har altså en del tilfælles og peger direkte ind i det forældreløse – og dannelsesløse – samfund, hvor forældre er blevet juhupiger for deres børn, og hvor apokalypsen er flyttet ind på børneværelset. Leonard Sax, der er praktiserende læge og psykolog, beskriver i sin bog »The Collapse of Parenting«, hvordan mange forældre i dag hellere vil være venner med deres børn end autoriteter. Det giver sig f.eks. til udtryk ved, at forældre lader deres femårige datter bestemme, hvad de skal have til aftensmad, eller laver lektier for deres 11-årige søn, mens han selv spiller computerspil. Han observerer også, hvordan unges brug af sociale medier er eksploderet, hvilket ikke kun har suspenderet noget så banalt som sengetider, men også overladt de unge til at angle efter onlinebekræftelse. En form for bekræftelse, som man ikke behøver at have set mange minutter af dokumentaren »Fie« for at forstå er nedbrydende for et ungt menneskes identitetsfølelse. Far - eller BFF? Det var også uklart i dokumentaren »Fars pige«, om der var en voksen til stede, men her er i al fald to nuttede hunde.Fold sammenLæs mereFoto: Jens Østergaard/DR. Ikke engang, da Fie Laursens forældre finder ud af, at hun videresælger sine beskidte trusser, reklamerer for sugardating og er i gang med massiv onlineselvradikalisering, får de forhindret pigebarnet i yderligere selvskade. I stedet stilles der spørgsmål som »synes du selv, det er en god idé?« og sendt medlidende blikke. Særligt Fie Laursens mor, klædt i lyserødt og komfortabel i rollen som tjener, har slået helt op i banen og ser magtesløst til, når datteren vil lægge endnu et foto på Instagram, selv om hun lige har kradset sig til blods ude under bruseren. Man kunne jo også som forælder inddrage telefonen og tage styringen over et amokløbent liv. Men nej. Vi ser senere, hvordan Fie Laursen for tredje gang skal flytte hjemmefra, »denne gang er jeg ikke på stoffer«, siger hun, mens moren servilt holder et glas cola frem med sugerør. Efterfølgende kører faren sin datter ud til den nye lejlighed, og mens hun filmer sig selv, slæber han Louis Vuitton-taskerne op fra bagagerummet og flytter resten af tingene ind for hende. Heller ikke meget autoritet der. Selv om dokumentarerne »Fie« og »Fars pige« udspiller sig i to forskellige miljøer og med forskellige mennesker, er fortællingen den samme: Det er fortællingen om en forældregeneration, som ikke vil være den voksne, og en generation af unge, som spejder forgæves efter fikspunkter og finder ét i egen navle. Både Fie Laursen og »Fars pige«, Alva Madsen, er ganske vist grelle eksempler, men også eksempler på en tendens i tiden, som afledt kan forklare et fænomen som Men In Black,den uskønne sammenslutning af dukkeafbrændere, anti-vaxx’ere, coronabenægtere, krystalhealere og alment rodløse. Leonard Sax, hvis samtidsanalyser på lange stræk minder om historikeren Henrik Jensens, ser en lige linje mellem forældregenerationens manglende evne til at tage sit ansvar på sig og den faktaresistens, der breder sig blandt mange unge. Forældre, lærere, politikere og andre, som tidligere blev betragtet som autoritetspersoner, er nu latterlige og til grin og i vejen for individets selvudfoldelse. Det er overvejende i middelklassen, at opløsningstendenserne er sat ind, men også på de mest elitære skoler, hvor børn og unge flirter med derangerede konspirationsmiljøer, fordi det er cool (haha). Omvendt betragtes forældrene som leverandører af tøj og penge og ikke som nogen, der fortjener respekt. Og det gør Fie Laursens eller Alva Madsens forældre da heller ikke. De vil være BFF,best friends forever, med deres børn og tror fejlagtigt, at der er en modsætning mellem at være streng og kærlig. Det mest kærlige, de kan sige til deres stakkels børn, er ellers nej. Nej til at blamere sig på sociale medier, nej til at rejse til Dubai, nej til at tjene penge på soft porn, nej til flere tåbelige plastikoperationer og nej til mere faktaresistens. Bliv lidt voksen i stedet for.",
        "metadata": {
            "source": "https://www.berlingske.dk/kultur/anne-sophia-hermansen-fie-laursen-er-ikke-det-mest-skraemmende-i-drs",
            "image_url": "https://berlingske.bmcdn.dk/media/cache/resolve/image_x_large/image/138/1383399/23648919-.jpg",
            "publication_time": "Lørdag d. 30. januar 2021, kl. 08.05",
            "author": "Anne Sophia Hermansen",
            "related_links": [],
            "attachments": []
        }
    }
}