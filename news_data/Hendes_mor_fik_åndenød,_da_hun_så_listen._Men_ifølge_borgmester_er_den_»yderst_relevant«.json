{
    "version": "1.0",
    "document": {
        "id": "https://www_berlingske_dk/metropol/hendes-mor-fik-aandenoed-da-hun-saa-listen-men-ifoelge-borgmester-er-den",
        "title": "Hendes mor fik åndenød, da hun så listen. Men ifølge borgmester er den »yderst relevant«",
        "content": "Christina Portland måtte genlæse listen flere gange, da hendes datter Carmen kom hjem med den forud for sin skolestart på Damhusengens Skole i Vanløse. Listen indeholdt 53 punkter, som hun som forælder skal være opmærksom på i forbindelse med datterens skolestart. Det skrev KøbenhavnLIV tidligere i juli. Her er punkter som »at være i harmoni med sig selv«, »have en god selvværdsfølelse« og »at kunne bære sin egen skoletaske«. Men der er også punkter som »at kunne turde synge«. For Christina Portland er listen udtryk for et meget større problem. »Hvis børn i børnehaveklassen, allerede når de træder ind af døren, skal arbejde på 53 punkter, synes jeg, at vores præstationssamfund er løbet af sporet,«har hun tidligere sagt til Berlingske. Men listen er yderst relevant, skriver børne- og ungdomsborgmester Jakob Næsager (K) i Berlingske søndag. »Måske er listen mest af alt et udtryk for, at en del forældre i dag ikke er særligt tilpas i rollen som en opdragende faktor i deres børns liv. Skal vi ikke tale lidt om det? Og om, hvad det gør ved vores folkeskole?« skrev han blandt andet. Han mener ikke, at listen er et udtryk for en præstationssamfund på afveje, men at det derimod er ekstremt vigtigt at have en forventningsafstemning forældre, elever og skole imellem, inden børnene starter i skole. De 53 punkter, som forældre til børn på Damhusengens Skole bedes være opmærksomme på i forbindelse med skolestart.Fold sammenLæs mereFoto: Foto: Privat. . Og netop en sådan liste, kan være en måde at ruste børnene til den virkelighed, der møder dem, når de starter i skole. »At starte i skole er en af de vigtigste begivenheder i et barns liv. Derfor er det meget væsentligt at sikre, at børnene får en så god oplevelse som muligt,« siger han til Berlingske. Han peger på, at det er vigtigt at forholde sig til, om børn eksempelvis kan gå på toilettet, tage tøj på og finde ud at være en del af et social fællesskab, som en skoleklasse er. Mens den konkrete liste på Damhusengens skole i Vanløse indeholder basale ting, som at børn netop skal kunne klare et toiletbesøg og selv kunne bære skoletasken, finder man også punkter, som at børnene skal interessere sig for rim og remser, have fantasi og turde synge. Hvordan er det yderst relevant, at børnene eksempelvis har fantasi og tør synge, som er nogle af punkterne på listen, inden de starter i skole? »Jeg vil ikke forholde mig til den konkrete liste. Damhusengens Skole har valgt at gøre det på den her måde. Alle skoler har forskellige måder at gøre det på. Det vigtige er, at vi har en åben dialog om den her forventningsafstemning, der er vigtig at have,« siger borgmester Jakob Næsager. Ser du det som et generelt problem, at børn ikke er rustede til at indgå i det fællesskab, som skolen er? »Det er ikke et generelt problem, men det er vigtigt, at vi taler om, hvad der skal til for at få det forpligtende fællesskab, som skolen er, til at fungere,« siger han. Da børne- og ungdomsborgmester Jakob Næsager tiltrådte som borgmester, var der noget, der rystede ham. »Jeg blev rystet over, hvor stor skade corona har gjort på de sociale relationer og fællesskabet i skoleklasserne. Der er mange, der er udfordret efter de lange perioder med isolation. Det har virkelig sat sig,« siger han og tilføjer, at det har dannet et stort grundlag for mistrivsel. Derfor er det vigtigt at undgå, at skaderne følger med og sætter sig i de nye årgange. »Af den grund skal vi have en dialog om, hvad der forventes,« siger Jakob Næsager.",
        "metadata": {
            "source": "https://www.berlingske.dk/metropol/hendes-mor-fik-aandenoed-da-hun-saa-listen-men-ifoelge-borgmester-er-den",
            "image_url": "https://berlingske.bmcdn.dk/media/cache/resolve/image_x_large/image/169/1698194/24483468-jakob-nsager.jpg",
            "publication_time": "Lørdag d. 22. juli 2023, kl. 20.02",
            "author": "Anna Sofie Harboe Andersen",
            "related_links": [],
            "attachments": []
        }
    }
}