{
    "version": "1.0",
    "document": {
        "id": "https://www_berlingske_dk/oekonomi/velkommen-til-copenhagen-science-city",
        "title": "Velkommen til Copenhagen Science City",
        "content": "Måske er du én af de tusindvis af bilister, der hver dag tager turen til og fra arbejde i den hektiske trafik ad Lyngbyvejen over Vibenhus Runddel ned ad Nørre Allé forbi Fælledparken og videre ind ad Tagensvej til centrum af København. På en regnvåd efterårsmorgen omgivet af røde baglygter, tung bilos, frembusende Movia-busser og uforudsigelige cyklister er det ikke sikkert, at du har lagt mærke til det. Måske højst undret dig lidt over den nye busbane, der skærer ned midt gennem Tagensvej. Men noget stort vokser frem lige for øjnene af dig: Navnet er Copenhagen Science City. En international vidensmetropol for virksomheder og forskere inden for sundhed og life science, clean tech og kommunikationsteknologi er under opbygning med investeringer i nye bygninger og infrastruktur for foreløbigt op mod seks milliarder kroner frem til og med 2018. Tag med på tur i Copenhagen Science City Det mest konkrete tegn, bortset fra bus-banerne, finder man i de grå betonskeletter, som tordner sig stadigt højere op som byens nye vartegn på området mellem Blegdamsvej og Nørre Allé ved Panum-bygningen. I den udvendige gule transportelevator, som bringer Berlingske Business’ udsendte op på det, der engang bliver til tiende etage, står sikkerhedsinstruktionerne på polsk. Bygningen bliver kaldt Mærsk-tårnet, fordi A.P. Møller og Hustru Chastine Mc-Kinney Møllers Fond til Almene Formål har doneret 800 millioner kroner af de 1,6 mil-liarder kroner, bygningen koster. Når den står klar pakket ind i glas, vil polsk blive afløst af engelsk som hovedsprog, og en blanding af danske og internationale topforskere fra Det Sundhedsvidenskabelige Fakultet, SUND, vil rykke ind i spritnye laboratorier med en helt unik udsigt over København. Ideen til Copenhagen Science City blev undfanget i et kontor, som lå, hvor rotérlastbiler i en lind strøm afleverer beton til bygningen, der i færdig tilstand bliver på knap 43.000 kvadratmeter. SUNDs dekan Ulla Wewer er ophavskvinden til ideen om at åbne universitetet ud mod erhvervsliv og borgere på Nørrebro og binde hele området sammen til ét fælles campus-område efter amerikanske forbillede. Det var i 2010. Ulla Wewer og fakultetet havde brug for at udvide for at få plads til nye fondsfinansierede forskningscentre og havde fået penge fra A.P. Møller-fonden til at bygge den markante tilbygning. »Det har været fantastisk at opleve, hvordan alle parter har kunnet mødes og omsætte ideen om at åbne universitetet og bruge byrummet til at understøtte samarbejdet mellem universitetet, erhvervslivet og borgerne. Det har taget tid at gennemføre det, men nu begynder det for alvor at tage form,« siger Ulla Wewer. Ud over Mærsk-tårnet, der skal stå klar indpakket i glas i løbet af 2015, bygger Københavns Universitet også en ny Niels Bohr-bygning henover og under Jagtvej. Den skal rumme Institut for Fysik og Kemisk Institut og samtidig binde universitetet sammen med området omkring professionshøjskolen Metropol i Haralsgade-kvarteret. Bygningen skal være klar til brug i 2016. Rigshospitalet bliver også udvidet med 40 procent ud mod Fælledparken. De nye bygninger for 2,4 milliarder kroner skal stå klar i 2018. Dertil kommer ny infrastruktur i form af cykel- og gangstier, gangbroer og overgange, skiltning, belysning og beplantning, pladser og samlingssteder som skal binde området sammen og skabe et fællesskab for de 50.000 studerende og ansatte, der har deres daglige gang i området, og de ansatte i iværksættervirksomheder, der har hjemme i områdets kontorhoteller og inkubatorer. Om fem år skal hele området være en smeltedigel for iværksætteri og forskning, lover Thomas Bjørnholm, der er formand for Copenhagen Science City og prodekan med ansvar for forskning på Københavns Universitet. Det skal være stedet, hvor ikke kun danske studerende og iværksættere flokkes, men hvor også globale virksomheder og internationale topforskere vælger at slå sig ned, fordi de fysiske faciliteter og miljøet er attraktivt. »De senere år har Københavns Universitet opbygget internationalt anerkendte forskningsmiljøer inden for sundhed, clean tech og kommunikationsteknologi, og vi investerer sammen med Rigshospitalet milliarder af kroner i nye bygninger og faciliteter. Nu skal det omsættes til arbejdspladser og vækst til gavn for hele Danmark,« siger Thomas Bjørnholm. »Ved at binde hele området sammen i et fysisk fællesskab ved hjælp af infrastruktur og markedsføre det under navnet Copenhagen Science City, både herhjemme og internationalt, håber vi at kunne skabe et videns- og iværksættermiljø, som ligner det, man for eksempel ser i Boston omkring Harvard og MIT,« siger Thomas Bjørnholm. Bag Copenhagen Science Citystår ud over Københavns Universitet blandt andet Rigshospitalet, Københavns Kommune, professionshøjskolen Metropol, Uddannelses- og Forskningsministeriet, Dreyers Fond og Lundbeckfond Ventures Partnerne er efter lange forhandlinger blevet enige om at kalde området, der ellers hidtil har gået under navnet Vidensbydel Nørre Campus, for Copenhagen Science City. »Copenhagen er efterhånden så stærkt et brand internationalt, at vi er blevet rådet til at bruge det, og det er lykkedes for alle parter at blive enige om, at det er under det brand, vi nu går ud og markedsfører området,« siger Thomas Bjørnholm. Det er langtfra første gang, ambitiøse politikere, erhvervsliv og forskere forsøger at markedsføre København og Øresundsregionen under forskellige navne, men Copenhagen Science City er anderledes, mener Thomas Bjørnholm. Copenhagen Science City er nemlig ikke kun et tænkt begreb, men en fysisk størrelse, der strækker sig fra Haraldsgade-kvarteret i nord over Universitetsparken med biotekforskerparken Cobis til Rigshospitalet og Panum-bygningen i syd. Repræsentanter for erhvervslivet er da også begejstrede. Lægemiddelindustriforeningen Lif, der repræsenterer de store farmaselskaber i Danmark, hilser først og fremmest de massive investeringer i nye bygninger og forskningsfaciliteter velkommen. Chefkonsulent Allan Skårup Kristensen forudser, at ikke kun mindre biotekselskaber, men også større internationale virksomheder vil være interesserede i at etablere specialiserede forskningsafdelinger i bydelen, hvis den kommer op at flyve som planlagt.  Dansk Industri (DI), der repræsenterer en bred vifte af højteknologiske virksomheder inden for såvel life science som clean tech og kommunikationsteknologi, har ikke været direkte involveret i udviklingen af Copenhagen Science City, men underdirektør i DI Charlotte Rønhof har store forventninger til bydelen. Hun opfordrer dog initiativtagerne til at lytte nøje til ønskerne hos de iværksættere, som allerede bruger området. »Om, det bliver en succes afhænger i høj grad af, om det helt lavpraktisk lykkes at tilbyde nogle vilkår for nye virksomheder, som de kan bruge. For eksempel billige lokaler og nem adgang til laboratorier,« siger Charlotte Rønhof. Én af de virksomheder, der allerede er etableret i området, er clean tech-virksomheden Aquaporin, som har opfundet en membran, som er baseret på naturens egen måde at rense vand på. Teknologien har store industrielle muligheder og testes i mange anvendelser. Den amerikanske rumforsknings- organisation NASA har for eksempel indgået en aftale med Aquaporin om at lave rent vand af urin. Virksomheden råder over 300 kvadratmeter laboratorier i virksomhedshotellet Cobis og samarbejder tæt med en bred vifte af forskere inden for nanoscience, kemi og fysik. Claus Hélix Nielsen, der er medstifter af og forskningsdirektør i Aquaporin, glæder sig meget til, at de nye bygninger i området står klar, men han frygter, at sammenhængen i området ikke kommer, hvis ikke folkene bag Copenhagen Science City går mere radikalt til værks. »Mit ønske er, at man nu får hevet de sidste plankeværker ned og får lavet en rigtig campus med alt fra fælles lounge-områder, hvor man kan mødes og diskutere videnskab, over fælles parkeringspladser i området til stisystemer, som kan binde området ordentligt sammen. Når jeg for eksempel skal gå fra Cobis over til H.C. Ørsteds Instituttet eller August Krogh-bygningen er den eneste vej, jeg kan gå uden at få mudder på skoene, over idrætsfolkenes løbebane. Det giver ikke indtryk af sammenhæng i området,« siger Claus Hélix-Nielsen.",
        "metadata": {
            "source": "https://www.berlingske.dk/oekonomi/velkommen-til-copenhagen-science-city",
            "image_url": "https://berlingske.bmcdn.dk/media/cache/resolve/image_x_large/image/20/205325/7833585-28buspix4-copenhagen-sciencjpg.jpeg",
            "publication_time": "Mandag d. 27. oktober 2014, kl. 22.30",
            "author": "Vibeke Lyngklip Svansø",
            "related_links": [],
            "attachments": []
        }
    }
}