{
    "version": "1.0",
    "document": {
        "id": "https://www_berlingske_dk/indland/europas-maaske-grimmeste-station-ligger-i-koebenhavn-den-staar-over-for",
        "title": "Europas måske grimmeste station ligger i København. Den står over for omfattende renovering – der er bare et problem",
        "content": "Den kostede knap en halv milliard kroner at ombygge. Da den nye Nørreport Station åbnede i 2015, var det da også udbredt ros og en international designpris, der mødte den. Nu, ni år senere, er det trafikale knudepunkt en skygge af sig selv – og mere end klar til en omfattende renovering – udenpå såvel som indeni. Granitfliserne på pladsen revner i en grad, der skaber risiko for faldulykker, og der bruges asfalt i stedet for nye, dyre fliser til at lappe hullerne. De 11 høje glascylindre bliver jævnligt udsat for hærværk, men der har ikke været afsat midler til at udskifte glasset. Stationsbygningerne, der burde fremstå hvide og blanke, er beskidte. Graffiti er allestedsnærværende over og under jorden. DSB, som sammen med Københavns Kommune ejer stationen, er sådan set klar til at trykke på knappen. 25 millioner kroner har togselskabet fået bevilget fra et bredt flertal i Folketinget til forskønnelse af Nørreport Station i den såkaldte »Infrastrukturplan 2035«. Der er bare et problem. Nørreport Station blev efter tre års renovering indviet i januar 2015.Fold sammenLæs mereFoto: Mathias Svold (arkiv). Allerede for år tilbage var der omfattende tegn på slid på Danmarks mest trafikerede station, hvor det anslås, at 250.000 mennesker hver dag færdes. I erkendelse af stationens tilstand blev politikerne på Københavns Rådhus og DSB i 2022enige om en foranalyse, der skulle undersøge, hvordan »de funktionelle problemer« kunne løses. Ansvaret er tredelt: Nu planlægger DSB så at begynde sin del af arbejdet. Problemet er, at Københavns Kommune – trodspolitikernes bestyrtelseover stationens tilstand – ikke har fået sat penge af til sin del af projektet. Ej heller har de ansøgt en statslig pulje til formålet. Det fremgår af et notat fra kommunens økonomiforvaltning. »DSB planlægger forskønnelsen af deres del af stationen i 2024-2025. DSB har ønsket, at Københavns Kommune skulle stå for forskønnelsen af den resterende del, som kommunen ejer,« lyder det. »Dette blev dog ikke prioriteret ved seneste budget.« Uden kommunens samtidige bidrag kan det samlede genopretningsprojekt ikke gå i gang,skriver lokalmediet KøbenhavnLIV. De hvide »paddehatte« på Nørreport Station tog hurtigt farve af vind og vejr.Fold sammenLæs mereFoto: Mathias Svold (arkiv). DaConsumer Choice Centeri 2020 skulle vurdere kvaliteten af Europas 50 største togstationer, endte Nørreport på en 49.-plads. Kun den franske station Magenta – som havde rulletrapper, der ikke virkede, ødelagte infoskærme, manglende belysning og utryg stemning – blev bedømt som ringere. »Nørreport Station er kun et cigaretskod fra at være Europas grimmeste,«konstaterede Berlingskes daværende kulturkommentatorAnne Sophia Hermansen dengang: »Nede i gravkammeret på Spor 3 ved man ikke, om man venter på toget til Hillerød – eller til helvede.« Kritikken fangede ejernes opmærksomhed, sagde Lars Gøtke, underdirektør for DSB Ejendomme, forrige år. »Vi blev enige med os selv om, at hun jo havde ret. Det er ikke godt nok, det her,«sagde han til Berlingske. Det var i 2022 Teknik- og Miljøforvaltningens vurdering, at pladsen inden for 15 år vil kræve en totalrenovering, på trods af at den altså blev anlagt for på det tidspunkt blot syv år siden. En plads i København har ellers en forventet levetid på omkring 50 år.",
        "metadata": {
            "source": "https://www.berlingske.dk/indland/europas-maaske-grimmeste-station-ligger-i-koebenhavn-den-staar-over-for",
            "image_url": "https://berlingske.bmcdn.dk/media/cache/resolve/image_x_large/image/175/1758983/24626004-nrreport-station-trappe-metro.jpg",
            "publication_time": "Mandag d. 29. januar 2024, kl. 12.14",
            "author": "Anne Baungaard",
            "related_links": [],
            "attachments": []
        }
    }
}