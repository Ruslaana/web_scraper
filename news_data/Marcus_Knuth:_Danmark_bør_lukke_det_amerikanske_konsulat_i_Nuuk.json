{
    "version": "1.0",
    "document": {
        "id": "https://www_berlingske_dk/kommentarer/marcus-knuth-danmark-boer-lukke-det-amerikanske-konsulat-i-nuuk",
        "title": "Marcus Knuth: Danmark bør lukke det amerikanske konsulat i Nuuk",
        "content": "Det er en hån mod Danmark, når USAs præsident aktivt forsøger at underminere det danske rigsfællesskab ved at blande sig i det grønlandske valg. Derfor må vi tage konkrete skridt, som USA faktisk kan mærke. For præsident Donald Trump respekterer åbenbart kun dem, der sætter hårdt mod hårdt. Et oplagt første skridt fra dansk side kunne være at kræve lukningen af det amerikanske konsulat i Nuuk. For få år siden gav den danske regering nemlig USA –som det eneste land i verden– tilladelse til at åbne et konsulat i Grønland. Det gjorde vi, fordi vi dengang betragtede USA som vores tætteste allierede. Vi stolede blindt på, at det ville tjene både danske og amerikanske interesser, blandt andet ved at styrke handelssamarbejdet. Men nu bruges konsulatet i stedetsom en brik i Donald Trumps politiske spil. Skal vi bare se passivt til, mens USA – som Trump selv formulerede det i sin tale til Kongressen i sidste uge –»one way or another«forsøger at overtage Grønland? »Vi kæmpede side om side med USA i nogle af de hårdeste områder i Irak og Afghanistan, og vi led større tab end mange andre NATO-partnere. Men Donald Trump har tilsyneladende glemt den danske loyalitet,« skriver Marcus Knuth.Fold sammenLæs mereFoto: Ida Marie Odgaard/Ritzau Scanpix. Det smerter mig at foreslå lukningen af det amerikanske konsulat. For jeg elsker USA af hele mit hjerte. Jeg har boet og studeret i USA i flere år, og jeg har arbejdet tæt sammen med både amerikanske soldater og diplomater i Afghanistan og Mellemøsten. Jeg ved, hvor taknemmelige mange amerikanere er for Danmarks urokkelige støtte gennem årtier. Vi kæmpede side om side med USA i nogle af de hårdeste områder i Irak og Afghanistan, og vi led større tab end mange andre NATO-partnere. Men Donald Trump har tilsyneladende glemt den danske loyalitet. For med sit forsøg på at overtage Grønland har han vist sig som en illoyal allieret over for Danmark. Derfor må vi sige fra – nu. Hvis vi ikke gør det, frygter jeg, at Donald Trump vil fortsætte, indtil vi har mistet Grønland. Marcus Knuth er folketingskandidat for Det Konservative Folkeparti og tidligere MF samt formand Folketingets Grønlandsudvalg ",
        "metadata": {
            "source": "https://www.berlingske.dk/kommentarer/marcus-knuth-danmark-boer-lukke-det-amerikanske-konsulat-i-nuuk",
            "image_url": "https://berlingske.bmcdn.dk/media/cache/resolve/image_x_large/image/189/1898860/24908087-med-sit-forsg-p-at-overtage-grnland-har-donald.jpg",
            "publication_time": "Onsdag d. 12. marts 2025, kl. 09.47",
            "author": null,
            "related_links": [],
            "attachments": []
        }
    }
}