{
    "version": "1.0",
    "document": {
        "id": "https://www_berlingske_dk/internationalt/i-dag-er-der-valg-i-storbritannien-her-er-de-fem-premierministre",
        "title": "I dag er der valg i Storbritannien. Her er de fem premierministre, der har bragt Det Konservative Parti til, hvor det er i dag",
        "content": "Når briterne i dag går til stemmeurnerne, tyder alt på, at det bliver Labour med Keir Starmer i spidsen, der løber med valgsejren. Det Konservative Parti står til at lide et historisk stort nederlag, idet det ifølge meningsmålingerne står til at miste 70 procent af dets sæder i parlamentet. I 14 år har Storbritannien haft en konservativ premierminister, og i 14 år har skiftende ledere forsøgt at styre sig gennem skiftende kriser og økonomisk kaos. Briternes tålmodighed er brugt op, og Det Konservative Partis epoke ved roret er efter alt at dømme forbi. Berlingske bringer dig her et overblik over de fem konservative premierministre, der har bragt Det Konservative Parti til, hvor det er i dag. Da den dengang 43-årige David Cameron blev premierminister efter valget 6. maj 2010, var han den yngste af sin slags i Storbritannien i knap 200 år og fik til opgave at stå i spidsen for det systemskifte, Det Konservative Parti havde ventet på. Labour måtte afgive magten, og Cameron dannede en koalitionsregering med Liberaldemokraterne. David Cameron var EU-tilhænger, dengang briterne stemte sig selv ud af EU.Fold sammenLæs mereFoto: Neil Hall/EPA/Ritzau Scanpix. Cameron selv var EU-tilhænger, men anderledes var det for den konservative højrefløj, der blev ledet af Nigel Farage fra Uafhængighedspartiet – også kendt som UKIP. Den unge Cameron talte stort og prangende om briternes lyse fremtid i EU, men den tiltagende EU-skepsis i landet ville ikke slippe. Derfor lovede David Cameron, at briterne ville få deres folkeafstemning, hvis de genvalgte ham ved det foreliggende parlamentsvalg – og genvalgt blev han i 2015, men året efter skulle det vise sig, at han ikke kunne overbevise folket om, at et Storbritannien i EU var svaret. Bruxelles ville nemlig ikke gå med på premierministerens ønsker om særlige vilkår for hans land. Debatten om britisk EU-medlemskab tiltog, og der var ingen vej udenom for Cameron: Folket ville til stemmeurnerne, og det kom det 23. juni 2016. Briterne ville ud af EU. Nederlaget var for stort for EU-tilhængeren Cameron, og derfor tog han konsekvensen dagen efter, hvor han gik af som premierminister. Theresa May, hvis ambition i lang tid havde været at blive premierminister, var egentlig også EU-tilhænger. Derfor var det en delikat øvelse, hun i 2016 stod overfor, da hun som ny premierminister skulle forhandle Brexit-aftalen på plads. Ønskescenariet var for Theresa May et såkaldt »blødt Brexit« – et Brexit, hvor Storbritannien og EU fortsat ville indgå i en handelsaftale, der ville betyde, at Storbritannien kunne forblive en del af EUs indre marked. Omvendt ønskede højrefløjen et »hårdt Brexit«, hvor Storbritannien skulle træde ud af EU med det samme og uden nogen særlige aftaler. Theresa May lykkedes aldrig med at få en Brexit-aftale forhandlet igennem.Fold sammenLæs mereFoto: Henry Nicholls/AFP/Ritzau Scanpix. Det var en svær opgave for Theresa May at forene højrefløjen og oppositionen, så i et forsøg på at styrke sit mandat udskrev hun parlamentsvalg. Manøvren endte dog med at have dén uønskede effekt, at Det Konservative Parti gik tilbage, og May måtte derfor basere sit parlamentariske grundlag på de nordirske unionister i DUP. Efter mange lange og seje forsøg lykkedes det dog aldrig Theresa May at få landet en aftale med briterne og EU om Brexit. Den 24. juli 2019 trak hun sig fra posten som premierminister efter sit fjerde fejlslagne forsøg på en aftale. Selvom Theresa May kun fik knap tre år som premierminister, skulle eftertiden vise, at hendes to efterfølgere ville få endnu mindre tid på posten. Da Boris Johnson, som ellers havde tabt formandsopgøret til May tilbage i 2016, endelig fik lov at komme til roret, var det til stor begejstring for den EU-skeptiske højrefløj. Boris Johnson ville ud af EU, og det ville han nu. Boris Johnsons mange skandaler under corona blev til sidst for meget.Fold sammenLæs mereFoto: Oli Scarff/AFP/Ritzau Scanpix. Dog kunne kan ikke indfri sit løfte om, at det skulle ske inden udgangen af oktober 2019, da forhandlingerne trak ud. Han valgte derfor at forsøge sig – ligesom sin forgænger May – med et parlamentsvalg i december 2019, som havde til formål at styrke hans mandat. Det lykkedes, og Brexit-aftalen faldt endeligt på plads i januar 2020, men Boris Johnson fik ikke lang tid til at nyde sin sejr. Coronaen var kommet til Storbritannien, og snart begyndte Boris Johnsons opførsel at skabe overskrifter. Der var fest i Downing Street, økonomisk kaos og en stemning af en premierminister, hvis dømmekraft haltede. Den 7. juli 2022 trådte Boris Johnson endeligt tilbage efter lang tids kritik. Afsnittet om Liz Truss' periode som premierminister bliver som hendes tid i Downing Street var det. Ultrakort. Den 48-årige konservative politiker havde den nok mest katastrofale regeringsperiode i nyere tid. Liz Truss nåede kun at sidde som premierminister i 49 dage, før hun trak sig.Fold sammenLæs mereFoto: Ann Wang/Reuters/Ritzau Scanpix. I kun 49 dage – fra september til oktober 2022 – sad hun for bordenden i premierministerstolen, som hun af sine partifæller blev skubbet brutalt ud af, da hun med sine bebudede ufinansierede skattelettelser skabte total panik på finansmarkederne. Det mest mindeværdige fra hendes periode var nok det salathoved, der blev døbt Lizzy, som tabloidavisen The Daily Star introducerede briterne for. The Daily Star livestreamede nemlig Lizzy, hvis formål i livet var at forsøge at leve længere uden at rådne, end Truss kunne på premierministerposten. Den 20. oktober 2022 vandt Lizzy. Da Liz Truss' havde forladt Downing Street 10, nærmest før hun overhovedet havde nået at flytte ind, kom den konservative Rishi Sunak til fem dage senere. Rishi Sunak havde under Johnsons periode trukket sig som finansminister på grund af premierministerens uklædelige adfærd, men nu var han tilbage i front for forhåbentlig at kunne vende skuden for et parti, der var hårdt ramt på populariteten. Rishi Sunak udskrev valg til afholdelse 4. juli, til stor overraskelse for alle.Fold sammenLæs mereFoto: Toby Melville/AFP/Ritzau Scanpix. Han skulle rette op på økonomien og få viklet sig ud af eftervirkningerne af Boris Johnsons Brexit-aftale. Det havde han egentlig indtil december 2024 til, da det var der, der senest skulle udskrives parlamentsvalg igen, men til stor overraskelse for alle valgte Sunak at udskrive valg til afholdelse 4. juli, til trods for sit partis skrantende meningsmålinger. Timingen for valget vakte undren, og samme undren over beslutningen må mange konservative stå tilbage med i dag på valgdagen, hvor rivalen Labour efter 14 år med konservativt styre ser ud til at løbe med valgsejren.",
        "metadata": {
            "source": "https://www.berlingske.dk/internationalt/i-dag-er-der-valg-i-storbritannien-her-er-de-fem-premierministre",
            "image_url": "https://berlingske.bmcdn.dk/media/cache/resolve/image_x_large/image/181/1813324/24743706-rishi-sunak-forventes-at-g-af-som-konservativ-led.jpg",
            "publication_time": "Torsdag d. 04. juli 2024, kl. 11.48",
            "author": "Camille Koeller",
            "related_links": [],
            "attachments": []
        }
    }
}