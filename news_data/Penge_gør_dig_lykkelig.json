{
    "version": "1.0",
    "document": {
        "id": "https://www_berlingske_dk/kommentatorer/penge-goer-dig-lykkelig",
        "title": "Penge gør dig lykkelig",
        "content": "Forskelle i rigdom fører kun til misundelse og kriminalitet, fordi de fattige begynder at stjæle. Det er jantelov gjort til almen visdom, ja næsten en videnskab. Faktisk er der videnskab bag. Økonomerne kalder det »Easterlin-paradokset« efter økonomen Richard Easterlin, der i 1974 – måske – viste, at når et samfunds rigdom kommer over et vist basalt niveau af fornødenheder, så stiger lykken ikke med flere penge. I stedet havner man i en »hedonistisk trædemølle«, hvor man baserer sin lykke på at være rigere end naboen. Vi er lykkelige, når vi har en 42” fladskærm, og naboen kun har en 36”, men hvis vi bare havde transistorradioer, ville vi være lige lykkelige. Det er naturligvis økonomisk drømmesnak for socialdemokratiske ligemagere, og heldigvis er Easterlin-paradokset blevet udfordret flere gange, senest af den amerikanske økonom Justin Wolfers, der har akkumuleret de seneste årtiers dusinvis af Gallupmålinger verden over, og resultatet er ganske klart: Flere penge gør dig mere lykkelig, og det betyder ikke ret meget for din lykke, om din nabo har mere eller mindre. Tænk på følgende eksempel fra Wolfers: Hvert år immigrerer titusindvis af mexicanere til USA. Det er de ressourcestærke, der tager nordpå, men i USA skal de starte forfra med lange arbejdstider og dårlig løn. Hvorfor i alverden tager de til USA for at blive en del af underklassen, når de kunne blive i Mexico og være middelklasse og være relativt langt rigere? Det gør de naturligvis, fordi de håber på at opnå en langt højere absolut rigdom i USA end de kan nå i Mexico, fordi USA er et langt rigere land med mange flere muligheder. De vil gerne skabe bedre vilkår for deres børn, og de ved godt, at det ikke er bedre at have flere høns end naboen hjemme i Tijuana, når man i stedet kan tage del i den amerikanske drøm og sende børnene på college. Skidt med fladskærme og overfladisk forbrug. Rigdom handler om noget langt dybere: Penge er muligheder, åbninger, fremtid. Penge er fravær af nød, penge er sikkerhed, og vækst skaber flere muligheder for dig og din familie. Det fatter mexicanerne. Gør du? Gør vi?",
        "metadata": {
            "source": "https://www.berlingske.dk/kommentatorer/penge-goer-dig-lykkelig",
            "image_url": "https://berlingske.bmcdn.dk/media/cache/resolve/image_x_large/image/73/736313/4096263-lars-christian-hvidberg.jpg",
            "publication_time": "Mandag d. 23. maj 2011, kl. 22.30",
            "author": null,
            "related_links": [],
            "attachments": []
        }
    }
}