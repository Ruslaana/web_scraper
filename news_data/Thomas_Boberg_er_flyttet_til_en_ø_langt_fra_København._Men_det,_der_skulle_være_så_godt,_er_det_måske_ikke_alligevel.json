{
    "version": "1.0",
    "document": {
        "id": "https://www_berlingske_dk/litteratur/thomas-boberg-er-flyttet-til-en-oe-langt-fra-koebenhavn-men-det-der",
        "title": "Thomas Boberg er flyttet til en ø langt fra København. Men det, der skulle være så godt, er det måske ikke alligevel",
        "content": "Det var et tip fra vennerne, der sendte dem afsted. Digteren, hans hustru og deres søn. Afsted til en lille ø nord for Lolland. Afsted til det landlige. Det idylliske. Det insulære. Afsted til alt det, der er så modsat storbyen, som tænkes kan. Afsted til et sted, der slet ikke ligner det København NV, de kom fra. Det var en lang rejse. Ikke i afstand, men på alle andre måder. Det er den rejse til det anderledes andet,Thomas Bobergsgode, nye roman, »Insula«, handler om. Skiftevis pessimistisk og optimistisk. »Var jeg på vej ud i en blindgyde?« spørger han sig selv et sted. »To års mange rejser rundt i landet i søgen efter et nyt sted at bo kan ligefrem være slut,« lyder det anderledes optimistisk på en af romanens andre sider. Uanset hvad er det stressende at flytte sig. Flytning siges at være på linje med sygdom, død og skilsmisse, reflekterer hovedpersonenThomas, og stressniveauet stiger til en voldsom sitren. Flytningen er ved at rive familien fra hinanden, og så er der øen i sig selv, i al dens brogethed, med alle dens udfordringer. Der er både vækst og forfald. Der er sæsonarbejdere, der taler en højlydt blanding af dansk og engelsk og spansk og italiensk og portugisisk, og der er deres modsætninger, de fire storbønder, der fletter fingre, selv om de er fjender. Der er ham, de kalder Blåskæg, han er grim. Hans store griseindustri befinder sig nogle hundrede meter fra familiens hus. Alting stinker af gylle. Puha. Og han går ture, Thomas, og når han går ture, passerer han nogle gange Den Gamle Ølstue. »Øens drukkenbolte har mødetid der fra morgenstund har guld i mund,« skriver han. Der er ham, de kalder Rottefængeren. Han er en del af gruppen. Det samme er kloakmesteren, som tilsyneladende og under visse omstændigheder er Rottefængerens chef. Der er så mange forskellige af dem. Menneskene. I sin nye bog »Insula« skriver Thomas Boberg om at flytte væk fra København og til en lille ø nord for Lolland. Om menneskene, glæderne og sorgerne.Fold sammenLæs mereFoto: Gyldendal. På øen er mennesker ikke en masse, skriverThomas. De er en ujævn flok af forskelle, og de finder ud af, at han, Thomas, laver noget med ord, at han skriver bøger, og at det vist er noget med digte, og at han også nu for tiden skriver om det, han ser: Historier om øens mennesker. Som den om Eva, der boede i Nysted på Lolland med sin kæreste, men som mødte styrmandens blik, da hun tog færgen, og som forelskede sig hovedkulds, og forelskelsen var gensidig. Som den om Gakgængeren, hvis kød er så populært, at folk står i kø. Som den om ham fyren med lystfiskerhatten klæbet til kraniet, Marco, serberen, som Thomas tit ser komme cyklende, og som fik job som frugtplukker på øen, og som ikke vil tilbage til Serbien. Som den om Bill, der engang skrev en tekst til et berømt hit af Gasolin, men som endte på et plejehjem i Nakskov. Thomas skriver og skriver, han skriver om alle de mennesker, der har fundet sig – eller fandt sig – mere eller mindre til rette på øen. Om alle de drømme, der holdt. Om alle de drømme, der ikke holdt. Han skriver om sin elskede hustru, Rebecca, den viljefaste, og om sin elskede søn, Hugo, der en dag ikke vil i skole, og som døjer så meget, selv om det hele skulle være så let, og som har en vidunderlig sans for at digte historier og lave poesi. Som her: »Når blomsterne folder sig ud er det for solenglenes skyld«. Og han skriver, så der også kommer glimt af den voksne digter Thomas Boberg i romanen: »Solstrålerne perforerer en mørk søjle, der forbinder himmel og hav,« skriver han for eksempel et sted, og sådan bevæger romanen sig hele tiden. Fra det poetiske til det jordnære. Og konstant med denne følelse hos Thomas, af, at det hele kunne være helt anderledes. At han måske slet ikke dur til det her. At han ikke slår til. Her poetisk formuleret: »Jeg længes efter mit rum. Jeg må ind i alfabetet. Det kan ikke vente. Det må vente.« Og nogle gange må han bare ud af huset, tvivleren Thomas. Væk fra de tusind ting i hjem og have, som han skriver. Løbe ad helvede til. Springe i vandet. »Jeg har jo ikke grønne fingre, ingenting vil lykkes for mig,« skriver han opgivende. Og hvad skal der i øvrigt ske med sønnen? Med hans kammerater? Med hans skolegang? Der er dage og nætter, hvor bekymringerne om skolen æder tiden, forstår man på Thomas, og på et tidspunkt lukker ø-skolen, for moderskolen inde på »fastlandet«, Lolland, klipper navlestrengen, og så står den bare der, skolebygningen, børneløs, og det går jo ikke. Uden skole ingen tilflyttere, intet ø-liv, ingen ø. Det er så trist. Men er det hele bare trist? Ikke kun. For der findes jo gode mennesker, og der findes kærlighed, og der findes muligheder og håb, og Thomas er ingen jammerkommode, han er digter, og han digter godt om sig selv og sine nærmeste. Spørgsmålet er så, om det går? Trods alt? Man har sine tvivl. Eller som Thomas selv skriver et sted hen imod slutningen: »Der er ikke mange korn tilbage i mit ø-timeglas.« Insula Forfatter:Thomas Boberg.Sider:382.Pris:299,95.Forlag:Gyldendal",
        "metadata": {
            "source": "https://www.berlingske.dk/litteratur/thomas-boberg-er-flyttet-til-en-oe-langt-fra-koebenhavn-men-det-der",
            "image_url": "https://berlingske.bmcdn.dk/media/cache/resolve/image_x_large_vertical/image/182/1828597/24777348-thomas-boberg-skriver-om-faderopgret-i-hans-nye-d.jpg",
            "publication_time": "Tirsdag d. 27. august 2024, kl. 15.06",
            "author": null,
            "related_links": [],
            "attachments": []
        }
    }
}