{
    "version": "1.0",
    "document": {
        "id": "https://www_berlingske_dk/samfund/det-er-bare-for-belejligt-at-sige-vi-gled-fra-hinanden_-jeg-koeber-den-ikke",
        "title": "»Det er bare for belejligt at sige: Vi gled fra hinanden. Jeg køber den ikke«",
        "content": "Klicheerne stod i kø derude på villavejen i Vanløse. Én efter én gik de forbi ham og hånede ham for at være så satans indbildsk. Havde han virkelig i en alder af 40 år troet, at skilsmissen ikke ville ramme ham? At lige præcis hans parforhold ikke ville gå i farlig hverdagstrummerum? At han skulle være undtagelsen fra den statistik, der om noget præger danskernes liv? »Før jeg selv kom ud i en skilsmisse, var jeg nok ret fordomsfuld omkring folk, der blev skilt. Det var helt klart deres egen skyld, og de havde ikke arbejdet nok for parforholdet. Det skammer jeg mig over i dag,« siger Marcus Winther-John. FAKTAMarcus Winther-JohnMarcus Winther-John er singer-songwriter. Han debuterede i 1994 som forsanger, rytmeguitarist og sangskriver i bandet Inside The Whale. Efter gruppen blev opløst i 2001, udgav han to soloplader under navnet Winther-John. Først albummet Grow og siden albummet Come To Copenhagen. I dag arbejder han som musiker og sangskriver - og deler sine tanker som skilsmisse-far samt meget andet på detsomwinther-johnskriver.blog.FOLD UD Marcus Winther-John er singer-songwriter. Han debuterede i 1994 som forsanger, rytmeguitarist og sangskriver i bandet Inside The Whale. Efter gruppen blev opløst i 2001, udgav han to soloplader under navnet Winther-John. Først albummet Grow og siden albummet Come To Copenhagen. I dag arbejder han som musiker og sangskriver - og deler sine tanker som skilsmisse-far samt meget andet på detsomwinther-johnskriver.blog. Han byder på kaffe i det hus, der igennem flere år var scenisk bagtæppe for familielivet. Mor, far og to sønner. Kerne-classic. En tilværelse af den ordinære, indkøb-madpakke-sofa-sædvanlige slags, som musikeren og sangskriveren aldrig havde en grund til at stille sig kritisk overfor. Han var sin familie, og familien var ham. I dag blogger han om at være fraskilt. Om at være endnu en historie i et tilsyneladende ustoppeligt samfundsfænomen, hvor par efter par siger farvel og tak til hinanden. Marcus Winther-John er selv opvokset i en kernefamilie og har i sin barndom og ungdom aldrig oplevet skilsmisser på tæt hold. Men da han nærmede sig de 40 år, begyndte der at ske noget i de ellers så solide ægteskaber omkring ham. En usynlig hånd gik determineret i gang med at splitte det faste og genkendelige op. »Jeg havde ikke noget at spejle mig i eller en erfaring at læne mig op ad. Skilsmisse var nyt territorium. Da stimen af skilsmisser kom i min vennekreds, var det par, hvor børnene var blevet større, og 40-årskrisen begyndte. Jeg så dem som særtilfælde, hvor »hun jo også var lidt irriterende«. Selv da mente jeg ikke, at skilsmissen ville ramme mig. Jeg følte mig helt og aldeles fritaget for, at det kunne blive mig.« Musikeren Marcus Winther-John deler sine tanker om at være skilsmisse-far og meget andet på detsomwinther-johnskriver.blog. Foto: Niels Ahlmann OlesenFold sammenLæs mere Ligesom i så mange andre historier om skilsmisse begyndte det med parterapi. Session efter session, hvor parforholdet blev talt igennem. Over 20 års samvær mellem Marcus Winther-John og hans nuværende ekskone blev taget op til revision. Klicheen stod der fra dag et: Hverdagen var blevet for meget hverdag. »En dag fandt jeg så ud af, at hun havde fundet en anden, og det var slut. For mig kom det som et chok, at hun var klar til at sige farvel. Hun kunne ikke mærke sin kærlighed til mig, sagde hun. Jeg var villig til at gøre hvad som helst på det tidspunkt for at holde sammen på os. Men parterapien var fra hendes side nok mere et tøvende forsøg på at udfase parforholdet. Det kan jeg godt se i dag. Det er en kæmpe beslutning at tage.«  Marcus Winther-John har siden hørt den samme historie fra andre mænd: Kvinden tager initiativ til parterapi, men har inderst inde allerede taget en beslutning om at afslutte parforholdet. »Det gav en skævhed i den efterfølgende proces. Hun var jo allerede videre, og jeg skulle først til at forstå, at det nu var virkeligheden. Det første halve år var svært for mig. Jeg kunne slet ikke forstå, at hun bare kunne komme videre så upåvirket. At hun kunne komme ind ad døren, aflevere børnene og smalltalke, imens jeg havde lyst til at ligge i fosterstilling,« siger han. Dagene efter var forfærdelige, husker han. Han følte sig syg. En slags konstante tømmermænd med kvalme. Marcus Winther-John karakteriserer sig selv som et menneske, der altid har forholdt sig optimistisk til verden. Derfor var det nyt for ham at gå helt i sort. »Jeg havde børnene de første dage, og det var meget godt. Så var der noget at stå op til. Det kom bag på mig, hvor fysisk en oplevelse en skilsmisse faktisk er. Efter noget tid begyndte jeg at lave aftaler med mig selv for at holde mig oven vande. Jeg skulle blandt andet spise en omelet hver dag og tage en løbetur. Det hjalp, fordi der var så mange spørgsmål at forholde sig til: Hvad sker der? Hvorfor føler hun sådan? Hvad laver de mon nu? Hvor lang tid har det stået på? Det var selvpineri, og med reglerne satte jeg grænser for det.« FAKTASkilsmisser i DanmarkI 2015 blev 16.343 danskere skilt. I 2016 blev 17.222 ægtepar skilt. Syv ud af ti af disse par havde fælles børn.Der er størst skilsmissehyppighed blandt ægtepar med fælles børn, når det yngste barn er fem år. Halvdelen af skilsmisserne blandt par med børn sker inden yngste barn er fyldt ti år.Fra yngste barn er fem-seks år, er der et jævnt fald i skilsmissehyppigheden i takt med, at børnene bliver ældre. Der er ikke noget tydeligt tegn på, at der er større skilsmissehyppighed i forbindelse med, at børnene flytter hjemmefra.Kilde: Danmarks StatistikFOLD UD I 2015 blev 16.343 danskere skilt. I 2016 blev 17.222 ægtepar skilt. Syv ud af ti af disse par havde fælles børn. Der er størst skilsmissehyppighed blandt ægtepar med fælles børn, når det yngste barn er fem år. Halvdelen af skilsmisserne blandt par med børn sker inden yngste barn er fyldt ti år. Fra yngste barn er fem-seks år, er der et jævnt fald i skilsmissehyppigheden i takt med, at børnene bliver ældre. Der er ikke noget tydeligt tegn på, at der er større skilsmissehyppighed i forbindelse med, at børnene flytter hjemmefra. Kilde: Danmarks Statistik Det var hans veninde, der sagde det. Lad nu være med at lægge hele lykken over i hænderne på ekskonen, lød det. Han forsøgte at sætte fuldt stop for tankerne om ham, hendes nye kæreste. I stedet førte Marcus Winther-John en lang samtale med sin ekskone i hovedet, hvor han sagde de ting til hende, han ønskede at komme ud med. »Det, jeg gerne ville sige til hende, var, at jeg godt kunne forstå, at det var spændende at se på en anden. De tanker har vi jo alle haft. Men for mig var det ikke noget, der seriøst kunne konkurrere med det langvarige forhold og familien. Jeg kunne ikke få det til at give mening, at hun ikke kunne se det. Det ville jeg gerne fortælle hende.«  Et år inden hans egen skilsmisse, blev naboerne på vejen skilt. Dengang havde de talt om, at et farvel i hvert fald ikke skulle ramme dem. Marcus Winther-John kunne se på nært hold, hvor hårdt arbejde en skilsmisse var, og hvor meget det sled på dem derinde ved siden af. »I mine øjne var alt negativt ved andres skilsmisser. Jeg kunne ikke se, at der kom noget godt ud af dem. Det var jo på grund af den der helt indgroede tro på, at man er sammen, og så har man sin familie. Jeg har selvfølgelig været bevidst om, at man som mand og kvinde kunne føle sig uforløst i et parforhold. Tanken lå alligevel langt fra mig. Mit mindset var, at vi var det her lille familiehold, der skulle holde sammen. Og jeg følte ikke, at jeg gik på kompromis med mig selv i den konstellation,« siger Marcus Winther-John. Hun var 16 år, da de blev kærester. Han var 19 år. Den aldersforskel fulgte nok med ind i parforholdet, lyder hans egen efterrationalisering i dag. Han var den »voksne«, der i 1990erne og i en tidlig alder blev danmarkskendt som forsanger i bandet Inside the Whale. Arbejdet med musik har givet plus på ego-kontoen og har forskånet ham for følelsen af at gro fast. Foto: Niels Ahlmann OlesenFold sammenLæs mere Marcus Winther-John erkender det blankt. Han har haft det privilegium at kunne dyrke sig selv igennem sit arbejde. Alligevel bliver han til stadighed dybt provokeret af, når voksne mennesker siger, at de har glemt, hvem de er i familien. »Det er bare for belejligt at sige: Vi gled fra hinanden. Jeg køber den ikke. Den forelskelse, man har sammen, transformerer sig jo til noget andet efter 20 år sammen. Den bliver noget andet og større. Jeg har forsøgt at forstå, hvorfor min ekskone havde et behov, der lå ud over denne familie. Det er nok den største sorg. Hvorfor skulle det være udenfor familieenheden? Det kæmper jeg stadig med at tilgive hende for.« Imens han var på turne i USA, flyttede hun alle sine ting ud af huset. Marcus Winther-John blev boende i huset. Nu er livet sat ind i en moderne skilsmissemodel: De er enige om at få hverdagen og 7/7-ordningen med de to drenge på i dag 13 og 11 år til at fungere. De er enige om, at børnene skal have det godt. De har heller ikke forsøgt at gøre det hele værre for hinanden. »Det tog lang tid at vænne mig til min tid alene. Jeg havde en mærkelig dårlig samvittighed over bare at være her uden børn. Alene-ugerne blev fyldt op med vennebesøg eller koncerter. Der skulle ske noget. Især om aftenen. Jeg kunne ikke holde stunderne med mig selv alene ud, fordi de blandt andet mindede mig om, at halvdelen af mine børns barndom var blevet taget fra mig. At jeg ikke kunne se dem.« FAKTAHvorfor bliver vi skilt?Hr. og fru Danmark har ondt i parforholdet, og i løbet af livet bliver det rungende ja ofte til et klart nej. I en artikelserie sætter Berlingske fokus på, hvor og hvorfor vi går skævt af hinanden, når først risene er faldet til jorden, og bryllupsklokkerne har ringet virkeligheden ind.Første del af serien blev bragt lørdag 25. februar. Den og seriens øvrige artikler kan læses på b.dk/skilsmisserFOLD UD Hr. og fru Danmark har ondt i parforholdet, og i løbet af livet bliver det rungende ja ofte til et klart nej. I en artikelserie sætter Berlingske fokus på, hvor og hvorfor vi går skævt af hinanden, når først risene er faldet til jorden, og bryllupsklokkerne har ringet virkeligheden ind. Første del af serien blev bragt lørdag 25. februar. Den og seriens øvrige artikler kan læses på b.dk/skilsmisser Der er stadig en underlig dobbelthed i det. Den ene uge er han familiefaren Marcus, der laver aftensmad til drengene og handler ind i Føtex. Den anden uge er han Marcus, der kan gå ud i verden som sig selv. »Første gang jeg gjorde mig klar til en date, følte jeg mig som en teenager. På den ene side var jeg den voksne Marcus, der sagde til sig selv, at vi bare er to voksne mennesker, der skal mødes. På den anden side var det grænseoverskridende. Det var vildt mærkeligt i begyndelsen, hvor jeg skulle sige, at jeg var en fraskilt far. Jeg havde selv set de fraskilte som en slags kærlighedsspedalske. Nu sad jeg der selv som én.« Jo længere tid, der er passeret, desto mere er det gået op for Marcus Winther-John, at der er ting, han har overset. Små detaljer, der lagt sammen førte til det endelige brud. Da han selv blev mødt af et kompliment fra en kvinde på en date, indså han, at det var noget af det, der havde været en mangelvare på hylderne i hans eget parforhold. »Jeg havde negligeret det. Det indrømmer jeg. Jeg var jo selv som en hundehvalp efter komplimenter. Jeg logrede helt glad og opdagede, hvor meget jeg havde savnet det.«  Skilsmissen gik igennem i foråret 2015. Nu var det officielt. Marcus Winther-John var en del af de fraskilte. Den gruppe af danskere, han aldrig havde troet, at han skulle blive en del af. Dag for dag er han på en eller anden måde faldet på plads i huset med sig selv. Han har også fået en kæreste. Midt i inventaret, der er hans, står stadig en ting, der aldrig flyttede ud, selvom hun gjorde: Den sorg, som de fleste fra skilsmisse-statistikken kan nikke genkendende til. Sorgen over, at familien ikke er ham og han ikke er familien. »Der vil altid være et men. Der vil altid være et savn efter familien. Splittelsen af familien er en sorg, som jeg aldrig kommer over. Det er en unaturlig tilstand for mig at være i. Uanset hvor godt det ellers går. Og jeg vil altid savne mine børn, når de ikke er her. Det er mere familiekonstellationen, jeg savner, end min ekskone. Det er selve ideen om en familie.«",
        "metadata": {
            "source": "https://www.berlingske.dk/samfund/det-er-bare-for-belejligt-at-sige-vi-gled-fra-hinanden.-jeg-koeber-den-ikke",
            "image_url": "https://berlingske.bmcdn.dk/media/cache/resolve/image_x_large/image/102/1021908/16534687-05magmracus-winther-john-3jpg.jpeg",
            "publication_time": "Lørdag d. 04. marts 2017, kl. 17.17",
            "author": "Nathalie Ostrynski",
            "related_links": [],
            "attachments": []
        }
    }
}