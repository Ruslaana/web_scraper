{
    "version": "1.0",
    "document": {
        "id": "https://www_berlingske_dk/kultur/priden-er-stemplet-ind-i-en-af-verdens-mest-betaendte-konflikter-her-er",
        "title": "Priden er stemplet ind i en af verdens mest betændte konflikter – her er »vores grænse«",
        "content": "En konflikt i det danske lgbtq+-miljø er blusset op. Gnisten, der antændte bålet, kom i sidste uge, da Copenhagen Pride tog stilling til en af verdens mest komplicerede konflikter, altså den, der udspiller sig i Mellemøsten lige nu. Organisationen, der særligt er kendt for sin store, farverige parade gennem de københavnske gader, kræver nu, at deres sponsorere fortæller om »engagement, investeringer og tilstedeværelse« i Israel og Gaza. Siden organisationen annoncerede det, har det stået delvist uklart, hvad det præcis betyder. I går skrev organisationens kommunikationschef, Mariya Staugaard, en mail til Berlingske, hvor hun uddyber, hvad det præcis er, Copenhagen Pride ikke vil acceptere: »Der er ikke nogen, der bliver udelukket bare for at have forbindelser til Israel. Det er direkte forbindelser, investeringer eller økonomisk bidrag til menneskerettighedskrænkelser, som går imod vores etikpolitik. Det er vores grænse.« På sin Facebook-side skriver Copenhagen Pride også: »Vi står solidarisk med det palæstinensiske folk.«  Udtalelsen fra Copenhagen Pride er mildt sagt blevet mødt af skepsis. Folk i miljøet mener, at priden har udviklet sig til et politisk organ,der i højere grad fokuserer på udenrigspolitik end på ligestilling og homoseksuelles rettigheder. »Det hele er vendt på hovedet nu, og det går i den helt forkerte retning. I stedet for at gøre opmærksom på homoseksuelles forhold og at arbejde for at gøre dem bedre i Danmark er Copenhagen Pride nu begyndt at føre stærkt kritisabel udenrigspolitik på baggrund af en ulykkelig situation,« siger Carsten Nagel til Berlingske. Han er homoseksuel og har sågar skrevet om homoseksuel kultur i flere bøger, og i går sagde han »stop« på vegne af det, han kalder »det tavse flertal«. Priden er – ifølge ham – blevet umulig at være i for mange homoseksuelle. På den anden side står filmfestivalen MIX CPH, der skulle have vist en række lgbtq+-film under Winter Pride, der netop har været afholdt. Få dage inden arrangementet valgte festivalen dog at aflyse alle sine arrangementer. Årsagen var netop,at Copenhagen Pride ikke afkrævede informationer fra deres samarbejdspartneres involvering i Israel. Det krav har Copenhagen Pride så valgt at efterkomme.",
        "metadata": {
            "source": "https://www.berlingske.dk/kultur/priden-er-stemplet-ind-i-en-af-verdens-mest-betaendte-konflikter-her-er",
            "image_url": "https://berlingske.bmcdn.dk/media/cache/resolve/image_x_large_vertical/image/176/1769687/24648620-.jpg",
            "publication_time": "Torsdag d. 29. februar 2024, kl. 13.40",
            "author": "Anne Meisner Synnestvedt",
            "related_links": [],
            "attachments": []
        }
    }
}