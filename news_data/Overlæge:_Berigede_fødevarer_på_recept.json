{
    "version": "1.0",
    "document": {
        "id": "https://www_berlingske_dk/videnskab/overlaege-berigede-foedevarer-paa-recept",
        "title": "Overlæge: Berigede fødevarer på recept",
        "content": "Vi finder i stigende grad varer tilsat forskellige vitaminer på hylderne i supermarkedet. Men fødevarer, der kunstigt er tilsat ekstra vitamin A, E og betakaroten, kan øge din dødelighed med op til syv procent. Et nyt dansk studie fra Rigshospitalet viser, at vitaminpiller, i stedet for at gøre os sundere, øger vores dødelighed. Og der er ikke nogen forskel på, om vi får vitaminerne fra piller eller fra fødevarer, der er blevet tilsat vitaminer, forklarer manden bag studiet, overlæge dr. med. Christian Gluud: - Det er de samme vitaminer, det vil sige, at det er de samme risici, når de bliver optaget i kroppen. Ved begyndelsen af 2012 havde fødevarestyrelsengodkendt over 100 ansøgningerom salg af berigede fødevarer i Danmark. Det er en udvikling Christian Gluud ser på med bekymring: - Jeg mener generelt, at det at berige fødevarer med vitaminer eller andre ting er meget farligt i det hele taget. Det er især energidrikke, mælk og juice der har fået tilsat vitaminer eller mineraler, der er blevet tilladt, men også morgenmadsprodukter, mel og margarine med ekstra vitaminer, kan i dag findes på hylderne i de danske butikker. Det er sket på trods af at der, ifølge Christian Gluud, aldrig er lavet store undersøgelser der beviser, at det gavner befolkningen at tilsætte vitaminer til fødevarer. På baggrund af Rigshospitalets undersøgelse anbefaler forskerne derfor, at reglerne på området ændres. - Vi anbefaler, at produkterne skal fjernes fra fødevareafdelingen og gøres receptpligtige. Så kan folk, der har behov for dem, gå til deres læge og få udskrevet en recept, siger Christian Gluud. Fødevarestyrelsen vil dog, ifølge Videnskab.dk, vente med at tage stilling til resultaterne af studiet, indtil de er forelagt for eksperter fra DTU. Forskerne fra Rigshospitalet har med overlæge Christian Gluud i spidsen samlet undersøgelser fra hele verden, om hvordan det påvirker mennesker at indtage ekstra vitaminer. Over 300.000 mennesker er blevet undersøgt, og konklusionen er, at ekstra indtag af vitaminer hver dag øger dødeligheden med gennemsnitligt fire procent. - Mange mennesker har en forestilling om at jo flere vitaminer, de spiser, jo bedre. Vores forskning har vist, at sådan forholder det sig ikke, konkluderer Christian Gluud. Især A-vitamin har vist sig at være usundt. I forsøg har det vist sig at frembringe en overdødelighed på syv procent, over det dobbelte af hvad indtagelse af E-vitamin kan medføre. Artiklen er skrevet i samarbejde med journalistuddannelsen på RUC",
        "metadata": {
            "source": "https://www.berlingske.dk/videnskab/overlaege-berigede-foedevarer-paa-recept",
            "image_url": "https://berlingske.bmcdn.dk/media/cache/resolve/image_x_large/image/38/387775/5011272-vitaminer.jpg",
            "publication_time": "Lørdag d. 24. marts 2012, kl. 20.10",
            "author": null,
            "related_links": [],
            "attachments": []
        }
    }
}