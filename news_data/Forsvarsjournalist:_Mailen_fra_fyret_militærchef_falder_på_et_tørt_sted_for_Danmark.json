{
    "version": "1.0",
    "document": {
        "id": "https://www_berlingske_dk/indland/forsvarsjournalist-mailen-fra-fyret-militaerchef-falder-paa-et-toert-sted",
        "title": "Forsvarsjournalist: Mailen fra fyret militærchef falder på et tørt sted for Danmark",
        "content": "Den mail, der angiveligt fik chefen for den amerikanske Pituffik Space Base i Nordgrønland fyret, vil blive taget godt imod i det politiske system herhjemme. Det vurderer Berlingskes forsvarsjournalist, Andreas Lindqvist, for ifølge ham vidner det om, at der er kræfter i det amerikanske forsvar, der har det svært med den førte politik. »Det falder på et tørt sted for Danmark,« siger han: »Hvor mange, der så bakker op om den linje, er det meget svært at sige noget om.« Susannah Meyers var chef for det, der tidligere var kendt som Thulebasen, da vicepræsident J.D. Vance 28. marts på opsigtsvækkende vis kom på besøg. Nu er hun blevet fyret som basechef på grund af »manglende tillid til hendes evne til at lede«, som det lyder i enerklæringfra det amerikanske militær. Slet skjult anklages hun for ikke at have været »upartisk« i udførelsen af sine opgaver. Få dage efter besøget fra toppolitikeren sendte Meyers ifølge militærmediet Military en mail til basens ansatte, hvor hun tog afstand fra Vances kritik af den danske håndhævelse af territoriet. Susannah Meyers til venstre taler med J.D. Vance og hans hustru, Usha Vance, på Pituffik Space Base.Fold sammenLæs mereFoto: Jim Watson/AFP/Ritzau Scanpix. Hvad hendes motiv har været, er ifølge Andreas Lindqvist svært at sige præcist. Måske gik vicepræsidentens angreb på Danmark så meget imod hendes principper, at hun måtte reagere. Måske ville hun gerne væk fra basen, og måske ville hun skabe sammenhold. »Pituffik-basen er jo et lille specielt sted, der er meget afskåret. Der er både ansat amerikanere, danskere og grønlændere,« siger Andreas Lindqvist: »Hun kan have haft brug for at skabe sammenhold i en underlig tid.« Det er dog ifølge forsvarsjournalisten værd at bemærke, at udviklingen sker på et tidspunkt, hvor alt ikke er, som det plejer i det amerikanske militær. »For mange i det amerikanske militær er det svært at forstå Trump-administrationens nye linje, når man i mange år har samarbejdet internationalt i en NATO-kontekst,« siger han: »Det er et kursskifte, man ikke er enig i.« Selvom det storpolitiske trekantsdrama mellem USA, Grønland og Danmark fylder meget herhjemme, er det dog ikke det, der lige nu optager det amerikanske militær mest. Her er den helt store sparekniv nemlig hevet frem, hvilket ifølge Andreas Lindqvist vækker frustration i en tid, hvor den politiske militære linje er i forandring. Derfor er der i forvejen en anspændt stemning internt. ",
        "metadata": {
            "source": "https://www.berlingske.dk/indland/forsvarsjournalist-mailen-fra-fyret-militaerchef-falder-paa-et-toert-sted",
            "image_url": null,
            "publication_time": "Fredag d. 11. april 2025, kl. 09.56",
            "author": "Anne Meisner Synnestvedt",
            "related_links": [],
            "attachments": []
        }
    }
}