{
    "version": "1.0",
    "document": {
        "id": "https://www_berlingske_dk/virksomheder/ukendt-kosmetikdronning-koeber-parfumefirma-tilbage",
        "title": "Ukendt kosmetikdronning køber parfumefirma tilbage",
        "content": "Den i offentligheden ukendte 64-årige kosmetikdronning Ellinor Sæther har via et holdingselskab købt firmaet Heinemann-Sæther tilbage fra den familieejede tyske detail- og logistikgigant Gebr. Heinemann. Det skriver Børsen. Ellinor Sæther ønsker ikke at oplyse prisen på købet. Heinemann-Sæther, som har skiftet navn til Sæther Nordic, distribuerer mere end 50 mærker inden for kosmetik og parfume. Firmaet har hovedsæde i Farum. Elinor Sæther vandt sidste år Danish Beauty Awards ærespris i forbindelse med uddelingen af priserne for bedste skønhedsprodukter. Sæther A/S blev stiftet af Ellinor Sæther i 1983 og er i dag en af de største distributører af diverse kosmetikmærker på det danske marked. Siden er selskabet vokset kraftigt. Det omsætter op mod en halv mia. kr. og har 200 ansatte. I 2000 købte Gebr. Heinemann halvdelen af selskabet, og i 2008 købte tyskerne de resterende aktier.",
        "metadata": {
            "source": "https://www.berlingske.dk/virksomheder/ukendt-kosmetikdronning-koeber-parfumefirma-tilbage",
            "image_url": "https://berlingske.bmcdn.dk/media/cache/resolve/image_x_large/image/47/473239/3227983-til-npfarkiv-ellionor-saether.jpg",
            "publication_time": "Torsdag d. 28. oktober 2010, kl. 09.17",
            "author": "Bent Højgaard Sørensen",
            "related_links": [],
            "attachments": []
        }
    }
}