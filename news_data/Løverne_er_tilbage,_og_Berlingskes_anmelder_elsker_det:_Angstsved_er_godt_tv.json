{
    "version": "1.0",
    "document": {
        "id": "https://www_berlingske_dk/skaerm/loeverne-er-tilbage-og-berlingskes-anmelder-elsker-det-angstsved-er-godt-tv",
        "title": "Løverne er tilbage, og Berlingskes anmelder elsker det: Angstsved er godt tv",
        "content": "»Løvens Hule« er et grimt program, hvis man tænker over det. Sat i en fesen kælder, fyldt med kedelige plancher, bundlinjetal og ord som »likviditet«, »værdiansættelse« og »skalerbarhed«. Som udefrakommende skal man anstrenge sig for at forstå løvelingoen – i hvert fald hvis man hverken læser avisernes businesssektioner eller har studeret påCBS. Og det må de færreste af seerne have gjort. Der er nemlig i snit mere end 700.000. Og det er efter et markant fald på næsten 200.000 seere fra sidste sæson, efter at tre store løver medJesper Buchi front havde forladt programmet. Men det er en fejl, for »Løvens Hule« er stadig tindrende godt tv. I hvert fald holder niveauet i de to afsnit, der ligger til grund for denne anmeldelse. I magelige læderlænestole sidder investorerne magtfuldt tilbagelænede som altid, mens de slidsomme drømmere entrer kælderen for at præsentere deres livsprojekt. Stemningen mellem investorerne er god, også med de tre nye, der kom på holdet i forrige sæson. Her har særligt Hungry-stifteren og jyden Morten Larsen en tv-persona, der kan fylde lidt af de store Buch-sko. Løveholdet i tiende sæson er Morten Larsen, Louise Herping Ellegaard, Tahir Siddique, Anne Stampe, Nikolaj Nyholm og gæsteløve Rasmus Kolbe.Fold sammenLæs mereFoto: DR/Per Arnesen. Denne gang erRasmus Kolbe(kendt på YouTube som Lakserytteren eller fra »Løvens Hule Junior«) hentet ind som gæsteløve til at fylde resten, og han har en sjette sans for god forretning. Så er »Løvens Hule« tamt uden Jesper Buch? Absolut ikke! Men programmet fungerer ikke, hvis niveauet ikke er tårnhøjt. Og det gælder særligt blandt iværksætterne. Investor Morten Larsen må lægge krop til og får massage af en robot. Det er ikke helt dumt!Fold sammenLæs mereFoto: DR. »Løvens Hule« er så godt et realityprogram, fordi man møder næsten eventyrligt kompetente mennesker. Dem, der skiller sig ud som strålende forretningstalenter, måske tilmed i liga med investorerne i læderstolene. Dér er jo vor tids Lykke-Per, tænker man. Derfor er så mange danskere i ti sæsoner samledes i kælderen for at øje den næste gigasucces, for eksempel tøjvirksomheden »Shaping New Tomorrow«. Hvert år præsterer de tidligere løvedeltagere trecifrede millionomsætninger og er programmets hidtil største succes. Så det er med god grund, at iværksætterne altid er rystende nervøse, når de står dér, foran deres plancher, tøjstativer og produkter. Knald eller fald. En løve med på holdet er mildest talt deres vægt værd i guld for de driftigt håbefulde. Men en afvisning fra fem af Danmarks dygtigste investorer er også brutal. Dette medfører ofte tårer i baglokalet. Idérigdommen er vild i denne sæson. I de to første afsnit præsenteres vi både for droneaskespredning og en massagerobot – altså til hele kroppen. Louise Herping Ellegaard prøver ammetøj, man kan dyrke sport i.Fold sammenLæs mereFoto: DR. Endnu mere pirrende bliver det, når investorerne spørger ind og eksaminerer, leder efter huller i osten og forretningsideen, så man som seer selv får sved på panden. For hvornår svarer iværksætteren forkert? Har de værdisat deres virksomhed helt skævt, stiftet for meget gæld eller ikke styr på marketingdelen? »Beklager, men jeg er ude!« lyder det så pludselig fra investorerne, og drømmen er brast. Vildere endnu bliver det, når magtforholdet ændres. Alle investorer er interesserede og byder ind, og nu er det op til iværksætteren med den fremragende idé og den vækstede virksomhed at få presset så meget ud af løven som muligt. Så stiger pulsen! Og denne sæson ligger hårdt ud med en driftig jordemoder, en sand Askepot, der ingen prins behøver, men formår at tæmme hele løvehulen. »Hold da op, jeg er nervøs,« puster den 37-årige jordemoder Cana med et smil og bukker sammen foran løverne. Og det bliver man også helt selv. Scenen er »Løvens Hule«, når det er allerbedst. Cana står foran sine hudplejeprodukter Cana Care, der er hudplejeprodukter, som både lindrer og plejer huden, hvis man har ondt i nakken eller uro i benene, fortæller hun. På tre et halvt år har hun banket en millionvirksomhed op, men hendes personlige historie får det også til at gibbe. Den unge kvinde er både mor til småbørn og har overlevet et alvorligt kræftforløb. Hun vil nu gerne have mændene med. De bruger nemlig hudplejen i smug! »Løvens Hule« kommer forrygende fra start med en iværksætter med bare mere end rigelig ben i næsen. »Prøv at se, hvor dygtig hun er,« udbryder en af løverne.Fold sammenLæs mereFoto: DR. InvestorAnne Stampe Olesensmiler, hun lugter guld. Det samme gør de andre løver. Efter præsentationen går investorerne i gang med at grave. Jordemoderens svar falder prompte, omsætning, markedsundersøgelser, profit på bunden. Alt er der styr på. Og inden længe vender magtforholdet. For alle løverne vil have Cana. »Se, hvor dygtig hun er,« griner Louise Herping Ellegaard, da jordemoderen går i clinch med Morten Larsen. For hun vil have mere ud af ham. Vidunderligt er det at se dygtige mennesker blomstre. »Løvens Hule« viser, hvor meget det kræver at opnå sine drømme. Det er til at blive helt inspireret af. Med eller uden Buch. »Løvens Hule«. Realityserie i ti afsnit af en times varighed. DR. Løver: Louise Herping Ellegaard, Anne Stampe Olesen, Morten Larsen, Tahir Siddique, Nikolaj Nyholm, Rasmus Koble. Denne anmeldelse bygger på to afsnit. Sendes hver torsdag og vises på dr.dk/tv.",
        "metadata": {
            "source": "https://www.berlingske.dk/skaerm/loeverne-er-tilbage-og-berlingskes-anmelder-elsker-det-angstsved-er-godt-tv",
            "image_url": null,
            "publication_time": "Tirsdag d. 11. marts 2025, kl. 11.48",
            "author": "Thea Torp",
            "related_links": [],
            "attachments": []
        }
    }
}