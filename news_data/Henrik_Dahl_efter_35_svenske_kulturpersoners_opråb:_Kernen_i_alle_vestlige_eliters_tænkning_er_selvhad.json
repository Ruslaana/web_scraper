{
    "version": "1.0",
    "document": {
        "id": "https://www_berlingske_dk/kommentatorer/henrik-dahl-efter-35-svenske-kulturpersoners-opraab-kernen-i-alle",
        "title": "Henrik Dahl efter 35 svenske kulturpersoners opråb: Kernen i alle vestlige eliters tænkning er selvhad",
        "content": "Densvenske kulturelite er i oprør. Det skyldes, at den nye, borgerlige regering vil opstille en kulturkanon. Det er også stærk tobak. Tænk sig at hævde, at for eksempel Bellman, Selma Lagerlöf eller Astrid Lindgren er bedre end så meget bras, der ellers udgives. Den slags bør ikke tolereres. Fordi konsekvenserne kan være alvorlige. Sådanne lister kan føre til meget dunkle steder. »En statslig kanon hører ikke hjemme i et demokrati«, skriver35 svenske forfattere i et opråb. Et besynderligt overgearet udsagn læst fra kanonlandet Danmark. Hvor vi for et par uger siden havde et folketingsvalg, der blev afholdt efter alle demokratiets regler, forskrifter og traditioner. Det, de svenske skønånder mener er galt med en kanon, er, at »overgangen fra demokrati til en totalitær styreform sker altid først ved at kvæle det frie ord og begrænse dets udøveres arbejde«. Det er selvfølgelig sandt nok. Men kunne man i Sverige ikke komme eventuelle problemer i forkøbet ved i bemærkningerne til forslaget om at etablere en kulturkanon at skrive, at man i den forbindelse skal lade sig inspirere af Danmark? For her har vi haft en kanon i snart to årtier. Uden at noget frit ord er blevet kvalt og nogen udøvere af det er blevet begrænset i deres arbejde. Det forekommer unægteligt, som om de svenske forfattere skyder kanoner med argumenter, der er så små og ubetydelige som spurve. Jeg forestiller mig, at de 35 svenske skønånder godt ved, at fascismen ikke er lige om hjørnet, når man opstiller en kanonisk liste over forfattere eller værker, der er bedre end de fleste og dermed værd for de fleste at kende til. Når de anvender ordet fascisme, svarer det til, når almindelige mennesker siger 117, som i »for 117. gang«. Det betyder ikke, at det nøjagtige antal af dette eller hint efter en grundig optælling har vist sig at være lig med det hele tal mellem 116 og 118. Men blot, at der er mange tilfælde af et eller andet. Fascisme betyder ikke i kunstneres mund en bestemt styreform, der minder om Benito Mussolinis eller sågar Adolf Hitlers. Det betyder bare »legitime beslutninger, vi ikke bryder os om«. At kunstnere ikke bryder sig om, at man lader et udvalg bestående af sagkyndige fastslå, at 15, 20 eller 25 forfatterskaber spredt ud over danmarks- eller sverigehistorien rager op over resten, er og bliver mærkeligt. Frem for alt af den banale grund, at dette faktisk er tilfældet. Mange mennesker læser i vore dage frivilligt og uden at modtage penge eller anden belønning værker af Herman Bang. Få mennesker læser frivilligt og uden væsentlig kompensation legio andre forfatterskaber, der udkom i hans samtid. Hvorfor? Fordi Herman Bangs romaner, noveller og essays – i mangel af et bedre udtryk – er langt bedre. Men problemets kerne er – set fra de svenske kunstneres synspunkt – at den nye regering med sin beslutning udfordrer den relativisme, der er præmissen for den kulturelle elites tænkning i vore dage. Ifølge den kulturelle elites tænkning er det forbudt at sige til svenskerne, at deres eget land er noget særligt. Ligesom det er forbudt at sige, at man som borger i Sverige bør hæge mere om svensk sprog, kultur og historie, end man gør om verdens ufokuserede historie i bred almindelighed. Endelig er det selvfølgelig dybt betænkeligt at antyde, at alt dette er godt. Og ikke bare en lang historie om undertrykkelse og uretfærdighed. Kernen i alle vestlige eliters tænkning i disse år er selvhad. Derfor er det risikoen for et gryende opgør med selvhadet, der er de 35 forfatteres egentlige anke imod den nye regering. Henrik Dahl er sociolog, forfatter og MF (LA) ",
        "metadata": {
            "source": "https://www.berlingske.dk/kommentatorer/henrik-dahl-efter-35-svenske-kulturpersoners-opraab-kernen-i-alle",
            "image_url": "https://berlingske.bmcdn.dk/media/cache/resolve/image_x_large/image/161/1615740/24263360-.jpg",
            "publication_time": "Onsdag d. 16. november 2022, kl. 11.00",
            "author": "Henrik Dahl",
            "related_links": [],
            "attachments": []
        }
    }
}