{
    "version": "1.0",
    "document": {
        "id": "https://www_berlingske_dk/navne/en-flot-fyr-med-en-sund-respekt-for-penge",
        "title": "En flot fyr med en sund respekt for penge",
        "content": "Ashton Kutcher begyndte med succes som model sidst i 1990erne og flyttede derefter til Los Angeles, hvor han med sin drengede charme hurtigt fik roller i romantiske sitcoms og derefter også en filmrolle. Hans anden film, »Dude, Where’s My Car?« (2000), blev tilmed et publikumshit og blev efterfulgt af en række fortrinsvis romantiske komedier og ægteskab med den 17 år ældre Demi Moore, der havde været gift med Bruce Willis. Derefter fik Ashton Kutcher i 2011 rollen som Walden Schmidt i CBS’ sitcom »Two and a Half Men«, som danske TV-seere måske kender fra TV3+. Han afløste Charlie Sheen, der havde været verdens hidtil højst betalte mandlige TV-stjerne, han fik 1,8 mio. dollars pr. episode, men Sheen var under stor stor ståhej og pressebevågenhed blevet fyret efter at have talt særdeles nedsættende om en af seriens skabere.  Ashton Kutcher var på det tidspunkt ikke mindst kendt for sit ægteskab med Demi Moore, og den aften Ashton Kutcher debuterede i komedien, satte serien seerrekord med 28,7 millioner amerikanske TV-seere. Seriens to andre hovedpersoner blev spillet af Jon Cryer og Angus T. Jones. Serien blev skabt i 2003 og produceres stadig med stor succes. Siden spillede Ashton Kutcher i 2013 også rollen som Steve Jobs i »Jobs«. Længe skulle han have spillet en af de to mandlige hovedroller i »Pearl Harbor« (2001), men rollen gik i stedet til Josh Hartnett. Mens han stadig spillede med i diverse filmkomedier, producerede og medvirkede han også i sin egen serie, »Punk’d« på MTV, og han begyndte at optræde som executive producer for reality-programmer til TV. FAKTAFakta: Ashton KutcherHan beskriver sig selv som socialliberal og i finansiel henseende som konservativ.Han træner brasiliansk jiu-jitsu og har det lilla bælte.Natalie Portman sagde i 2011, at han »har lært mig mere om jødedom end nogen anden«.Han har studeret Kabbalah, den jødiske mysticisme.I 2013 sagde han: »Jeg holder meget af Israel. At rejse til Israel er som at rejse tilbage til skabelsens udgangspunkt (...) Det er meget inspirerende.«FOLD UD Han beskriver sig selv som socialliberal og i finansiel henseende som konservativ. Han træner brasiliansk jiu-jitsu og har det lilla bælte. Natalie Portman sagde i 2011, at han »har lært mig mere om jødedom end nogen anden«. Han har studeret Kabbalah, den jødiske mysticisme. I 2013 sagde han: »Jeg holder meget af Israel. At rejse til Israel er som at rejse tilbage til skabelsens udgangspunkt (...) Det er meget inspirerende.« I det hele taget har Ashton Kutcher glimret ved initiativ og virkelyst og som investor i forskellige sammenhænge ved siden af sit arbejde som skuespiller. Det fik en journalist til at beskrive ham »som en ung skuespiller på vej i alle retninger på én gang«. »Hvis jeg er noget, er jeg en, der prøver ting af,« har Kutcher udtalt, mens han rastløst røg Lucky Strike-cigaretter med filter. »Jeg tror, at det har noget at gøre med, at min far altid havde adskillige jern i ilden. Og så bryder jeg mig heller ikke om at fejle. Hvis en sitcom pludselig stopper, og min filmkarriere slår fejl, vil jeg gerne have en plan B. Arbejder man på halv times sitcom-episoder, arbejder man alligevel kun 30 timer om ugen. Så der er tid til også at lave andet.« Det har fået ham til bl.a. også at investere ny teknologi. 60 forskellige selskaber har han aktier i. Også de helt store aktører. Samt et par restauranter.  Efter at have været gift med Demi Moore i seks år meddelte hun i 2011, at hun taget skridt til at afslutte forholdet. Angiveligt skulle Kutcher have været sammen med en noget yngre kvinde. Skilsmissen var fuldbyrdet sidst på året 2012. Allerede inden havde Kutcher genoptaget forbindelsen til en af sine tidligere sitcom-medspillere, sovjetiskfødte Mila Kunis. De blev forlovet i februar 2014 og de fik en datter i 2014. I 2015 blev de gift og året efter fik deres datter en lillebror.",
        "metadata": {
            "source": "https://www.berlingske.dk/navne/en-flot-fyr-med-en-sund-respekt-for-penge",
            "image_url": "https://berlingske.bmcdn.dk/media/cache/resolve/image_x_large/image/28/287245/19923233-fashion-brazil-sao-paulo-fashion-week-kutcher.jpg",
            "publication_time": "Søndag d. 04. februar 2018, kl. 17.00",
            "author": null,
            "related_links": [],
            "attachments": []
        }
    }
}