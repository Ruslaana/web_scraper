{
    "version": "1.0",
    "document": {
        "id": "https://www_berlingske_dk/metropol/han-gav-vaelgerne-et-klart-loefte-igen-og-igen-nu-er-det-blevet-til-et",
        "title": "Han gav vælgerne et klart løfte igen og igen. Nu er det blevet til et håb: »Kynisk«, »populistisk« og »uordentligt«",
        "content": "Han understregede løftet til vælgerne igen og igen under valgkampen. Det skulle give børnene på Frederiksberg »bedre muligheder i livet« og sikre »tid til den enkelte« elev i folkeskolen. For »vores børn er fremtiden«, måtte man forstå. Det var derfor en af Michael Vindfeldts (S) allervigtigste mærkesager i kommunalvalgkampen, at der maksimalt skulle være 24 elever pr. klasse i folkeskolen, hvis borgerne gjorde ham til borgmester. Borgmester blev han, men nu tyder meget på, at valgløftet alligevel ikke bliver til noget. I hvert fald er trykkes der nu på den helt store pauseknap hos de røde partier på Frederiksberg på grund afde massive problemer, der er opstået med kommunens økonomi. Der kommer til at mangle hele 100 millioner kroner i budgettet i år, og det forventes samtidig, at der frem mod 2027 kommer til at mangle mellem 80 og 90 millioner kroner hvert år, viser en ny, ekstern rapport fra revisionsfirmaet Deloitte. Situationen med kommunens økonomi får nu borgmester Michael Vindfeldt til at erstatte valgløftet med et »håb«, for på grund af økonomien kan han ikke garantere, at det overhovedet kan blive indfriet i hans valgperiode. »Man bliver nødt til at have styr på biksen, før man kan bruge penge på noget, man ellers synes er super vigtigt. Jeg har det ikke godt med den økonomiske situation, Frederiksberg står i, men til gengæld tager jeg ansvaret på mig, og det kommer ikke til at ske på min vagt, at vi ikke retter op på økonomien,« siger han: »Jeg vil håbe rigtig, rigtig meget, at vi kan finde midlerne til allerede at starte så småt i det kommende år. Men det er klart, at når der ikke er styr på økonomien, skal der styr på det, før man investerer i noget nyt. Det tror jeg godt, alle kan forstå.« Hvor lang tid skal børnene på Frederiksberg vente på at få de »bedre muligheder i livet«? »Nu skal vi i gang med nogle budgetforhandlinger, så må vi se, om partierne prioriterer det her rigtig, rigtig højt, og om vi i øvrigt også kan finde løsninger på at rette op på økonomien. Det kan jeg ikke sige, for det afhænger af, hvad de andre partier mener. Men lad os tales ved efter budgetforhandlingerne, så kan vi se, hvad der skete.« Det møder hård kritik fra blå partier, der beskylder Michael Vindfeldt for at stikke vælgerne blår i øjnene og samtidig kalder det »uordentligt«, »kynisk« og »populistisk«. Fem røde partier gik under valgkampen sammen om otte løfter til vælgerne, der skulle indfries, hvis byen for første gang i 112 år blev malet rød. Under valgkampen var Michael Vindfeldt heller ikke bleg for at lange ud efter Det Konservative Folkeparti, som han blandt andet kritiserede hårdt for ikke at ønske klasseloftet på 24 elever. »Under valgkampen er det blevet synligt, at der er to veje, du som vælger kan gå, når du I DAG skal sætte dit kryds til kommunalvalget. Der er den vej, som hedder »MERE AF DET SAMME«, og som måske ikke har så meget fokus på udvikling. Altså et nej til max 24 elever i klasserne, et nej til hjemmehjælpsmodtagere kan få ret til en årlig hovedrengøring og ingen klar forklaring på, hvordan vi redder den blandede by,« skrev Michael Vindfeldt i et opslag på Facebook. Michael Vindfeldt, det virker, som om det, du kritiserede Det Konservative Folkeparti for under valgkampen, også sker på din egen vagt? »Nu er der jo fire år til næste valg, så jeg synes, vælgerne skal bedømme om fire år, om de løfter er indfriet eller ej. Jeg har ikke noget behov for at kritisere Konservative og Venstre. Jeg tror, borgerne på Frederiksberg er mere optaget af, at vi får løst problemerne.« Når du under valgkampen lovede »tid til den enkelte elev« ved at indføre klasseloftet, vil det så sige, at der ikke er tid til den enkelte elev nu, når løftet ikke er indført? »Forudsætningen er at få styr på økonomien først, men ellers arbejder jeg benhårdt for at få bedre tid til den enkelte elev. Det betyder også, at hvis der for eksempel er forslag om mindre tid til den enkelte elev, vil jeg have det stramt med det. Valgløfterne er afgivet for noget, vi vil indfri i de kommende fire år, og der er det uforandret min ambition, at der skal være mere tid til den enkelte elev, og vi arbejder på det.« Michael Vindfeldts viceborgmester, Lone Loklindt fra Radikale Venstre, der havde samme løfte til vælgerne, er også kommet i tvivl om, hvorvidt det kan lade sig gøre. »En anden ting er loftet på maksimalt 24 elever i en folkeskoleklasse. Det vil tage en periode at få det indfaset, og det ville vi skulle sætte på standby, hvis det var,« sagde Lone Loklindt onsdag tilBerlingske. Hos Venstre og Det Konservative Folkeparti vækker det stor forargelse. Venstres Jan E. Jørgensen peger netop på, at partiets modvilje mod kravet blandt andet skyldes, at Venstre ikke kunne finde pengene til det. »Det koster penge, og vi kunne ikke pege på finansieringen, og i øvrigt prioriterer vi andre ting højere. Der er ikke nogle undersøgelser, der viser, at oplæringen er bedre i en klasse med 24 elever end med 26. Det lyder godt og smart i manges ører, men i realiteten betyder det ikke så meget, og det koster en masse penge,« siger han og fortsætter: »Det er et populistisk overbud, som vi ikke ser noget behov for at hoppe med på. Vi glemmer gang på gang, hvor kynisk et parti Socialdemokratiet er. De er i stand til at opstille en række valgløfter, men når de har magten, er de kyniske nok til at droppe dem.« Også fra Det Konservative Folkepartis Laura Lindahl møder Michael Vindfeldt hård kritik for at løbe fra løftet. »Jeg er ikke overrasket. Vi har hele tiden vidst, hvilken økonomi vi ser ind i, og at der er nogle strukturelle udfordringer i fremtiden. Derfor vidste vi, at det ville koste at love den slags, og jeg ikke overrasket over, at han dropper det. Men jeg synes, det er dybt skuffende, at man går til valg på nogle løfter, og så et halvt år senere skrotter det hele. Det er uordentligt,« siger hun.",
        "metadata": {
            "source": "https://www.berlingske.dk/metropol/han-gav-vaelgerne-et-klart-loefte-igen-og-igen-nu-er-det-blevet-til-et",
            "image_url": "https://berlingske.bmcdn.dk/media/cache/resolve/image_x_large/image/158/1582137/24177026-kommunalvalg-2021.jpg",
            "publication_time": "Torsdag d. 18. august 2022, kl. 17.00",
            "author": "Jonathan Lundgren Larsen",
            "related_links": [],
            "attachments": []
        }
    }
}