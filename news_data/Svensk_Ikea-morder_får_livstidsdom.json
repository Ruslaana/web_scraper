{
    "version": "1.0",
    "document": {
        "id": "https://www_berlingske_dk/internationalt/svensk-ikea-morder-faar-livstidsdom",
        "title": "Svensk Ikea-morder får livstidsdom",
        "content": "SVERIGE: Den 36-årige dobbeltmorder Abraham Ukbagabir er blevet dømt til livstid i fængsel ved Väsmanlands Tingsrätt, efter han 10. august knivdræbte to personer i Ikea i Västerås, skriver Aftonbladet. Oveni fængselsdommen bliver den dømte, der er asylansøger fra Eritrea, samtidig dømt til udvisning af Sverige. Forsvarsadvokaten og den dømte ankede sagen på stedet. Ofrene for den 36-årige Abraham Ukbagabir var en 55-årig kvinde og hendes 28-årige søn, der tilsyneladende helt tilfældigt blev ofre for morderens galskab 10. august i en Ikea i Sverige. Ifølge Aftonbladet vakte dommen ingen større reaktion hos den 36-årige mand, som straks rakte sine arme ud mod en fangevogter, som gav ham håndjern på og fulgte ham ud af retssalen. Straffen på livstid i fængsel passer med det, som anklager Eva Mýren krævede: »Ofrene vil ifølge den dømte ende i paradis, og det fortæller mig, at han havde til hensigt at dræbe dem,« siger hun til Aftonbladet. Omvendt havde forsvarsadvokat for den 36-årige drabsmand håbet på en mildere straf, som skulle takseres som grov vold med døden til følge, rapporterer Radio Västmanland. Det var ifølge forsvarsadvokaten Per-Ingvar Ekblad nyheden om, at den 36-årige ikke vil få asyl i Sverige, der fik ham til at dræbe de to tilfælde mennesker i Ikea. Straffen faldt samme dag, som både forsvarer og anklager procederede skyldsspørgsmålet og strafudmålingen, skriver Aftonbladet. »Sagen var ikke så kompliceret. Derfor kan man afsige dom så hurtigt,« siger dommer Peter Kjellsson til avisen.",
        "metadata": {
            "source": "https://www.berlingske.dk/internationalt/svensk-ikea-morder-faar-livstidsdom",
            "image_url": "https://berlingske.bmcdn.dk/media/cache/resolve/image_x_large/image/31/319114/11190737-sweden-fatal-stabbing.jpg",
            "publication_time": "Fredag d. 30. oktober 2015, kl. 16.29",
            "author": null,
            "related_links": [],
            "attachments": []
        }
    }
}