{
    "version": "1.0",
    "document": {
        "id": "https://www_berlingske_dk/virksomheder/to-danske-it-ikoner-skyder-millioner-i-aegteskabsbureau-for-ivaerksaettere",
        "title": "To danske IT-ikoner skyder millioner i ægteskabsbureau for iværksættere",
        "content": "To af Danmarks mest erfarne investorer i lovende IT-iværksættere - Morten Lund og Michael Moesgaard - skyder tilsammen et tocifret millionbeløb ind i den kun seks måneder gamle iværksættervirksomhed Valuer.ai, som finder egnede iværksættere, interviewer og kortlægger dem og siden ved brug af kunstig intelligens matcher dem med de stadig flere virksomheder, der er på udkik i det uoverskuelige terræn. Valuer åbnede i januar 2017 og har allerede kortlagt 100 iværksættere samt fået ti større virksomheder som f.eks. Danske Bank og Udenrigsministeriet som abonnenter. Inden nytår er ambitionen for »iværksætternes svar på Tinder« at runde 1.000 kortlagte - først danske, siden også udenlandske - iværksættere, godt hjulpet af et samarbejde med Vejle Kommune, som arbejder på at blive et samlingspunkt for miljøteknologiske virksomheder, en slags »Cleantech Valley«. »Valuer er en digital bro mellem iværksættere og etablerede virksomheder, som dermed kan udvide radaren. Store, tunge selskaber leder med lys og lygte efter den næste innovation og kan være bekymret for at blive overhalet indenom af en digital transformator, som presser sig ind foran. Derfor er de interesseret i at komme i dialog med dem og finde de helt rigtige. Iværksætterne har omvendt behov for at gøre opmærksom på sig selv, for selv om man har et produkt klar, kan det være svært at bruge igennem,« forklarer medstifter og administrerende direktør for Valuer, Dennis Juul Poulsen, som i 2014 solgte sit eget selskab, Tweakker, til en amerikansk virksomhed.  De to medstiftere er Daniel Laursen, stifter af det syv år gamle iværksættermedie Trendsonline.dk, som Valuer kan trække på, og René Giese, som bl.a. har en fortid hos softwaregiganten Microsoft. De tre har stadig aktiemajoriteten men får nu begge de garvede investorer med i bestyrelsen, som også tæller CBS-professor Flemming Poulfelt. Tele- og IT-millionæren Michael Moesgaard Andersen, som i 2004 solgte teleselskabet CBB Mobil til Telenor for 175 millioner kroner og siden har investeret i en lang række selskaber, heriblandt den danske mobilproducent Lumigon, er imponeret over Valuers fremskridt på så kort tid. »Det er et innovativt ægteskabsbureau, som laver matchmaking, og de har et fantastisk hold. Iværksættere får her en termometermåling af deres innovationskraft og talent, og Valuer skaber et overblik, som ikke findes i dag. Jeg håber, at min investering kan være med til at fremme iværksættermuljøet i Danmark gennem større synlighed og gennemsigtighed, som vil give dem bedre finansieringsmuligheder, fordi andre lettere får øje på talentmassen. Iværksætteres store problem er jo netop adgangen til kapital,« siger Michael Moesgaard. Han er »meget benovet« over holdet bag Valuer, som han kender, og er glad for, at Morten Lund er gået med, »for han har ikonstatus i iværksættermiljøet og er derfor en væsentlig bevæggrund for, at jeg går med«. Michael Moesgaard bekræfter, at de tos investering i Valuer »er koordineret«.  Morten Lund, der siden sin guldrandede investering i det dansk-svenske internettelefoniprogram Skype har investeret bredt gennem sit selskab HippoCorn, er også fuld af ros. »Jeg tror på, at Valuer kan strukturere data og finde sammenhænge, som man kun kan med journalistisk kontinuitet. KPMG, Deloitte m.fl. burde også kunne gøre det, men de ser efter noget andet. Hvis man har et haglgevær, ligner alting duer, og når Valuer kikker med sit haglgevær, ser de noget spændende - en kæmpe mulighed. Vi har valgt at sætte vores navn på dørenog tage aktier for at bidrage - og vi vil altid være med, hvis Michael Moesgaard er det. Han er en af Danmarks bedste investorer, selv om han arbejder mere tilbagetrukket end os andre,« siger Morten Lund. Han var selv for mange år siden med til at starte erhvervsdatabasen BiQ.dk, som sammenkører virksomhedsoplysninger og personer. »Men da så vi alle tallene fra en anden vinkel,« siger Morten Lund, som nu er oppe på 14 investeringer. Valuer har sæde i Spinderihallerne i Vejle men forventer at åbne kontor i det centrale København hen over sommeren.",
        "metadata": {
            "source": "https://www.berlingske.dk/virksomheder/to-danske-it-ikoner-skyder-millioner-i-aegteskabsbureau-for-ivaerksaettere",
            "image_url": "https://berlingske.bmcdn.dk/media/cache/resolve/image_x_large/image/10/105997/17648748-momi.jpg",
            "publication_time": "Fredag d. 23. juni 2017, kl. 07.00",
            "author": "Thomas Breinstrup",
            "related_links": [],
            "attachments": []
        }
    }
}