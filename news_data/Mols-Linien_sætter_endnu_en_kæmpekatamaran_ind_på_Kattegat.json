{
    "version": "1.0",
    "document": {
        "id": "https://www_berlingske_dk/virksomheder/mols-linien-saetter-endnu-en-kaempekatamaran-ind-paa-kattegat",
        "title": "Mols-Linien sætter endnu en kæmpekatamaran ind på Kattegat",
        "content": "Mols-Linien har indgået aftale med det australske værft Incat Tasmania i Hobart på Tasmanien, Australien om nybygning og indchartring af endnu en af verdens største katamaranfærger for en 12-årig periode. Det oplyer Mols-Linien lørdag. Den nybyggede superfærge får navnet KatExpress 3, og hurtigfærgen er en opgraderet og endnu mere kundevenlig udgave af søsterskibene KatExpress 1 og KatExpress 2. Den nye hurtigfærge kan tage op til 1000 passagerer og 417 personbiler. Ligesom KatExpress 1 og KatExpress 2 kan den nye hurtigfærge også medtage lastbiler, campingvogne, motorcykler og lignende. KatExpress 3 er den tredje færge, som Mols-Linien indsætter over en periode på fire år. Rederiet har således øget kapaciteten over Kattegat med 172 pct. siden 2012. »KatExpress 3 forventes at erstatte rederiets mindste færge, Max Mols, og det vil betyde, at rederiet kan overføre op mod yderligere 400.000 biler om året,« skriver rederiet i en prssemeddelelse. Den nye hurtigfærge leveres fra værftet den 31. marts 2017 og forventes indsat i driften på ruten mellem Aarhus og Odden samt ruten mellem Ebeltoft og Odden i slutningen af maj 2017. ",
        "metadata": {
            "source": "https://www.berlingske.dk/virksomheder/mols-linien-saetter-endnu-en-kaempekatamaran-ind-paa-kattegat",
            "image_url": "https://berlingske.bmcdn.dk/media/cache/resolve/image_x_large/image/8/89061/10864632-prsentation-tirsdag-8-maj-2012-af-katexpress-danmarks-og-mol.jpg",
            "publication_time": "Lørdag d. 03. oktober 2015, kl. 13.45",
            "author": "Sonny Wichmann",
            "related_links": [],
            "attachments": []
        }
    }
}