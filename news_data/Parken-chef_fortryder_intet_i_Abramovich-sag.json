{
    "version": "1.0",
    "document": {
        "id": "https://www_berlingske_dk/virksomheder/parken-chef-fortryder-intet-i-abramovich-sag",
        "title": "Parken-chef fortryder intet i Abramovich-sag",
        "content": "Kritikken retter sig specifikt mod en formulering i skrivelsen, hvor Parken slår fast, at selskabet heller ikke har modtaget nogen henvendelser om emnet. Meddelelsen bliver udsendt den 3. december 2010 på trods af, at bestyrelsesformand Hans Munk Nielsen på Hotel D'Angleterre den 27. november var til møde med russiske Arkadiy Abramovich og hans rådgivere. Hans Munk Nielsen holder trods påtalen fra fondsbørsen fast i, at det var helt efter bogen, at markedet ikke blev informeret om mødet på det københavnske luksushotel. - Så ville der opstå usikkerhed. Folk ville begynde at indlægge fortolkninger af, hvad der var sket på mødet. Efter vores mening skete der ikke noget på mødet, som overhovedet kunne tillægges betydning for kursdannelsen på aktien. Derfor var det bedst at lade være med at informere om det, fordi det ville sprede mere forvirring end oplysning, siger Hans Munk Nielsen til RB-Børsen. Bestyrelsesformanden erkender, at der på mødet med Arkadiy Abramovich blev fremlagt skriftligt materiale, men fastholder, at det ikke var konkret. Han afviser samtidig, at der mundtligt skulle være fremsat tilbud om en aktieemission eller frasalg af aktiviteter i Parken. - Mødet havde ikke noget konkret indhold, som kunne bruges til noget som helst. Det vedrørte ikke noget om aktieemission eller salg af aktiviteter. Det havde ikke relevans for markedet, fordi det ikke var konkret. Der var noget skriftligt materiale på mødet, som vi også har vist til fondsbørsen, så den ved, hvad det drejer sig om, siger Hans Munk Nielsen. Parken Sport & Entertainment udtrykte tidligere fredag i en meddelelse utilfredshed med påtalen fra fondsbørsen.",
        "metadata": {
            "source": "https://www.berlingske.dk/virksomheder/parken-chef-fortryder-intet-i-abramovich-sag",
            "image_url": "https://berlingske.bmcdn.dk/media/cache/resolve/image_x_large/image/40/407921/3751559-pix-munken.jpg",
            "publication_time": "Fredag d. 04. februar 2011, kl. 13.17",
            "author": null,
            "related_links": [],
            "attachments": []
        }
    }
}