{
    "version": "1.0",
    "document": {
        "id": "https://www_berlingske_dk/kunst/holger-dahl-skynd-dig-du-kan-stadig-naa-forbi-aarets-bedste-udstilling",
        "title": "Holger Dahl: Skynd dig! Du kan stadig nå forbi årets bedste udstilling",
        "content": "2024 har været et virkelig godt udstillingsår, og når man skal udpege de ti bedste oplevelser i de forløbne 52 uger, kommer man på et ubehageligt stykke arbejde. Noget må nødvendigvis skæres fra – ikke fordi, det var dårligt, men bare fordi rammen for denne lille nytårsspøg er tallet ti. Her kommer de største kunstoplevelser i 2024, hvor jeg tæller ned fra ti til årets bedste udstilling:  Ny Carlsberg Glyptotek, København.Fold sammenLæs mereFoto: Kim Nilsson.  Glyptoteket lavede i år en virkelig fornem og grundig præsentation af klassikeren Kai Nielsens liv og værk. Kai Nielsen, som skabte både »Vandmoderen« i Glyptotekets vinterhave, »Ymerbrønden« i Faaborg og skulpturerne på Blågårds Plads i København, var en ambitiøs og flittig kunstner, der nød stor anerkendelse i sin samtid. På trods af Nielsens klassikerstatus var og er der masser af gode grunde til at lave en samlet præsentation af Nielsens livsværk, og det gjorde Glyptoteket på bedste vis. Ud over de kendte, hårdt pumpede, men sensuelle kvindefigurer var der portrætter, tegninger, keramikfigurer og endda malerier. Nielsen og hans meget appellerende figurer har aldrig været »væk« fra den offentlige bevidsthed, og på mange måder var en udstilling om ham en temmelig oplagt idé, men nogle gange er de oplagte ideer dem, man skal stole på. Læs anmeldelsen her.  Petit Palais, Genève.Fold sammenLæs mere  2024 var et impressionismens jubelår. I hele kunstverdenen fejrede man, at det i år var 150 år siden, at den første af de otte »impressionismeudstillinger« blev afholdt i Paris. Hermed var en ny kunstretning født. Kunsten var blevet moderne, og som almindeligt nutidsmenneske føler man, at det for alvor var her – med impressionismen – at kunstens verden blev genkendelig for os. På vores eget fornemme impressionistmuseum, Ordrupgaard, havde man valgt at festligholde jubelåret med en storstilet udstilling om »Impressionismens oversete kvinder«. Udstillingen præsenterede en perlerække af virkelig fremragende billeder, men oversolgte pointen om det »oversete« en smule. De fleste af de kunstnere, som udstillingen præsenterede, var faktisk meget anerkendte i deres samtid, og derfor blev Ordrupgaards projekt lidt mere påståeligt, end godt var. Men trods den lille anke var udstillingen ganske fremragende. Læs anmeldelsen her.  Den Hirschsprungske Samling.Fold sammenLæs mere  I foråret åbnede Den Hirschsprungske Samling en meget velkurateret og super vedkommende udstilling om krigens billeder: Fra de heroiske fejringer af sejre i den første slesvigske krig til de tomme og hårdt mærkede blikke fra nutidens Afghanistan-veteraner. »Soldater« hed udstillingen lakonisk, og dens kerne var netop en historie om krigens menneskelige omkostninger – ikke så meget en historie om nationalisme, tapre landsoldater og hurra, hurra, hurra. Rejsen fra den næsten humoristiske jubel i 1848 til de døde og sårede efter katastrofen i 1864 blev formidlet med både indføling og konsekvens, samtidig med at der også var det ene fremragende værk efter det andet at studere på udstillingen. Læs hele anmeldelsen her.  Foto: David Stjernholm.  På ARKEN havde man fået fat i den indisk/britiske megastjerne Anish Kapoor, som foldede sit vildt spektakulære og eminent fotogene univers ud på den mest intense måde. ARKEN havde givet kunstneren lov til at lave store huller i både vægge og gulve, sådan at hans sanseudfordrende værker kunne vises, som de var tænkt. Det ultrasorte hul, der selv helt tæt på ligner en cirkulær bemaling på gulvet, var dog beskyttet af et lavt hegn, så ingen besøgende risikerede at falde i det og brække arme eller ben. Kapoors værker bliver nogle gange betragtet som overfladiske, men på ARKEN kunne man i den grad mærke dem på sin egen krop. At stå ved det støjende centrifugalbassin eller at kigge ind i den rustne ståltank med titlen »Memory« var på hver sin måde store og dybe oplevelser. Læs anmeldelsen her.  ARoS Aarhus Art Museum.Fold sammenLæs mere  I 1970erne var Richard Mortensen indbegrebet af dansk, international, moderne kunst. Mortensen og hans kølige abstrakte flademaleri var dengang en favorit for hele det kulturradikale segment, der også altid i en bisætning måtte nævne, at Mortensen altså var »anerkendt i Paris« – og det var da også en stor ting i efterkrigstiden at være det. Richard Mortensen og hans kunst har været temmelig glemt i det 21. århundrede, så det var en meget velgørende gestus, at ARoS i år lavede en stor, grundig og kronologisk Mortensen-udstilling. Her kunne man følge hans karriere fra den tidligste ungdom, man kunne se, hvad det faktisk var, han lavede i Paris, og man kunne også se, hvor god en maler han var, da han var god, om man så må sige. Udstillingen var en af den slags begivenheder, man egentlig ikke venter sig så meget af, men som viser sig at være en stor og øjenåbnende oplevelse, så snart man kommer inden for døren. Læs hele anmeldelsen her.  Succession Alberto Giacometti / Adagp, Paris, 2024.Fold sammenLæs mereFoto: Philipp Hitz.  SMK stod for nogle af årets bedste udstillinger og levede på den måde fint op til sin status som nationens vigtigste kunstmuseum. I foråret var det den schweizisk/franske billedhugger Alberto Giacometti, der var på programmet i en utrolig vellykket udstilling med titlen »Hvad øjet ser«. Udstillingen forklarede med fremragende eksempler, hvad det var, Giacomettis »projekt« gik ud på. Viste hvordan han hele tiden var optaget af at indfange, hvordan en krop »dukker op« i et rum. Det kan lyde meget fortænkt, men var det slet ikke i udstillingens kontekst, der præsenterede de smalle, vandrende kroppe, så de stod som dirrende sprækker i rummet. Som åbninger til en anden dimension. SMK havde lånt sig frem til et bredt spektrum af værker og præsenterede samtidig en række fine eksempler på Giacomettis tegninger, der er næsten lige så fascinerende som hans skulpturer. Læs hele anmeldelsen her.  Foto: Yael Bartana.  Israelske Yael Bartana har boet i Tyskland, i Berlin, i de seneste tyve år, og det er herfra, hun laver sine foruroligende, fascinerende og betydningsmættede videoer. Hun beskæftiger sig meget med det store traume: Holocaust og det jødiske folks erfaringer i det 20. og 21. århundredes verdener. Det er tung kost, men hendes filmprojekter har»production value« som rigtige spillefilm, og derfor er de altid værd at kigge nærmere på. Gammel Strand præsenterede Bartanas 38 minutter lange film »Malka Germania« som hovednummeret på en fin præsentation af hendes nyere værker. I filmen ser man en sær, androgyn, hvidklædt skikkelse ride ind i Berlin på et æsel som en anden kristusfigur. Man ser samme »person« (som måske er Bartana selv) stige op af Wannsee uden for Berlin, og man ser flygtninge vandre langs øde togspor i en iscenesættelse, der bringer mindelser om de deprimerende film fra Auschwitz. Filmen var en konstant fascinerende oplevelse, og selvom resten af udstillingen ikke nåede samme høje niveau, var de 38 minutter rigeligt til at gøre Yael Bartanas udstilling til en af årets vigtigste. Læs hele anmeldelsen her.  Foto: Roni Horn.  En af årets absolut største og bedste kunstoplevelser var mødet med den amerikanske billedkunstner Roni Horn på Louisiana. Horn er en sær og selvstændig fugl i kunstens store voliere. Hendes værker handler om køn og identitet uden egentlig at handle om køn og identitet. De handler også om lys, om tyngde og transcendens og om stabilitet. Det lyder selvmodsigende, men er det egentlig ikke, og når man på Louisiana gav sig tid til at mærke de tonstunge glasskulpturer, der var nogle af udstillingens væsentligste værker, gav det hele mening. Horn arbejder med både foto, collage, skulptur og sprog. Hendes værker har en stilfærdig, tankevækkende aura, der på Louisiana var iscenesat perfekt i sydfløjens bløde dagslys. Efter krav fra kunstneren var blændingen af dagslyset blevet fjernet i udstillingsområdet, og det var utroligt velgørende at kunne se former og farver klart igen i den normalt så lysdøde sydfløj. Udstillingen var intelligent kurateret af blandt andre Louisianas direktør Poul Erik Tøjner og var kort sagt uforglemmelig. Læs hele anmeldelsen her.  Foto: Sali Muller.  En udstilling, der havde sine irritationsmomenter, men som endte med at gøre et stort indtryk på denne anmelder, var Trapholts nogle gange firkantede, nogle gange forrygende dans med føøøøøøøøølelserne. Min skepsis over for føleri og snakkebamseri blev gjort til skamme af noget så banalt som to stykker silkestof i vindblæst dans med hinanden og af en ballon, der blev pustet kæmpestor i et alt for lille gitterbur. Museet i Kolding havde virkelig gjort sig umage med denne udstilling og på trods af et tekstunivers, der talte ned til et voksent publikum, var der mange tanker – og følelser – at hente i de udstillede værker. Særligt indtryk gjorde de værker, der turde udfordre vores forventninger – enten ved at vove det enkle som tørklæderne i vinden eller ved at ryste os som for eksempel den venlige »dødshjælperrobot«, som man kunne møde ved en rigtig hospitalsseng. Alt i alt var der meget at tage med hjem fra Kolding, og anmelderen følte sig nødsaget til at uddele seks sjældne stjerner. Læs hele anmeldelsen her.  Foto: David Stjernholm.  Årets mest uomgængelige udstilling var Kunsthal Charlottenborgs »Poetics of Encryption, Art and Artificial Intelligence«, der faktisk kan ses helt frem til 12. januar 2025. Udstillingen var tungt stof, og den krævede, at man orkede at læse de medfølgende tekster, men hvis man gav sig tid til det, var den en både rystende og oplysende oplevelse. Den engelske kurator Nadim Samman tog i sit projekt udgangspunkt i ordet »kryptering« og brugte det som afsæt til at bevæge sig ind i »krypten«: Det lukkede, »underjordiske« rum, der er internettets mørke hjerte. Herinde kunne man med kunstens hjælp møde en række af de problemer, den uigennemskuelige men også uomgængelige digitale verden skaber for os, uden at vi egentlig gør os det klart: Ansigtsgenkendelse, der stempler nogle typer som »mulige forbrydere«, googlesøgninger, der får deres eget, sælgende liv og »fordybelse«, der egentlig bare er søvn med åbne øjne. Mange af værkerne rummede en kompleks poesi, som for eksempel den begravede Learjet eller den italienske kunstner Nico Vascellaris bedøvede flyvetur hen over de italienske alper. Mange andre værker var mindre umiddelbare, men samlet var hele udstillingen en absolut begavet, absolut nødvendig tankestarter. Læs hele anmeldelsen her.",
        "metadata": {
            "source": "https://www.berlingske.dk/kunst/holger-dahl-skynd-dig-du-kan-stadig-naa-forbi-aarets-bedste-udstilling",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869153/24853661-denne-ottebenede-kat-er-at-finde-p-rets-bedste-u.jpg",
            "publication_time": "Torsdag d. 26. december 2024, kl. 18.49",
            "author": "Holger Dahl",
            "related_links": [],
            "attachments": []
        }
    }
}