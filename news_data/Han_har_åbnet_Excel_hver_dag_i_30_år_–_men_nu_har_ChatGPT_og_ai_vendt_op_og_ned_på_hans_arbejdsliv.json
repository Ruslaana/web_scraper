{
    "version": "1.0",
    "document": {
        "id": "https://www_berlingske_dk/arbejdsliv/han-har-aabnet-excel-hver-dag-i-30-aar-men-nu-har-chatgpt-og-ai-vendt",
        "title": "Han har åbnet Excel hver dag i 30 år – men nu har ChatGPT og ai vendt op og ned på hans arbejdsliv",
        "content": "For lidt over et år siden ramte ChatGPT og ai den brede befolkning. Lars Christensen var hurtig til at komme med på vognen. Han har brugt enormt meget tid på at »lege med det« og kan i dag fortælle, at det har omformet hans arbejdsliv til det bedre. Ja, han er faktisk nærmest blevet afhængig. Nu render økonomen rundt og lærer erhvervsfolk, hvordan de også kan bruge det. Lars Christensen har over 20 års erfaring som både embedsmand og bankøkonom, og han driver nu sin egen rådgivningsvirksomhed. Han holder mange foredrag primært for bankkunder og typisk om økonomi. Men nu er han også begyndt at tilbyde et coachingforløb i ChatGPT og ai, overordnet betegnet som »kunstig intelligens«. Det ord kan Lars Christensen dog ikke lide, »for der er ikke noget intelligent over det«, som han siger. Alligevel har det fuldstændig transformeret hans arbejdsliv. »Jeg har i 30 år åbnet Excel hver eneste dag, og det sidste halve år er det næsten forsvundet. Det er et ret markant skifte,« siger han. Og han ser et potentiale, der rækker langt ud over hans eget arbejde: »Det kan være med til at løse en masse problemer og ændre verdensøkonomien.« Lars Christensen har oplevet, at hans arbejde er blevet sjovere og mere effektivt.Fold sammenLæs mereFoto: Søren Bidstrup. Lars Christensen gik i gang med at bruge ChatGPT lige så snart, den blev introduceret. Han var lidt informeret om det på forhånd og havde fulgt med i årene op til, men »jeg var bestemt ikke sådan en, der på forhånd har sagt, atmachine learningkommer til at ændre verden«. Men han blev hurtigt klar over, at den nye teknologi kan understøtte hans arbejde med data, tekst og formidling. »Jeg har kunnet se en helt åbenlys gevinst i forhold til mit arbejde,« siger han. Og med ChatGPT 4.0-versionen er han nærmest blevet afhængig: »Når ChatGPT er nede, har jeg det sådan: Hvad fanden gør jeg nu? Ej, mand. Skal jeg sidde og læse korrektur?« »Jeg bruger det til at læse korrektur, jeg bruger det til at arbejde med data, jeg bruger det til at lave illustrationer, jeg bruger det også til at generere ideer, jeg bruger det til at læse regneark,« siger Lars Christensen. Hans arbejdsliv er både blevet sjovere og mere effektivt. Blandt andet fordi han kan lave analyser, som før ville have været for besværlige at lave datamæssigt. For eksempel har han et standardforedrag om det amerikanske præsidentvalg, og et af temaerne i valget er, at de to kandidater er meget gamle. Det fik ham til at undre sig over, hvor gamle præsidenter i gennemsnit er blevet gennem årene, og hvornår de dør. »Det kunne være sjovt at lave en graf på. Men den graf ville normalt kræve, at man gik ud og søgte på hver enkelt præsident på en eller anden hjemmeside,« siger han. Foredraget handler ikke om amerikanske præsidenters alder. Det er typisk et foredrag for bankkunder om, hvad præsidentvalget betyder for de finansielle markeder, amerikansk økonomi og verdensøkonomien. Men det er en finansiel risiko, at præsidenten dør undervejs, forklarer han. »Den analyse er jo relevant, men det var nok en analyse, som jeg ikke havde lavet ellers. Det havde taget for lang tid, og det havde ikke været det værd.« Lars Christensen laver »ekstremt mange« af den slags analyser i dag. Han bruger også teknologien til det grafiske, blandt andet til foredrag om den amerikanske centralbank, hvor han synes, at det er meget sjovere at bruge et billede, der er lavet som en karikatur af en centralbankchef, frem for et rigtigt billede. Det kan ChatGPT lave for ham på næsten ingen tid. ChatGPT føles menneskeligt, fordi den også laver fejl, mener Lars Christensen.Fold sammenLæs mereFoto: Søren Bidstrup. ChatGPT er en måde at kommunikere med et underliggende program på, der laver de analyser, som Lars Christensen bruger. Det er hverken en faktamaskine eller en søgemaskine, understreger han. »Nogle gange freestyler ChatGPT også. Du skal vide, hvornår den gætter, og hvornår den rent faktisk har fakta.« Der er vel en risiko for, at du bliver misinformeret? »Jeg opfatter ChatGPT på samme måde, som når jeg tænker tilbage på mine studentermedhjælpere gennem de sidste 20-30 år. Nogle gange har jeg bedt dem om at finde data på noget og lave en graf. Så kommer de tilbage, og jeg siger: 'Ah, det, du har taget der, det er månedsdata, men du skulle have taget kvartalstal'. ChatGPT laver den slags fejl,« svarer han. Når Lars Christensen arbejder med økonomiske data, putter han selv nogle konkrete data ind og bruger ChatGPT som et redskab, ligesom hvis han kommunikerede til en anden person, der lavede det for ham. Han oplever, at der er mange, som tror, at de bare kan trykke på en knap, og så laver ChatGPT hele den powerpointpræsentation, som skal bruges til bestyrelsen. Men det dur ikke, man er nødt til at fodre den med noget. »Folk opgiver meget hurtigt,« siger han. »Du skal kende det, og du skal være skolet i, at der ikke nødvendigvis kommer noget rigtigt ud,« men hvis man gør det, så kan man være helt tryg ved at bruge det, mener han. Lars Christensen fortæller, at andre tænker, ai er helt fantastisk, for når det rigtig bliver introduceret, »så kan man fyre halvdelen af medarbejderne i en organisation«. Han mener, at der mangler en forståelse for, at ai kan give energi til den kreative proces. Du mener ikke, at det vil erstatte medarbejdere? »Jo, det vil det givetvis, for der sidder en masse journalister på de danske nyhedsredaktioner og laver noget, som en robot sagtens kan lave,« svarer han. »Men det frigiver også ressourcer. Jeg sidder ikke og begræder, at jeg ikke skal bruge tid på noget, som jeg dybest set synes er røvkedeligt. For nu kan jeg pludselig lave en analyse af, hvor gamle de amerikanske præsidenter bliver, som øger kvaliteten af det foredrag, jeg holder om det amerikanske præsidentvalg.« Lars Christensen oplever for tiden, at han har møder, som han ikke plejer at have – og som han aldrig havde forestillet sig for et år siden. »Jeg er jo ikke it-underviser, men alligevel så render jeg i øjeblikket rundt og har flere foredrag og one-on-one-sessions om ugen med erhvervsfolk.«  Jeg har omfavnet ChatGPT og AI i det seneste år og oplevet, hvordan det har transformeret mit arbejdsliv. Tidligere åbnede jeg Excel næsten dagligt, men nu har ChatGPT overtaget rollen med at hjælpe mig med dataanalyse, mødeforberedelse, præsentationer og kreativ skrivning.Oftepic.twitter.com/laHpc1VO0Q Lars Christensen holder typisk foredrag for større grupper, »men der kommer erhvervsledere til mig og siger, at de bruger det her, men ikke får nok ud af det, og om jeg kan hjælpe«. Han kalder selv efterspørgslen for »lidt sjov«. »Jeg ser ikke mig selv som it-mand, og jeg ser mig bestemt heller ikke som en, der har dyb indsigt. Men jeg kan formidle, og jeg har arbejdet ganske aktivt med det i et stykke tid. Så tænkte jeg: Nå, okay, så ville det være dumt at sige nej til de mennesker, som jeg måske ofte også har en anden relation til.« Når han har sessioner med erhvervsledere, så har det en dobbelthed: »På den ene side sidder vi og leger med ChatGPT to-tre timer, men vi sidder samtidig og taler om at få bygget noget i en virksomhed, hvor man bruger ai i en bredere forstand på forskellige måder. Når vi sidder og taler om det, så kommer der en diskussion om: Hvor er det egentlig, vi kan gøre vores processer bedre?« Han fortæller, at det er meget spredt, hvem han rådgiver. Og han synes, det er »enormt fedt« at blive kastet ud i at tale om nogle andre problemstillinger, end han er vant til. »Normalt plejer jeg at stå uden for verden og kigge ind på verden og observere den og sige: Jamen nu har Federal Reserve trykt en masse penge, nu kommer der inflation. Nu holder de op med det, nu kommer inflationen ned. Der står jeg ligesom udenfor og kigger ind på det, men forholder mig ikke til det.« Men i forhold til ai har Lars Christensen ikke lyst til at stå på sidelinjen, fordi han synes, at det er »skideinteressant«. Han mener, at det vil forandre en række sektorer markant og nævner blandt andet sundhed, jura, finans og medier. Og han oplever, at alle de erhvervsfolk, som han taler med, har den samme opfattelse: »At det her erthe real thing. Der er noget her, der ændrer noget helt fundamentalt ved den måde, hvorpå vi driver vores virksomheder, og hvis vi ikke forholder os til det lige nu, så har vi et problem, fordi så gør vores konkurrenter det. Så bliver de bedre til at sætte den rigtige pris eller lave den rigtige vare.« »Alle erhvervsledere i det her land kan godt se, at det her, det bliver vi nødt til at forholde os til.« ",
        "metadata": {
            "source": "https://www.berlingske.dk/arbejdsliv/han-har-aabnet-excel-hver-dag-i-30-aar-men-nu-har-chatgpt-og-ai-vendt",
            "image_url": "https://berlingske.bmcdn.dk/media/cache/resolve/image_x_large/image/176/1763187/24634933-konom-lars-christensen-har-omfavnet-chatgpt-og-ai.jpg",
            "publication_time": "Mandag d. 12. februar 2024, kl. 09.55",
            "author": "Olivia Emma Espersen",
            "related_links": [],
            "attachments": []
        }
    }
}