{
    "version": "1.0",
    "document": {
        "id": "https://www_berlingske_dk/internationalt/eu-modstandere-vaekker-kritik-med-ny-kampagne",
        "title": "EU-modstandere vækker kritik med ny kampagne",
        "content": "LONDON: Racistiske? Retvisende? Eller blot hårdt optrukne eksempler, der spiller på, at overdrivelse fremmer forståelsen? Storbritanniens EU-fjendske parti, UKIP, med populisten Nigel Farage i spidsen trækker med den største kampagne imod indvandring nogensinde i Storbritannien for alvor fronterne op forud for det forestående europaparlamentsvalg. På en af partiets nye valgplakater hævdes det, at »26 millioner mennesker i Europa leder efter job«, hvorefter der retorisk spørges »Hvilket job er de ude efter?«. Svaret giver UKIP selv ved, at en pegefinger rettes direkte mod beskueren af det politiske banner.På en anden af partiets nye valgplakater ser man en britisk arbejder iført hvid sikkerhedshjelm, neongrøn vest og arbejdsstøvler. Men han sidder på gaden med et stykke pap foran sig og en hvid kop og tigger penge, da han – ifølge UKIP – er henvist til tiggeri, fordi en »ubegrænset« bølge af indvandrere fra andre EU-lande kommer til Storbritannien og snupper job og tilmed gerne agerer løntrykker. »EU-politik på arbejde«, lyder overskriften på plakaten. »Britiske arbejdere rammes hårdt af ubegrænset billig arbejdskraft«. Labours Mike Gapes kalder valgplakaterne »racistiske«, og han appellerer til, at »alle anstændige« borgere lader sig registrere for at stemme ved europaparlamentsvalget. Til gengæld forsvarer Nigel Farage den aggressive kampagne, som han præsenterede tirsdag. Han kalder plakaterne »en hårdtslående afspejling af virkeligheden, sådan som den opleves af millioner af briter, der kæmper for at tjene til livets ophold, uden for Westminsters boble«. »Bringer vi de pludrende klasser ud af fatning? Ja,« siger Nigel Farage. »Er vi bekymrede over dette? Ikke det mindste.« Uanset om man finder kampagnen racistisk over for borgere fra andre EU-lande, der ifølge EUs regler for arbejdskraftens frie bevægelighed er i deres fulde ret til at søge job i andre EU-lande, herunder Storbritannien, så kan man ikke fratage UKIP, at de får deres budskab klart ud.Hovedfjenden i kampen mod EU, som UKIP vil have Storbritannien meldt ud af så hurtigt som muligt, er indvandrere fra Europa. Særligt dem fra de fattigere lande i Østeuropa – og ikke mindst Rumænien og Bulgarien – bruges som argument for en EU-exit. Men det er ikke blot indholdet af den nye kampagne, der vækker opsigt. Den er nemlig betalt af en rigmand, og arrangementet sætter spørgsmålstegn ved, hvor let en enkelt person kan købe sig til politisk indflydelse.  UKIP har kæmpet for at få sponsorer, men har fået den tidligere konservative parti-sponsor Paul Sykes til at betale for den 13,5 mio. kroner dyre anti-EU-kampagne. 764 gigantiske valgplakater kan frem mod valget ses primært i byområder og i det fattigere Nordengland, der er hårdt ramt af arbejdsløshed, og kampagnen bakkes op af politiske annoncer i aviser og på nettet.Paul Sykes siger i en erklæring, at han »støtter den største reklamekampagne i UKIPs historie«, fordi »en stor sejr til UKIP vil bryde det politiske mønster i Storbritannien« og »tvinge Labour og Liberaldemokraterne til at bakke op om en fuldtonet folkeafstemning« om Storbritanniens EU-medlemskab. Den konservative premierminister, David Cameron, har udstedt et løfte om at afholde en folkeafstemning om EU-medlemskabet senest i 2017, hvis han får flertal ved det britiske parlamentsvalg 7. maj 2015. Men Paul Sykes mener, at en storsejr til UKIP ved det kommende europaparlamentsvalg vil »intensivere et folkeligt pres« for allerede at få en ja-nej folkeafstemning til EU samme dag, som der afholdes britisk parlamentsvalg næste år. Europaparlamentsvalget er derfor »det vigtigste i mange år«, siger Paul Sykes, der er en af Storbritanniens rigeste forretningsfolk. Sykes har en lang tradition for at finansiere EU-skeptiske kampagner, herunder UKIPs forud for europaparlamentsvalget i 2004.Men ifølge BBC betaler han denne gang direkte for valgkampagnen i stedet for at overdrage pengene til UKIP, hvilket giver ham mulighed for at selv at kontrollere den redaktionelle proces med indholdet i kampagnen og sikre sig, at pengene ikke går til administration. Ifølge BBCs oplysninger har Paul Sykes direkte været involveret i at udarbejde og designe valgplakaterne, og hans krav for at betale for kampagnen har været, at de skulle indeholde budskaber, han personligt støtter. En tredje af de store valgplakater hævder, at 75 procent af alle britiske love vedtages i Bruxelles, og dette budskab er også helt i partisponsorens ånd. »Det virkelige formål er at vise det britiske folk, hvor meget beslutningskraft og hvor mange af deres demokratiske rettigheder den ene regering efter den anden har smuglet væk til Bruxelles i al stilhed,« siger han til The Telegraph. Nick Clegg, den liberaldemokratiske vicepremierminister, gik i et indlæg i Guardian tirsdag hårdt til angreb på Nigel Farage og anførte, at europaparlamentsvalget er blevet et spørgsmål om, hvilket land briterne ønsker at bo i – »Storbritannen eller Lille England«. Clegg afviste Farages påstand om, at han anfører en hær af »oprørere«, fordi den stærke EU-skepsis allerede i mange år har været udbredt i det konservative parti.  I stedet påpegede vicepremierministeren, at det er Liberaldemokraterne, der er de oprørske »underdogs«, fordi de konfronterer den »euroskeptiske etablering« på tværs af flere britiske partier ved at bekæmpe denne. Han insisterer også på, at han ikke har fortrudt at have holdt to TV-debatter med UKIPs leder – på trods af at meningsmålinger viser, at Farage blev vurderet af seerne til at gå sejrrigt ud af dem begge. Clegg erklærer sig åben over for yderligere TV-debatter før valgdagen – debatter som såvel den konservative premierminister, David Cameron, som Labours leder, Ed Miliband, har afvist at deltage i. Det kan i øvrigt skade dem begge, eftersom Farage på denne måde har fået uvurdelig meget sendetid og plads i den britiske debat om Europa. En ICM-meningsmåling søndag afslørede, at Liberaldemokraterne umiddelbart kun er på vej til at opnå otte procent af stemmerne ved europaparlamentsvalget, mens de Konservative står til 22 procent, UKIP til 27 procent og Labour til 30 procent. Mange kommentatorer forventer, at UKIP overhaler Labour den 22. maj med Farages evne til at skildre sit parti som en moderne modstandsbevægelse – noget Clegg beskriver som »langt ude«.Indtil nu har det dog virket. Om en måned vil det vise sig, om vælgerne også køber UKIPs nye fortælling om, at britiske arbejdere ender som tiggere på gaden, hvis indvandringen fra Europa fortsætter. Racistisk kampagne eller ej.",
        "metadata": {
            "source": "https://www.berlingske.dk/internationalt/eu-modstandere-vaekker-kritik-med-ny-kampagne",
            "image_url": "https://berlingske.bmcdn.dk/media/cache/resolve/image_x_large/image/86/864500/7320623-britain.jpg",
            "publication_time": "Tirsdag d. 22. april 2014, kl. 22.30",
            "author": "Michael Bjerre",
            "related_links": [],
            "attachments": []
        }
    }
}