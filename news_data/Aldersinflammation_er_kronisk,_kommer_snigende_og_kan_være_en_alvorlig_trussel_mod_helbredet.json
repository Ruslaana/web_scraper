{
    "version": "1.0",
    "document": {
        "id": "https://www_berlingske_dk/indland/aldersinflammation-er-kronisk-kommer-snigende-og-kan-vaere-en-alvorlig",
        "title": "Aldersinflammation er kronisk, kommer snigende og kan være en alvorlig trussel mod helbredet",
        "content": " »Aldersinflammation« lyder måske som et smart modeord, sundhedsindustrien har fundet på for at sælge nye produkter. Men du gør klogt i at tage det alvorligt. Der er tale om en kombination af inflammation og stigende alder, og ordet betegner en ulmende form for inflammation eller betændelse – immunsystemets reaktion på ydre trusler – som er kronisk og svag, men bygges langsomt op med alderen. Den kan kædes sammen med en forøget risiko for hjertesygdomme, cancer, alzheimers og andre lidelser. Aldersinflammation angriber os alle sammen i et vist omfang, efterhånden som vi bliver ældre, men ikke alle mærker noget til det. Forskerne råder os dog til at være mere opmærksomme på denne tilstand. Nyere forskning har afsløret, hvilke skader den kan anrette. Forskningen arbejder for tiden med potentielle medicinske behandlinger, og flere og flere læger ser gerne, at der anvendes flere og bedre tests for kronisk inflammation. Indtil videre kan du selv træffe nogle enkle forholdsregler for at modvirke betændelsestilstanden: Dyrke regelmæssig motion, få nok søvn og holde dig til en kostplan med rigelig frugt og grønt og knap så meget rødt kød. »Inflammation er en fast komponent i alle kroniske sygdomme,« siger dr. Luigi Ferrucci, der er geriatriker og videnskabelig leder af National Institute of Aging, hvor han har forsket i fænomenet inflammation hos ældre patienter i næsten tre årtier. Betegnelsen aldersinflammation (på engelsk »inflammaging«) er opfundet af dr. Claudio Franceschi, en nu pensioneret professor i immunologi ved universitetet i Bologna, der i en artikel fra 2000 som den første brugte udtrykket. Sidste år besluttede forskerne at føje kronisk inflammation til en liste over biologiske egenskaber, der bliver tydeligere med alderen, og som kan fremskynde aldersprocessen; listens overskrift var »aldersmarkører«. Vi skal begrænse indtaget af rødt kød, hvis vi vil begrænse inflammation i kroppen, lyder et af rådene fra forskerne.Fold sammenLæs mereFoto: ARKIVFOTO: Mads Nissen. Inflammation er ikke nødvendigvis skadelig. Det er kroppens naturlige måde at forsvare sig mod skader på. Det er en fordel, hvis det drejer sig om at bekæmpe en virusinfektion som covid-19 eller hele et sår på en finger. Når helingsprocessen er afsluttet, aftager betændelsen som regel også. Kronisk inflammation skyldes også, at kroppen forsøger at forsvare sig. Men den forsvinder ikke igen og kan gøre mere skade end gavn. Vi udvikler systemisk inflammation, når vi bliver ældre og i takt med, at organismen reagerer på stoffer eller tilstande, den opfatter som unormale, eksempelvis opbygningen af fedtceller i maveregionen.  En sandsynlig årsag til aldersinflammation kan være cellulær senescens, når beskadigede gamle celler holder op med at dele sig og ophober og udskiller inflammatoriske proteiner. Niveauet for den kroniske inflammation stiger som nævnt med alderen, men forekommer også i forskellige aldre og i skiftende omfang. »Hos nogle mennesker begynder den meget tidligt, også hos børn. Hos andre kan den forblive på et meget lavt niveau, helt indtil man er 70 eller 80,« siger Franceschi. Mange undersøgelser har afsløret den vigtige rolle, som den kroniske inflammation spiller for de mest udbredte alderdomssygdomme, som den både kan udløse og forværre. »Det er en ond cirkel,« siger Ferrucci: »Inflammation gør skade, og beskadigelsen i vævet resulterer i inflammation.« Et højt inflammationsniveau er blevet kædet sammen med risikoen for at dø – og risikoen er syv gange højere end ved de laveste inflammationsniveauer, fremgår det af en undersøgelse, hvor man har analyseret blodprøver fra over 160.000 patienter. Motion kan være med til at forebygge inflammation i kroppen, lyder det.Fold sammenLæs mereFoto: ARKIVFOTO: Linda Kastrup. Kvinder med høje niveauer af kronisk inflammation har 70 procent større risiko for at få hjerteanfald eller stroke eller at dø af hjerte-kar-sygdomme end kvinder med lavere niveauer, fremgår det af en særundersøgelse offentliggjort i august af forskere ved Brigham and Women’s Hospital i Boston, hvor man har fulgt disse kvinder gennem 30 år. »Der er en betydelig risiko alene på grund af inflammation,« siger dr. Paul Ridker, der er hovedforfatter til undersøgelsen og leder af Center for Cardiovascular Disease Prevention ved Brigham and Women’s Hospital. »Vi er nødt til at begynde på den forebyggende behandling langt tidligere.« Kronisk inflammation ligger også til grund for alzheimers. proteinplak og sammenfiltringer, der hober sig op gennem mange år, kan udløse en kronisk inflammatorisk reaktion, siger Rudolph Tanzi, der er direktør for McCance Center for Brain Health ved Massachusetts General Hospital i Boston. Blodprøver kan måle forskellige markører for betændelsestilstande, eksempelvis C-reaktivt protein (CRP), ESR og ferritin, men gør det ikke altid muligt at skelne mellem midlertidig og langvarig inflammation. De kan heller ikke bruges til at finde årsagen. »Er det på grund af din artritis, eller har du en leversygdom eller polymyalgi, der er en slags autoimmun sygdom?« spørger dr. Ardeshir Hashmi, der er overlæge i geriatri ved Cleveland Clinic. Et hold forskere i Storbritannien har undersøgt journaler fra 160.000 patienter, der alle var blevet testet for inflammatoriske værdier. I rundt regnet 85 procent af de tilfælde, hvor patienterne havde værdier over det normale, blev der hverken fundet tegn på infektion eller sygdom. Det kan være svært at behandle inflammation. Den rigtige medicin skal bremse inflammationen uden at blokere immunsystemet. En del patienter med aterosklerose, eller som er i højrisikogruppen for hjerte-kar-sygdomme, behandles for inflammation med lave doser af medicinen colchicin, som i 2023 blev godkendt af den amerikanske lægemiddelstyrelse til netop dette formål. Den samme medicin har i flere år været anvendt til behandling af urinsyregigt, en lidelse, der giver ledsmerter. Søvn er en anden vigtig prioritet, hvis man gerne vil forebygge de skadelige virkninger af inflammation, lyder det.Fold sammenLæs mereFoto: ARKIVFOTO: Ida Marie Odgaard/Ritzau Scanpix. Forskningen forsøger nu at finde ud af, om andre medicinske præparater, deriblandt GLP-1, kan sænke de inflammatoriske værdier. Novo Nordisk og CSL Behring afprøver for tiden potentielle antiinflammatoriske præparater på patienter med hjerte-kar-sygdomme eller i en højrisikogruppe. En del patienter har eksperimenteret med at tage medicin som metformin og rapamycin for at bekæmpe aldersinflammation. Begge præparater, der er godkendt af den amerikanske lægemiddelstyrelse til andre formål, har vist sig at have en virkning på aldersinflammation, men der er behov for mere forskning i deres virkning på mennesker. Hvad er så den bedste måde at undgå aldersinflammation på i dag? Det er alle de gode vaner, man sådan set burde have i forvejen – at dyrke regelmæssig motion, holde op med at ryge, bevare en sund kropsvægt og spise sund mad. En del forskningsresultater peger på, at en middelhavsdiæt med mange nødder, kornprodukter, fisk, frugt og grøntsager giver en særlig god beskyttelse mod inflammation. Rødt kød fremmer til gengæld inflammation. Det vigtigste for hjernens sundhed er syv-otte timers søvn om natten, siger Tanzi. Sådan skaffter hjernen sig af med de aflejrede proteiner, der medvirker til inflammation, siger han. »Hver gang man skifter fra drømme- eller fra REM-søvn til dyb søvn – kalder jeg det en hovedvask.« Oversat fra den originale engelske version af Claus Bech",
        "metadata": {
            "source": "https://www.berlingske.dk/indland/aldersinflammation-er-kronisk-kommer-snigende-og-kan-vaere-en-alvorlig",
            "image_url": "https://berlingske.bmcdn.dk/media/cache/resolve/image_x_large/image/187/1871110/24856565-forskere-advarer-mod-den-inflammation-der-stiger.jpg",
            "publication_time": "Lørdag d. 21. december 2024, kl. 13.56",
            "author": null,
            "related_links": [],
            "attachments": []
        }
    }
}