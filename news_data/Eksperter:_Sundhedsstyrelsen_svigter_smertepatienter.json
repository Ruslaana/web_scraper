{
    "version": "1.0",
    "document": {
        "id": "https://www_berlingske_dk/samfund/eksperter-sundhedsstyrelsen-svigter-smertepatienter",
        "title": "Eksperter: Sundhedsstyrelsen svigter smertepatienter",
        "content": "Smertelæger langer ud efter Sundhedsstyrelsen, der netop har besluttet at fjerne tilskuddet til nogle former for stærk smertestillende medicin. Fremover er det kun muligt at få generelt tilskud til den billigste medicin, eksempelvis morfin, mens patienter på dyrere medicin skal bede deres læge om at ansøge Sundhedsstyrelsen om tilskud. Men Sundhedsstyrelsens regelændring er ikke blåstemplet af fagfolk på området. - Sundhedsstyrelsen har taget beslutningen på baggrund af Medicintilskudsnævnets anbefalinger, og der er ingen af lægerne i dette nævn, der har nogen form for specialviden om kronisk smertebehandling. Vi specialister er ikke blevet hørt, og det er fuldstændig forrykt, siger overlæge på Smerteklinikken på Holbæk Sygehus Ole Bo Hansen, der er en af de 25 danske læger, der har en specialuddannelse i avanceret smertebehandling. Ingen af de 25 er blevet hørt i processen, og Ole Bo Hansen har derfor sammen med to andre smerteeksperter netop sendt et åbent brev til sundhedsminister Astrid Krag (SF) og medlemmerne af Folketingets Sundheds- og Forebyggelsesudvalg med ordlyden: »Medicintilskudsnævnets håndtering af revurderingen af tilskud til de stærkeste smertestillende lægemidler har været præget af faglig inkompetence, arrogance, selektiv tilgang til kildemateriale og systemfejl«. Professor og ph.d. ved Institut for Lægemiddeldesign og Farmakologi på Københavns Universitet Lona Christrup, har også sat sin underskrift på brevet. Hun vurderer, at Medicintilskudsnævnet ikke har lavet anbefalingen på det rette videnskabelige grundlag, fordi man kun har brugt vejledninger fra Institut for Rationel Farmakoterapi (IRF). - På baggrund af materiale fra IRF laves man den fejlslutning, at billigere lægemidler virker lige så godt på smerter som dyrere lægemidler. Smertepatienterne er uhyggeligt afhængige af, at de får en individuel behandling, så man kan ikke bare tage en beslutning ud fra en gennemsnitsbetragtning. Hvad der virker på hr. Jensen, virker muligvis ikke på fru Hansen, siger hun. Foreningen af Kroniske Smertepatienter skønner, at omkring 28.000 patienter vil blive påvirket af tilskudsordningen, og at godt 20.000 af dem vil blive nødt til at finde ny medicin. Sektionsleder for medicintilskud i Sundhedsstyrelsen, Karen Kolenda, afviser kritikken fra de to smerteeksperter, for ifølge hende er der videnskabeligt belæg for IRFs anbefalinger. - Vi skal bruge de etablerede behandlingsvejledninger, der gælder nationalt og internationalt. Smerteeksperterne vil så ikke have fjernet tilskuddet til den dyre medicin, men vi kan ikke ændre noget på grund af det lovgrundlag, vi arbejder ud fra, siger hun. Inden smerteeksperterne så sig nødsagede til at sende det åbne brev, sendte de i alt tre høringssvar til Sundhedsstyrelsen i håb om at få forhindret ændringen af tilskudsordningen. Karen Kolenda understreger, at høringssvarene er blevet taget med i overvejelserne. - Det passer ikke, at de ikke er blevet hørt, for de har været en del af de høringsparter, vi aktivt har lyttet til i processen, men det betyder ikke, at vi bare kan gøre, hvad de ønsker. Men afgørelsen er altså endelig, fastslår hun.",
        "metadata": {
            "source": "https://www.berlingske.dk/samfund/eksperter-sundhedsstyrelsen-svigter-smertepatienter",
            "image_url": "https://berlingske.bmcdn.dk/media/cache/resolve/image_x_large/image/7/77532/7663136-sundhedsstyrelsen.jpg",
            "publication_time": "Onsdag d. 24. oktober 2012, kl. 09.12",
            "author": null,
            "related_links": [],
            "attachments": []
        }
    }
}