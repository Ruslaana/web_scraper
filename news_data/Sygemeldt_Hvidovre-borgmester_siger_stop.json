{
    "version": "1.0",
    "document": {
        "id": "https://www_berlingske_dk/politik/sygemeldt-hvidovre-borgmester-siger-stop",
        "title": "Sygemeldt Hvidovre-borgmester siger stop",
        "content": "Hvidovre Kommunes omstridte borgmester, løsgængeren Milton Graff Pedersen, træder tilbage. Det oplyser han selv til TV 2 Lorry. Borgmesteren har været sygemeldt siden april, men opgiver nu at vende tilbage til byrådet, fordi han har fået konstateret en uhelbredelig kræftsygdom. Milton Graff Pedersen, der har været borgmester siden 2007, repræsenterede oprindeligt Socialdemokraterne, men forlod tidligere på året partiet, da han blev vraget som spidskandidat til næste års kommunalvalg. Borgmesteren har gennem flere år kæmpet med et alkoholmisbrug, der har tvunget ham til at sygemelde sig over flere omgange. Over for TV 2 Lorry beklager en af hans tidligere partifæller, kommunalbestyrelsesmedlem Kenneth F. Christensen, nyheden om borgmesterens sygdom og fratrædelse. - Personen Milton er en rigtig god kammerat, som jeg savner, siger han. Under Milton Graff Pedersens langvarige sygemelding har socialdemokraten Helle Adelborg været fungerende borgmester. Hun ventes at blive valgt til fuldgyldig borgmester, når kommunalbestyrelsen mødes tirsdag.",
        "metadata": {
            "source": "https://www.berlingske.dk/politik/sygemeldt-hvidovre-borgmester-siger-stop",
            "image_url": "https://berlingske.bmcdn.dk/media/cache/resolve/image_x_large/image/97/975415/5020670-milton-graff-pedersen-der-har-vret-borgmester-i-hvidovre-siden-2007-har-meldt-sig-ud-af-den-socialdemokratiske-byrdsgruppe.jpg",
            "publication_time": "Mandag d. 17. december 2012, kl. 20.43",
            "author": null,
            "related_links": [],
            "attachments": []
        }
    }
}