{
    "version": "1.0",
    "document": {
        "id": "https://www_berlingske_dk/sport/svensk-landsholdsprofil-tvivlsom-til-dansk-em-brag-med-bizar-skade",
        "title": "Svensk landsholdsprofil tvivlsom til dansk EM-brag med bizar skade",
        "content": "Den svenske landsholdspiller, Emil Forsberg, har ikke spillet de sidste to kampe for sin klub RB Leipzig. Grunden til fraværet skal findes i en besynderlig skade for svenskeren. Det er nemlig en voldsom tandpine, der har gjort Forsberg ukampdygtig. Den 24-årige offensive spiller har været en vigtig mand for det svenske landshold, og han har spillet fra start i de to vigtige opgør mod henholdsvis Rusland og Østrig.  Det er dog usikkert, om han når at blive klar og i kampform til de to altafgørende opgør mod Danmark den 14. november og 17. november. Forsberg, der er holdkammerater med Yussuf Poulsen i Leipzig, har fået opereret en visdomstand væk, men operationen har ført til, at svenskeren har fået streptokokker. Udover det har han ikke kunnet spise normalt og har derfor heller ikke trænet med for fuld styrke. Han er dog begyndt at løbetræne igen. Den svenske landstræner, Erik Hamrén, udtager den svenske trup på fredag. ",
        "metadata": {
            "source": "https://www.berlingske.dk/sport/svensk-landsholdsprofil-tvivlsom-til-dansk-em-brag-med-bizar-skade",
            "image_url": "https://berlingske.bmcdn.dk/media/cache/resolve/image_x_large/image/25/259057/11229846-russia-soccer-uefa-euro-2016-q.jpeg",
            "publication_time": "Tirsdag d. 03. november 2015, kl. 12.15",
            "author": null,
            "related_links": [],
            "attachments": []
        }
    }
}