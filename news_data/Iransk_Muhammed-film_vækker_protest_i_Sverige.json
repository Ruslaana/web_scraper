{
    "version": "1.0",
    "document": {
        "id": "https://www_berlingske_dk/kultur/iransk-muhammed-film-vaekker-protest-i-sverige",
        "title": "Iransk Muhammed-film vækker protest i Sverige",
        "content": "Iranske eksilkunstnere protesterer imod, at en iransk film om Muhammed med titlen »Muhammed: The Messenger of God« vises på Göteborg Film Festival. De skriver i et indlæg i avisen Dagens Nyheter, at filmen kan anspore til religiøs fanatisme. Filmen er et portræt af Muhammed og er udvalgt af de iranske myndigheder som landets bidrag til Oscar-prisuddelingen. Filmen blev sidste år vist i Danmark under CPH:DOX. Filmen er instrueret af den kendte iranske instruktør Majid Majidi, der har ønsket at opnå et så korrekt historisk billede af Muhammed som muligt. Filmen viser ikke Muhammeds ansigt under den tre timer lange forevisning.  I deres indlæg i Dagens Nyheter skriver eksil-iranerne, at filmen er finansieret af det iranske regime som et stykke politisk redskab: »De ved – ligesom engang nazisterne – at film er virkningsfuldt. Derfor henretter og fængsler de uafhængige filmskabere og laver deres egen produktion,« siger filmproducent Karim Savalan til avisen. Ifølge indlægget kan filmen animere unge svenske muslimer til fundamentalisme og jihad: »Der findes et tydeligt budskab i filmen om at rette sig efter Guds vilje. Om at være beredt på at ofre sig. Den tanke er bærende hos både Islamisk Stat og shiitiske fraktioner. Og portrættet af jøder er farligt. De skildres som terrorister. Som islams hovedfjende.«  Jonas Holmberg, kunstnerisk leder på Göteborg Film Festival, siger: »Vi har længe engageret os i at støtte regimekritiske film. Men »Muhammed: The Messenger« er interessant. Både teologisk, politisk og billedæstetisk,« siger han til Dagens Nyheter. På spørgsmålet om filmens portræt af jøder siger Jonas Holmberg: »Vi tror, at folk selv kan bedømme filmens budskab. Jeg synes, det er godt med debat, som jo bygger på, at filmen vises.« ",
        "metadata": {
            "source": "https://www.berlingske.dk/kultur/iransk-muhammed-film-vaekker-protest-i-sverige",
            "image_url": "https://berlingske.bmcdn.dk/media/cache/resolve/image_x_large/image/21/216821/12222914-iran-cinema-religion.jpg",
            "publication_time": "Torsdag d. 04. februar 2016, kl. 22.30",
            "author": "Bent Blüdnikow",
            "related_links": [],
            "attachments": []
        }
    }
}