{
    "version": "1.0",
    "document": {
        "id": "https://www_berlingske_dk/virksomheder/legoland-skaerper-sikkerheden-ved-indgangen",
        "title": "Legoland skærper sikkerheden ved indgangen",
        "content": "Hvis du er en af de mange tusinde mennesker, der har planer om at besøge Legoland i Billund i løbet af sommeren, kan du forberede dig på at møde vagter i indgangen, som vil tjekke din taske. Merlin Entertainments, som ejer alle Legoland-parker, har besluttet at skærpe sikkerheden - et tiltag som direktør i Legoland i Billund Christian Woller er tilfreds med. - Vi håber på at sende et tryghedsskabende signal til vores gæster om, at vi passer godt på dem. Det er ikke fordi, vi har fået oplysninger om, at der er ændringer i den generelle sikkerhedssituation i Danmark. Det er simpelthen for at styrke vores gæsters tryghed omkring et besøg i Legoland, lyder det fra Christian Woller.  Ifølge Legoland-direktøren har parken fået positive tilbagemeldinger fra de gæster, der har besøgt parken, efter sikkerhedsprocedurerne blev skærpet 16. juni. - Udenlandske gæster er vant til sådan noget og stiller sig bare op, mens danske gæster kan finde på at spørge, om dronningen er på besøg. Men vi oplever kun positive tilbagemeldinger, og folk synes generelt, det giver god mening, lyder det. Sikkerhedsvagterne skal kontrollere, om gæsterne tager for eksempel våben med ind. Ind til videre er de ikke stødt på noget bemærkelsesværdigt. Ifølge Woller er der tale om en international branchetendens, hvor flere store forlystelsesparker øger sikkerheden i parkerne.  Men hverken i Tivoli, Faarup Sommerland, Djurs Sommerland eller BonBon-Land er der indført lignende tiltag. Hele vejen rundt lyder det, at man følger anvisningerne fra PET, som ikke har bedt dem ændre procedurerne. Op til sæsonstart talte Djurs Sommerland rutinemæssigt med Østjyllands Politi.  - Der sagde de, at vi skal have et vågent øje og være opmærksomme på, om der er gæster, som har en anderledes adfærd. Det har vi altid gjort, og det fortsætter vi selvfølgelig med, siger administrerende direktør Henrik B. Nielsen. Det ekstra sikkerhedstjek ved indgangen til Legoland vil fortsætte hele sæsonen, hvorefter der skal besluttes, om det skal fortsætte. /ritzau/",
        "metadata": {
            "source": "https://www.berlingske.dk/virksomheder/legoland-skaerper-sikkerheden-ved-indgangen",
            "image_url": "https://berlingske.bmcdn.dk/media/cache/resolve/image_x_large/image/14/141856/13879801-legoland.jpg",
            "publication_time": "Lørdag d. 02. juli 2016, kl. 14.12",
            "author": null,
            "related_links": [],
            "attachments": []
        }
    }
}