{
    "version": "1.0",
    "document": {
        "id": "https://www_berlingske_dk/sport/landsholdsroer-ramt-af-blodprop",
        "title": "Landsholdsroer ramt af blodprop",
        "content": "Det danske landshold i roning var i fuld gang med at forberede sig på VM, som finder sted i Amsterdam sidst i denne måned, da ulykken ramte en af roerne.25-årige Mette Dyrlund Petersen er blevet ramt af en blodprop i hjernen, fortæller landsholdet på deres facebook-side. Hun blev mandag indlagt på sygehuset i Klagenfurt, som ligger omkring 20 minutters kørsel fra den danske VM-træningslejr i Völkermarkt. Hun ligger nu indlagt på intensiv afdeling, hvor lægerne nøje overvåger hendes tilstand.  Hendes forældre fløj mandag til Østrig for at være ved deres datters side. Sportschef Lars Christensen har talt med Mettes mor tirsdag formiddag, og meldingen er at hun er i bedring. - Alle i træningslejren og omkring landsholdet er meget berørte af situationen og håber det bedste for Mette, lyder meldingen på facebook-siden. Mette Dyrlund Petersen skulle have roet doublesculler sammen med Lisbet Falch Jacobsen, men nu må den uheldige roer undvære VM-deltagelsen.",
        "metadata": {
            "source": "https://www.berlingske.dk/sport/landsholdsroer-ramt-af-blodprop",
            "image_url": "https://berlingske.bmcdn.dk/media/cache/resolve/image_x_large/image/81/818410/7565473-mette-drylund.jpeg",
            "publication_time": "Tirsdag d. 12. august 2014, kl. 19.18",
            "author": null,
            "related_links": [],
            "attachments": []
        }
    }
}