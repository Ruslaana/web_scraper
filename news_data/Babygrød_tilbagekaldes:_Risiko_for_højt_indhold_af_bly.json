{
    "version": "1.0",
    "document": {
        "id": "https://www_berlingske_dk/danmark/babygroed-tilbagekaldes-risiko-for-hoejt-indhold-af-bly",
        "title": "Babygrød tilbagekaldes: Risiko for højt indhold af bly",
        "content": "Salling Group tilbagekalder fredag økologisk babygrød solgt i Netto. Det skyldes, at der er risiko for overskridelse af indhold af bly, skriver Salling Group i en pressemeddelelse. Der er tale om økologisk grød med smag af æble, yoghurt, sød kartoffel og ingefær fra mærket Øgo. Grøden er blevet solgt i Netto-butikker over hele landet og har udløbsdato den 7. juni 2024. Salling Group kan på nuværende tidspunkt ikke sige, hvor mange pakker grød der er blevet solgt fra det parti, der nu er blevet tilbagekaldt. Virksomheden vurderer dog, at den selv har fjernet størstedelen af partiet. Det oplyser Salling Group til Ritzau. Supermarkedskæmpen kan ikke med sikkerhed sige, hvordan blyet er havnet i babygrøden. Men det antages, at metallet stammer fra de råvarer, der er blevet brugt. Konkret er der i en analyse blevet påvist et blyindhold på 0,06 milligram bly, mens den tilladte værdi er 0,02 milligram. Det kan ikke udelukkes, at der kan være en risiko ved at spise grøden. Det skriver Fødevarestyrelsen i en pressemeddelelse fredag. »Der er fundet for højt indhold af bly i produktet. En sundhedsmæssig risiko kan derfor ikke udelukkes.« Det vil dog ikke være noget, man mærker med det samme, skriver styrelsen videre. »Det afgørende er, at forbrugerne ikke har et højt indtag af bly igennem længere tid. Det er nemlig ikke det enkelte måltid, der er afgørende, men derimod indtag over længere tid. Forbrugerne vil derfor ikke opleve akutte symptomer.« Fødevarestyrelsen anbefaler, at man kasserer grøden eller leverer den tilbage til den butik, hvor den er købt. Bly kommer fra luftforurening. Tungmetallet kan derfor findes på blandt andet frisk frugt og grønt, som man derfor bør skylle. Ophobes der for meget bly i kroppen, kan man få blyforgiftning. Særligt børn er sårbare over for bly. Det skyldes, at deres nervesystem er mere følsomt end voksnes. /ritzau/ ",
        "metadata": {
            "source": "https://www.berlingske.dk/danmark/babygroed-tilbagekaldes-risiko-for-hoejt-indhold-af-bly",
            "image_url": "https://berlingske.bmcdn.dk/media/cache/resolve/image_x_large/image/170/1701854/24492281-.jpg",
            "publication_time": "Fredag d. 04. august 2023, kl. 12.03",
            "author": null,
            "related_links": [],
            "attachments": []
        }
    }
}