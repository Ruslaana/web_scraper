{
    "version": "1.0",
    "document": {
        "id": "https://www_berlingske_dk/filmanmeldelser/fra-komedie-til-sexskandale",
        "title": "Fra komedie til sexskandale",
        "content": "Bestemte filmscener synes at være i stand til at opnå et andet liv, såsom Humphrey Bogarts berømte Play it again, Sam fra filmen Casablanca, som en hel verden elsker at (fejl)-citere. Et nyere eksempel på en elsket klassiker involverer Dagens Navn, Meg Ryan, og stammer fra den romantiske komedie Da Harry mødte Sally fra 1989. Her demonstrerer Sally (Meg Ryan) midt i en fyldt restaurant, hvor let hun kan simulere en orgasme. Hendes bejler Harry (Billy Crystal) har nemlig påstået, at han til enhver tid kan kende forskel på en simulering og den ægte vare hos en kvinde. Efter en imponerende og højlydt opvisning må Harry erkende, at kvinder kan mere end han havde regnet med. En ældre kvinde i restauranten leverer scenens punchline, da hun henvender sig til en tjener, og diskret peger på Sally: »Jeg vil gerne serveres det, som hun har fået!« Da Harry mødte Sally var et tidligt højdepunkt for Meg Ryan, men få havde kunnet forudse hvor brat hendes karriere skulle dykke i de efterfølgende år. I årene op til Da Harry mødte Sally havde Ryans karriere ellers forløbet ganske traditionelt. Hendes mor arbejdede som instruktørassistent og opfordrede Meg Ryan til at blive skuespiller, men i stedet valgte datteren at læse journalistik. Nogle år inde i studiet begyndte hun at optræde i TV-reklamer, og en moderat succes som skuespiller fik hende til sidst til at droppe journalistikken. Hendes første større birolle i en film var i 80er-hittet Top Gun, men det spektakulære gennembrud blev den førnævnte simulerede ekstase. Scenens underforståede nærmest feministiske budskab passede sublimt ind i tidsånden, og blev et stort samtaleemne. Meg Ryans næste hit, Sleepless in Seattle, var til gengæld en opvisning i traditionel, fjerlet Hollywood-romantik, hvor en ung enkemand finder kærligheden sammen med en kvindelig reporter, og Meg Ryans skuespiller-image som kæk, let fjumret og godhjertet lillepige blev da sømmet grundigt fast. Efterfølgende film som French Kiss gjorde intet for at rokke ved skabelonen, der blev en belastning efterhånden som skuespilleren blev ældre. Hun tog imidlertid et drastisk livtag med sit sødladne image, da hun sagde ja til at spille den ene af hovedrollerne i Jane Campions In The Cut fra 2003, der ikke blev en billetsælgersucces, på trods af nogle meget omtalte samlejescener med medskuespilleren Mark Ruffalo. I talløse interview blev Meg Ryan afkrævet en forklaring på dette brud med sit image, og i en samtale med en forarget TV-vært tabte skuespilleren tålmodigheden, og hævdede at Hollywood-film romantiserede kærlighedslivet, og aldrig formåede at vise virkelig seksuel attraktion mellem mennesker. Hendes forsøg på at nå uden for rammerne af den romantiske komedie må siges at være slået fejl, og skuespilleren er i dag ikke længere på stjernernes A-række. Hun har haft flere mindre roller, men har gjort sig mest bemærket i den universelt udskældte The Women.",
        "metadata": {
            "source": "https://www.berlingske.dk/filmanmeldelser/fra-komedie-til-sexskandale",
            "image_url": "https://berlingske.bmcdn.dk/media/cache/resolve/image_x_large/image/69/697815/4691109-meg-ryan.jpg",
            "publication_time": "Lørdag d. 19. november 2011, kl. 13.51",
            "author": "Kristian Lindberg",
            "related_links": [],
            "attachments": []
        }
    }
}