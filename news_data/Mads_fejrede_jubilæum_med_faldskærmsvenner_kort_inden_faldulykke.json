{
    "version": "1.0",
    "document": {
        "id": "https://www_berlingske_dk/sport/mads-fejrede-jubilaeum-med-faldskaermsvenner-kort-inden-faldulykke",
        "title": "Mads fejrede jubilæum med faldskærmsvenner kort inden faldulykke",
        "content": "Mads Jensen fejrede søndag 25 års jubilæet for sit første skydive, men bare tre dage senere skulle den 44-årige faldskærmsudspringers sidste udspring ende på tragisk vis i tjekkiske Klatovy. Sammen med tre springere og en træner var Mads Jensen i Tjekkiet for at forberede sig til DM-disciplinen 'Canopy Piloting'. I forbindelse med den træning endte et udspring med at koste Mads Jensen livet, og derfor er familien nu på vej til Klatovy for at få den afdøde udspringer hjem til Danmark. »Lige nu er status den, at familien selvfølgelig er rystet. Repræsentanter fra familien er på vej til Tjekkiet for at få ham hjem. De tjekkiske myndigheder undersøger lige nu baggrunden for uheldet, og der kommer en havarirapport om, hvad der er sket,« siger formand for Dansk Faldskærms Union, Flemming Olsson, til BT. Præcis hvad der er sket i forbindelse med ulykken, vil Dansk Faldskærms Union helst ikke oplyse. Men de har fået de første meldinger på, hvad der gik galt i Mads Jensens spring. »Vi har informationer om, hvad der kunne være gået galt, men der er ingen grund til at bruge de oplysninger, før vi ved præcis, hvad der er sket. Vi vil helst basere vores udtalelser på fakta, og derfor venter vi med at sige noget om det,« siger Flemming Olsson. Mads Jensen var en rutineret faldskærmsudspringer med mere end 1600 spring bag sig, og søndag aften lagde han et billede op af holdet i Tjekkiet, der fejrede Mads Jensens 25 års jubilæum for det første skydive. Tre dage senere endte med at blive hans sidste. At den 44-årige Mads Jensens passion skulle ende med at blive hans endeligt, vil Dansk Faldskærms Union helst ikke gøre for meget drama ud af. »Vi har ikke lyst til at overdramatisere det her. Det er desværre et hændeligt uheld, som vi har rigtig få af. Det er mange år siden, der er sket noget, men det er desværre noget, der kan ske i vores sportsgren,« siger Flemming Olsson.",
        "metadata": {
            "source": "https://www.berlingske.dk/sport/mads-fejrede-jubilaeum-med-faldskaermsvenner-kort-inden-faldulykke",
            "image_url": "https://berlingske.bmcdn.dk/media/cache/resolve/image_x_large/image/71/711915/8906540-madsjensenfaldskaerm.jpeg",
            "publication_time": "Torsdag d. 14. maj 2015, kl. 13.02",
            "author": null,
            "related_links": [],
            "attachments": []
        }
    }
}