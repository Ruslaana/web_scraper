{
    "version": "1.0",
    "document": {
        "id": "https://www_berlingske_dk/business/nej-tak-til-at-bestyre-500-milliarder-dollar",
        "title": "Nej tak til at bestyre 500 milliarder dollar",
        "content": "Det skriver Financial Times. Hidtil har Shanghais vice-borgmester Tu Guangshao og vicedirektør i den kinesiske centralbank Yi Gang sagt nej tak til posten, angiveligt af frygt for, hvad der gemmer sig i fondens regnskaber. Ifølge interne kilder frygter de to herrer, at måtte tage ansvaret for eventuelle overraskelser, da forgængeren, Luo Jiwei, nu er finansminister og en af Kinas mest magtfulde politikere. Fonden er tidligere blevet kritiseret voldsomt for fejlslagne investeringer, blandt andet investeringer i Morgan Stanley og Blackstone, som resulterede i store tab ved finanskrisens udbrud i 2008. »CIC spredte en masse frø ret hurtigt og ret bredt. Det står ikke klart, hvor mange af dem reelt vil vokse sig til træer, og hvor mange der vil bære frugt,« sagde en ledende arbejder i en bank ejet af CIC ifølge Financial Times, og sagde samtidig, at nogle af fondens mindre omtalte investeringer også er under vand. Dermed fortsætter jagten på en formand, og valget kan nu falde på CIC's præsident Gao Xiqing, som har været fungerende chef siden Luo Jiweis afgang i marts.",
        "metadata": {
            "source": "https://www.berlingske.dk/business/nej-tak-til-at-bestyre-500-milliarder-dollar",
            "image_url": "https://berlingske.bmcdn.dk/media/cache/resolve/image_x_large/image/37/371659/6452313-china-bankingrules.jpg",
            "publication_time": "Mandag d. 27. maj 2013, kl. 08.31",
            "author": null,
            "related_links": [],
            "attachments": []
        }
    }
}