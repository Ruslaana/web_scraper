{
    "version": "1.0",
    "document": {
        "id": "https://www_berlingske_dk/samfund/sommervejr-i-groenland-slaar-varmerekord",
        "title": "Sommervejr i Grønland slår varmerekord",
        "content": "Torsdag blev den varmeste juni-dag i Grønland, siden DMI første gang målte temperaturen på rigsfællesskabets nordligste ø. Den nye rekord lyder på 24,7 grader celsius og er målt ved lufthavnen i Nuuk, oplyser DMI. - Vi havde en situation med højtryk over Nordøstgrønland og et lavtryk mod syd. Det gav en østlig vind, der løb ned over Nuuk fra bjergene i det sydvestlige Grønland, siger seniorklimatolog og Grønlandsekspert John Cappelan fra DMI i en pressemeddelelse. - Meteorologerne taler om en føhn, som er en meget varm og tør vind. Det var i den luftmasse, temperaturen nåede de 24,7 grader celsius. Den hidtidige rekord var målt fra byen Kangerlussuaq og blev målt den 15. juni i 2014. Her kom termometeret helt op på 23,2 grader celsius. Og det er slet ikke slut med den varme sommer i Grønland. Ifølge DMI?s Grønlandsvagt er der mulighed for, at der allerede er sat en ny rekord, som bare venter på at blive offentliggjort. Fredagens temperaturer fra Grønland skal nemlig først kvalitetssikres af klimatologerne ved DMI, før de offentliggøres. Ifølge DMI kan disse målinger måske indeholde en endnu højere måling og dermed en ny rekord for varmeste juni-dag i Grønland, siden målingerne begyndte. /ritzau/",
        "metadata": {
            "source": "https://www.berlingske.dk/samfund/sommervejr-i-groenland-slaar-varmerekord",
            "image_url": "https://berlingske.bmcdn.dk/media/cache/resolve/image_x_large/image/13/132981/13624894-grnland---20160610232205369_o.jpeg",
            "publication_time": "Fredag d. 10. juni 2016, kl. 23.27",
            "author": null,
            "related_links": [],
            "attachments": []
        }
    }
}