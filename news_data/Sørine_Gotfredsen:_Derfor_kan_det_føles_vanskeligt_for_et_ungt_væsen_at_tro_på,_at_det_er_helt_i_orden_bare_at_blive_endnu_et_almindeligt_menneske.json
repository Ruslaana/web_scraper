{
    "version": "1.0",
    "document": {
        "id": "https://www_berlingske_dk/kommentatorer/soerine-gotfredsen-derfor-kan-det-foeles-vanskeligt-for-et-ungt",
        "title": "Sørine Gotfredsen: Derfor kan det føles vanskeligt for et ungt væsen at tro på, at det er helt i orden bare at blive endnu et almindeligt menneske",
        "content": "Jeg har netop læst Thomas Bobergs roman »Insula«, der handler om hans og familiens forsøg på at slå sig ned på Fejø. Romanen er blevet heftigt debatteret, idet nogle af øens beboere føler sig misbrugt af forfatteren, men for en udenforstående som mig er det noget andet, der trænger sig på under læsningen. Forfatterens egen lille søn, Hugo, spiller nemlig en stor rolle, idet han for det første bogen igennem flittigt citeres, og derudover hører man en hel del om Hugos problemfyldte skolegang på øens eneste skole. Ikke mindst set i lyset af den rapport, der udkom i denne uge fra regeringens trivselskommission, udgør Hugo en interessant figur. Kommissionen blev nedsat i 2023 med henblik på at forebygge mistrivsel blandt børn og unge, og der er meget brugbart at komme efter i rapportens 35 gode råd. Herunder en påmindelse om ikke at lade almene menneskelige kvaler i for høj grad forlede os til at udstede diagnoser og den indlysende kloge opfordring til at forbyde mobiltelefoner på landets skoler. Og derudover lægges der vægt på betydningen af, at vi diskuterer begrebet opdragelse og danske forældres problemer med at indtage rollen som betryggende myndighed. Forfatter Thomas Bobergs bog »Insula« blev diskuteret ved udgivelsen.Fold sammenLæs mereFoto: Søren Bidstrup. Kommissionens formand, højskoleforstander Rasmus Meyer, citeres iKristeligt Dagbladfor at mene, at »accelereringen, frigørelsen, meningstabet og individualiseringen tilsyneladende kommer med en pris«. Det er sandt, og beskrivelsen af forholdet mellem fader og søn i »Insula« er illustrativ. I de talrige samtaler mellem de to aner man ikke blot, at denne far opfatter sin søn som usædvanligt filosofisk skarpsindig – som en del forældre vist gør i en epoke, hvor visdommen ikke længere primært forbindes med det gamle, men det unge menneske. Tillige fornemmer man, hvordan Hugo længes efter en mere tydelig far, når han prøver at kommunikere med ham: »Kan du ikke bare sige det, at det er okay?« siger han, og faderen svarer lydigt: »Det er okay, Hugo.« Tonen er usikker og evigt afsøgende, og det skal sikkert tolkes som en bevidst beskrivelse af en barnetilværelse uden forældre i klassisk forstand. I hvert fald fremstår individualiseringen her næsten pinagtigt fuldendt, og da Hugo smides ud af øskolen, får man ikke indtryk af, at forældrene særlig grundigt overvejer, om deres søn har problemer med sin opførsel. Endsige sin opdragelse. »Insula« beskriver en familie præget af rådvildhed og mangel på retning og faste rammer, mens hvert enkelt medlem på egen hånd i kraft af sit humørsvingende og kreative sind forsøger at finde en vej. Jeg genkender træk fra nogle af de samtaler, jeg har med unge mennesker, der har svært ved at finde deres ben i livet. De er sjældent i tvivl om, at deres forældre altid har elsket dem, men de er ofte i tvivl om, hvordan de nogensinde skal leve op til den mere eller mindre uudtalte forventning om, at de vil vise sig at være noget ganske særligt. »Kommissionens formand, højskoleforstander Rasmus Meyer (billedet, red.), citeres i Kristeligt Dagblad for at mene, at 'accelereringen, frigørelsen, meningstabet og individualiseringen tilsyneladende kommer med en pris'.«Fold sammenLæs mereFoto: Niels Ahlmann Olesen. En del børn vokser op med massiv opmærksomhed rettet mod deres person, mens de modtager masser af velmenende anerkendelse for deres udfoldelser. Rusen fra succes og omgivelsernes hyldest kan man som bekendt blive både afhængig af og intimideret af, og mens vi i mange år efterhånden har grinet overbærende af retorikken i »X Factor« og andre programmer, hvor enhver optrædende udråbes som unik, åbenbarer disse produktioner stadig, hvor næsten uværdigt det i dag opfattes blot at være et almindeligt menneske. Og vi risikerer at glemme, hvor velsignet det er overhovedet at have fået livet givet. Teologen K. Olesen Larsen skrev i 1956 et essay om opdragelse drevet af bekymring for den mere og mere intensive videnskabelige psykologisering af menneskesindet, og han pointerer: »Det gode gamle ord velsignelse – forældrenes velsignelse, Guds velsignelse, Guds velbehag – bliver af de voksne erstattet med trivsel og lykke og succes, med etnoget, som man gør så stort som muligt og aldrig kan få stort nok.« En del af prisen for den konstante analyse af, hvordan vi har det, er, at vi aldrig får det godt nok, og det kan for et barn føles udmattende at mærke forventning om, hvor meget man bør trives og være lykkelig og opnå succes. Alt imens de voksne selv som i »Insula« i mangel af retning i livet spræller forvirrede rundt i deres egen individuelle trivselskrise. I denne blanding af overdimensioneret opmærksomhed og basal uro kan det føles vanskeligt for et ungt væsen at tro på, at det er helt i orden bare at blive endnu et almindeligt menneske. Endnu et velsignet menneske. Sørine Gotfredsen er sognepræst og journalist ",
        "metadata": {
            "source": "https://www.berlingske.dk/kommentatorer/soerine-gotfredsen-derfor-kan-det-foeles-vanskeligt-for-et-ungt",
            "image_url": "https://berlingske.bmcdn.dk/media/cache/resolve/image_x_large/image/189/1894538/24899967-srine-gotfredsen-fotograferet-i-sit-hjem-i-valby.jpg",
            "publication_time": "Søndag d. 02. marts 2025, kl. 07.22",
            "author": "Sørine Gotfredsen",
            "related_links": [],
            "attachments": []
        }
    }
}