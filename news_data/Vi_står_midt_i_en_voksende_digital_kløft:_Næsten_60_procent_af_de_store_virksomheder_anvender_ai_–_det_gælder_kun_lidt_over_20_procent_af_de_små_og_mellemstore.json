{
    "version": "1.0",
    "document": {
        "id": "https://www_berlingske_dk/kommentarer/vi-staar-midt-i-en-voksende-digital-kloeft-naesten-60-procent-af-de",
        "title": "Vi står midt i en voksende digital kløft: Næsten 60 procent af de store virksomheder anvender ai – det gælder kun lidt over 20 procent af de små og mellemstore",
        "content": "Danmarktopper EU-listen, når det gælder anvendelsen af kunstig intelligens i erhvervslivet. Det burde være en succeshistorie. Men bag den flotte førsteplads gemmer sig et mere alvorligt billede, som vi ikke har råd til at ignorere. Ifølge rapporten»AI i danske virksomheder 2024«fra Danmarks Statistik og Digitaliseringsstyrelsen er det nemlig næsten 60 procent af de store virksomheder, der anvender ai – mens det kun gælder lidt over 20 procent af de små og mellemstore virksomheder. Vi står med andre ord midt i en voksende digital kløft. Og den skyldes ikke nødvendigvis manglende penge eller teknisk adgang. Tværtimod viser rapporten, at den primære barriere er viden. Manglende overblik. Manglende indsigt i, hvor man begynder. SMVerne bliver efterladt på perronen, mens de store virksomheder suser forbi i høj fart – drevet af interne AI-eksperter, datateams og strategier for ansvarlig brug. Mange har allerede etableret dataetiske retningslinjer og egne ai-governance råd. Den luksus har langt de færreste mindre virksomheder. »For de små virksomheder kan det virke uoverskueligt. Flere fortæller mig direkte, at de er bange for at gøre noget forkert. At reglerne spænder ben for at komme i gang.« På billedet ses medlemmer af Europa-Parlamentet stemme om Artificial Intelligence Act i Strasbourg.Fold sammenLæs mereFoto: Frederick Florin/AFP/Ritzau Scanpix. Og problemet vokser. Den nye EU-forordning for kunstig intelligens – den såkaldteArtificial Intelligence Act– stillerskærpede kravtil ansvarlig anvendelse. For de små virksomheder kan det virke uoverskueligt. Flere fortæller mig direkte, at de er bange for at gøre noget forkert. At reglerne spænder ben for at komme i gang. Det er en farlig udvikling. For SMVerne udgør rygraden i dansk erhvervsliv. Det er her, vi finder de lokale arbejdspladser, innovationen og fremtidens vækst. Hvis vi ikke får dem med på ai-rejsen, taber vi ikke bare konkurrencekraft – vi øger også risikoen for en skævvridning i vores erhvervsstruktur. Vi taler meget om digitalisering som et middel til øget effektivitet. Men hvad nytter det, hvis den digitale transformation kun kommer de største til gode? Det handler ikke om, at staten skal udvikle ai-software til virksomhederne. Det handler om noget meget mere jordnært: Praktisk vejledning, opkvalificering og adgang til forståelig viden. De virksomheder, jeg arbejder med, har ikke brug for akademiske rapporter eller avancerede dashboards. De har brug for at forstå, hvordan ChatGPT kan spare dem ti timer om ugen i administration. Hvordan de kan automatisere referatskrivning eller få hjælp til tilbudsgivning. Vi har heller ikke brug for endnu et konsulentprojekt med PowerPoints og store armbevægelser. Vi har brug for praksisnære fællesskaber, hvor virksomheder deler erfaringer og løsninger. Hvor man kan bygge på hinandens arbejde i stedet for at opfinde alting selv. Kunén ud af firevirksomheder udvikler deres egne ai-løsninger. Det siger alt. Vi skal holde op med at tro, at digital innovation kun handler om at bygge nyt. Det handler i lige så høj grad om at adoptere og tilpasse det, der allerede virker. Derfor bør både politikerne, erhvervsorganisationerne og de store virksomheder tage ansvar. Lad os sikre, at ai ikke bliver endnu et værktøj, der forstærker ulighed, men i stedet en motor for fælles vækst. Hvis vi virkelig ønsker, at ai skal blive en dansk styrkeposition, kræver det mere end strategiudspil og skåltaler. Det kræver reel vilje til at gøre teknologien tilgængelig – for alle. Ellers bliver vi verdensmestre i ai på papiret, men med et erhvervsliv delt i to: Dem, der bygger fremtiden – og dem, der ser til fra sidelinjen. Martin Sattrup Christensen er stifter af AI Agenten ",
        "metadata": {
            "source": "https://www.berlingske.dk/kommentarer/vi-staar-midt-i-en-voksende-digital-kloeft-naesten-60-procent-af-de",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913723/24935923-.jpg",
            "publication_time": "Onsdag d. 23. april 2025, kl. 09.01",
            "author": null,
            "related_links": [],
            "attachments": []
        }
    }
}