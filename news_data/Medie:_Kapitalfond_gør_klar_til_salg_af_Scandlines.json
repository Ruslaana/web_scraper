{
    "version": "1.0",
    "document": {
        "id": "https://www_berlingske_dk/virksomheder/medie-kapitalfond-goer-klar-til-salg-af-scandlines",
        "title": "Medie: Kapitalfond gør klar til salg af Scandlines",
        "content": "Kapitalfonden 3i gør klar til salg af rederiet Scandlines, som menes at være mere end fem milliarder kroner værd. Det skriver The Sunday Times. Kapitalfonden, der ejer Scandlines, har ifølge det britiske medie allieret sig med den internationale rådgiver Rothschild til at stå for salget. Scandlines driver ruterne Rødby-Puttgarden og Gedser-Rostock. I 2015 frasolgte rederiet datterselskabet HH-Ferries, der sejler mellem Helsingør og Helsingborg. Kapitalfonden 3i har ejet Scandlines i de seneste ti år.  Det danske medie Inside Business har tidligere skrevet, at rederiet angiveligt er på vej til at blive solgt. Ifølge mediet er håbet hos ejeren, at salget kan indbringe op mod 15 milliarder kroner. Rederiet er udfordret på de tyske ruter af en kommende Femern-tunnel. Anette Ustrup Svendsen, kommunikationschef i Scandlines, siger i en kort kommentar: »Vi er i princippet altid til salg, i og med at vi er ejet af en kapitalfond. Det er vores ejer, der beslutter, hvornår det er det rigtige tidspunkt,« siger hun til Ritzau.  Scandlines blev grundlagt i 1998 efter en fusion mellem de to største færgerederier i Danmark og Tyskland. /ritzau/",
        "metadata": {
            "source": "https://www.berlingske.dk/virksomheder/medie-kapitalfond-goer-klar-til-salg-af-scandlines",
            "image_url": "https://berlingske.bmcdn.dk/media/cache/resolve/image_x_large/image/13/130928/19471915-germany-weather-snow---2017121.jpeg",
            "publication_time": "Mandag d. 18. december 2017, kl. 06.47",
            "author": null,
            "related_links": [],
            "attachments": []
        }
    }
}