{
    "version": "1.0",
    "document": {
        "id": "https://www_berlingske_dk/karriere/saadan-skaber-fyn-global-teknologi",
        "title": "Sådan skaber Fyn global teknologi",
        "content": "Som modvægt vil jeg derfor fortælle om en etableret succes med ny teknologi og hvad andre kan lære. Fynske Container Centralen har for nylig lanceret verdens største brancheløsning inden for RFID (Radio Frequency Identification). Virksomheden med 140 medarbejdere transporterer potteplanter for 22.000 kunder i den europæiske gartnerindustri. Det foregår ved hjælp af 3,5 millioner specialproducerede containere, som ryger frem og tilbage via 60 depoter rundt om i Europa. RFID er en trådløs teknologi, som i Container Centralens tilfælde fungerer ved hjælp af elektroniske mærker, der er påsat hver enkelt container. Mærkerne indeholder et sæt unikke data, der aflæses ved hjælp af en scanner. Dermed har man sat en effektiv stopper for et langvarigt problem for branchen: Falske containere der sneg sig ind i systemet og betød en væsentlig meromkostning for Container Centralen. Samtidig har man fået en hypermoderne informa­tionsstruktur med langt flere data fra forsyningskæden. Hver eneste gang en container bliver scannet, ryger oplysningerne direkte ind i en central database. Det betyder effektiv logistik og nye muligheder for at binde kunde- og ordredata sammen. Resultatet er besparelser, bedre service til kunderne samt meromsætning. Hvad har så været de centrale succesfaktorer for Container Centralen? Det lange, seje træk: Allerede for seks år siden begyndte man at tænke i en RFID-løsning. Der skulle laves analyser, findes samarbejdspartnere, og så skulle teknologien nå et tilstrækkeligt lavt prisleje. Container Centralen kastede sig ikke hovedkulds ud i en ny, besnærende teknologi, men investerede tid og penge i at få udarbejdet en holdbar business case. Kommunikation: Mange udmærkede teknologiløsninger er strandet i implementeringsfasen, fordi der ikke blev brugt nok ressourcer på at forberede brugerne. Derfor har det seneste års tid mest handlet om kommunikation for Container Centralen. Man har oprettet en speciel hjemmeside, lavet direct mail-kampagner og udarbejdet brochuremateriale, så kunderne kunne vælge den mest optimale løsning. Fremsyn: Container Centralen hviler ikke på laurbærrene, men er allerede i gang med næste generation RFID-teknologi på det amerikanske marked. Her opererer man på en mindre skala end i Europa, hvorfor det gav god mening at bruge det amerikanske marked som platform for denne nye og dyrere teknologi. Nyskabelsen hedder aktiv RFID, hvor mærkerne selv afgiver data uden brug af scanner. Det betyder markante besparelser i mandetimer og samtidig et endnu mere effektivt logistiksystem. Ledelse: Endelig er det mit indtryk, at projektets succes også skyldes Container Centralens beskedne størrelse. Man taler ofte om, at topledelsen skal involvere sig mere i it-projekter, og i en mindre virksomhed er der ganske enkelt kortere kommandoveje og færre interne imperier. Teknologi er en fascinerende størrelse, men bedst når den også fungerer i praksis.",
        "metadata": {
            "source": "https://www.berlingske.dk/karriere/saadan-skaber-fyn-global-teknologi",
            "image_url": "https://berlingske.bmcdn.dk/media/cache/resolve/image_x_large_vertical/image/12/127550/2484636-sten-lck.jpg",
            "publication_time": "Onsdag d. 09. februar 2011, kl. 06.51",
            "author": null,
            "related_links": [],
            "attachments": []
        }
    }
}