{
    "version": "1.0",
    "document": {
        "id": "https://www_berlingske_dk/kommentarer/hovedproblemet-er-forholdet-mellem-maend-og-sundhedsvaesnet",
        "title": "Hovedproblemet er forholdet mellem mænd og sundhedsvæsnet",
        "content": "Folketingets Sundhedsudvalg har været så venlige at videresendeForum for Mænds Sundheds udspilom sundhedsreformen til Sundhedsminister Magnus Heunicke med ønske om hans kommentarer til dette udspil for at få mænds sundhed på dagsordenen i reformen. Sundhedsministerenskriver i svaret, »at mænd lever fire år kortere end kvinder, at der generelt er flere mænd end kvinder der ryger, og at flere mænd end kvinder drikker (…) Det skal vi tage alvorligt«. Han skriver også, at »Forum for Mænds Sundhed løfter en meget vigtig dagsorden«. Desværre misser sundhedsministeren den vigtige pointe, der er i udspillet fraForum for Mænds Sundhed, nemlig at hvis vi vil gøre noget ved mænds større dødelighed og kortere levetid, bliver vi nødt til at skelne mellem årsagerne til, at man bliver syg, og hvordan det går, når man bliver syg. Her har sundhedsministeren den samme kedelige tilgang, som alt for mange andre, nemlig at det hele er mændenes egen skyld, for de drikker og ryger for meget. Og det er jo rigtig nok, at det gør de. Men i vores udspil viser vi netop, at det ikke er her, hovedproblemet er. Hovedproblemet er, hvordan det går, når mænd får sygdomme: Mens forekomsten afkræftsygdommei Danmark er cirka 8 procent højere hos mænd end hos kvinder, så er dødeligheden hos mænd cirka 30 procent højere. Mens forekomsten afhjertesvigter cirka 60 procent højere hos mænd end hos kvinder, er dødeligheden cirka 85 procent procent højere for mænd. Mens forekomsten afhjerte-kar-sygdommeer cirka 60 procent højere hos mænd er dødeligheden 120 procent højere. Mens forekomsten aftype 2-diabeteser cirka 50 procent højere for mænd, erdødelighedencirka 100 procent højere. Tager vi endeligcovid‐19, så har mænd i pandemien haft 5-10 procent større smitteforekomst, men dobbelt så stor dødelighed af sygdommen. Det er derfor, det er vigtigt at fokusere på mænds forhold til sundhedsvæsnet og ikke mindst sundhedsvæsnets forhold til mændene. Hvis mændene havde samme dødelighed som kvinder, ville cirka 3.000 flere mænd årligt være til rådighed i den produktive alder i samfundet. Ligesom der ville være mange penge at spare i sundhedsvæsnet, hvis det ikke gik mænd så dårligt, når de bliver syge: Mænd over 65 år koster cirka 20 procent mere isundhedsudgifterend kvinder i samme alder – 31.800 mod 25.400 kroner årligt. Skal der gøres noget ved det, så må vi forstå, hvad det er, der ikke fungerer godt nok i forholdet mellem sundhedsvæsnet og mænd. Og det er blandt andet: a) Viden om symptomer:Mænd har gennemgående mindre viden om sundhed og dermed også mindre viden om, hvilke symptomer det er vigtigt at reagere på. b) Reaktion på symptomer:Mænd opsøger lægen senere og kommer sjældnere hos lægen end kvinder, hvilket øger sandsynligheden for senere opdagelse og behandling af sygdomme. c) Dialogen med lægen:Hos lægen kan der være forståelses- og dialogproblemer, især når patienten er en ufaglært mand. Den gode dialog er betingelsen for at få rette diagnose tidligst muligt. d) Pasning af behandlingen:Mænd er dårligere til at tage deres medicin og i det hele taget til at være patient. e) Rehabilitering:Når det kommer til rehabilitering og at bruge tilbud til mennesker med kroniske sygdomme, som er blevet centrale elementer i vor tids behandlingsparametre, så deltager mænd langt mindre end kvinder. Det er således et bredt spekter af områder, der skal handles på, hvis mænds overdødelighed skal bringes ned. Den gode nyhed er imidlertid, at problemstillingerne fra a) til e) er fælles for stort set alle sygdomme. Formålet med sundhedsreformen er – hedder det sig – at der handles i forhold til ulighed i sundhed. Og her ser vi en kæmpe ulighed, når det gælder mænds dårlige overlevelse af sygdomme. Ikke mindst gælder det gruppen af mænd med den laveste indkomst og korteste uddannelse: De 25 procent økonomisk dårligst stillede mænd leverti år kortereend de 25 procent bedst stillede. Derfor foreslår Forum for Mænds Sundhed, at sundhedsreformen bringer mænds sundhed på dagsordenen med blandt andet disse tiltag: a) Opsøgende helbredstjek til mænd over 55 år, som ikke har været til læge inden for de sidste to år. Helbredstjekket har til formål tidligt at opspore fysiske og psykiske lidelser. b) Udsatte mænd tilbydes udvidede konsultationstider i sundhedsvæsnet, og alle sundhedsprofessionelle uddannes systematisk i at kommunikere langt bedre med netop denne gruppe med henblik på tidlig diagnose og behandling. c) Alle led af sundhedsvæsnet bliver opsøgende og vedholdende i at støtte mænd til at gennemføre behandling og rehabilitering. d) Der skabes og tilbydes målrettede rehabiliteringstilbud til mænd – og lignende tilbud til mænd med kroniske sygdomme – og multisygdomme. e) Ældre mænd opsøges og screenes for depression, så mændsfem gange så mange selvmordblandt ældre nedbringes. f) I alle egne af landet etableres opsøgende fællesskaber for mænd for at nedbringe den udbredte ensomhed og isolation blandt især ældre mænd, som er årsag til øget sygelighed og overdødelighed samt dårlig mental trivsel. g) De nye nærhospitaler bliver centrale aktører med henblik på tidlig opsøgende aktivitet, opsporing, diagnosticering og lokal behandling af mænd. Bliver det realiseret, vil vi her i landet samtidig være godt i gang med at realisereWHOs strategifor bedre sundhed for mænd. Og den har regering og Sundhedsstyrelsen for længst tilsluttet sig. Svend Aage Madsen er formand for Forum for Mænds Sundhed",
        "metadata": {
            "source": "https://www.berlingske.dk/kommentarer/hovedproblemet-er-forholdet-mellem-maend-og-sundhedsvaesnet",
            "image_url": "https://berlingske.bmcdn.dk/media/cache/resolve/image_x_large/image/157/1571767/24151237-.jpg",
            "publication_time": "Fredag d. 15. juli 2022, kl. 22.18",
            "author": null,
            "related_links": [],
            "attachments": []
        }
    }
}