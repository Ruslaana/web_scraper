{
    "version": "1.0",
    "document": {
        "id": "https://www_berlingske_dk/kultur/er-dette-kong-arthurs-hjem",
        "title": "Er dette Kong Arthurs hjem?",
        "content": "Stedet passer i hvert fald: Tintagel i det sydvestlige Storbritannien. Tiden skulle også være god nok. De mosgroede sten og potteskårene stammer fra 6. århundrede e.Kr. Britiske arkæologer har de seneste måneder arbejdet mellem Cornwalls klipper og har fundet et større kompleks af mure og veje. Og selv om man ikke kan konkludere det helt store endnu, peger resultaterne i en spændende retning: Man har muligvis fundet en bebyggelse med forbindelse til Kong Arthur himself. Om ikke ligefrem det legendariske Camelot med ridderne af det runde bord så den borg, hvori han kom til verden. Kong Arthur har siden vores vikingetid været hovedskikkelse nummer ét i britisk folkeliv.  Ifølge legenden blev den kommende konge forældreløs som spæd og kom under troldmanden Merlins vinger. Som 15-årig opdagede Arthur sværdet i stenen – Excalibur – og trak det ubesværet ud. Briterne så ham derfor som deres sande tronarving og kronede ham, idet kun landets sande konge kunne trække sværdet ud af stenen. Arthur giftede sig siden med den lettere troløse Guinevere og samlede legendariske navne som Morgan le Fay, Sir Lancelot, Sir Perceval og Tristan om det runde bord. Hvorefter han drog ud og kom på sporet af den hellige gral. Døden indhentede Arthur på nok så trist vis: Hans egen søn tyvstjal Excalibur og blev slået ihjel af sin far. Men kongen blev også selv svag efter kampen og omkom af blodtabet. Ridderne red hjem til Camelot og smed sværdet i den lokale sø én gang for alle.  Med mindre Arthur slet ikke måtte lade livet dengang. Nogle kilder har ham siddende i venteposition til eksekveringen af Brexit eller andre slibrige tider – altså lidt som vor Holger Danske. Alt sammen super spændende. Og sandsynligvis opspind fra ende til anden. Den absolut tidligste kilde til eventyret er biskoppen Geoffrey af Monmouths legendariske »Historia Regum Britanniae« fra 1136. Geoffrey ville give briterne en helt igennem britisk forhistorie og digtede derfor med løs hånd. Igen lidt som Saxo gjorde det for danskerne på næsten samme tid. Også franske Chrétien de Troyes hjalp til. Det var eksempelvis ham, der forfattede »Yvain ou le Chevalier au Lion« i 1170erne og opfandt skikkelsen Lancelot. Og da romantikerne kom til i 1800-tallet, blev der ingen ende på historierne. Digtere som Alfred Tennyson og William Wordsworth skrev den ene gralsfortælling efter den anden. En komponist som Richard Wagner kastede sig kort efter over stoffet og skabte operaerne »Lohengrin«, »Tristan og Isolde« og til sidst »Parsifal« over emnet.  Selve det stemningsfulde Tintagel Castle i Cornwall kan umuligt være knyttet til Arthurs kreds. For bygningen som helhed stammer tidligst fra 1230erne eller der omkring. Legenden om Kong Arthur er og bliver fiktion. Troede man længe. Men allerede fund i juli 1993 gav nyt liv til skrønerne: Arkæologer gravede i jorden omkring Tintagel og fandt en del krus og forskellige skilte. En af inskriptionerne bar navnet »Atrognov« eller »Artognou, hvilket selv skeptiske historikere så som en let forvansket form af »Arthur«. Den lille plade lå endda i et lag, der med sikkerhed stammede fra sjette århundrede. Yderligere spor kom til ved udgravninger for seks år siden i det lidt nordligere Chester. Arkæologer fandt en runding, vi i dag ser som resterne af en romersk amfiscene, men som folk i middelalderen sagtens kan have opfattet som et »bord« af gigantisk størrelse. Og de nye udgravninger kunne meget vel bekræfte fundet fra dengang. De er gjort på den lille landtange, hvor Tintagel Castle ligger. Faktisk tæt på et sted med tilnavnet Merlins Hule. Vigtigste opdagelse er selve huset. At den øde egn altså havde et regulært palads på Kong Arthurs tid. Og borgens indvånere må have haft både høj status og rigeligt med penge: De drak vin fra Tyrkiet, spiste oliven fra Middelhavet og dækkede op med glas fra både franske og endda nordafrikanske værksteder. »Vi har kun åbnet et lille vindue til stedets historie,« siger Win Scutt fra English Heritage til BBC – »men vi ved nu, hvor vi skal lede næste år.« ",
        "metadata": {
            "source": "https://www.berlingske.dk/kultur/er-dette-kong-arthurs-hjem",
            "image_url": "https://berlingske.bmcdn.dk/media/cache/resolve/image_x_large/image/13/138278/14300142-09kulcamelot-130638jpg.jpeg",
            "publication_time": "Mandag d. 08. august 2016, kl. 22.30",
            "author": "Søren Schauser",
            "related_links": [],
            "attachments": []
        }
    }
}