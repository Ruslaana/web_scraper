{
    "version": "1.0",
    "document": {
        "id": "https://www_berlingske_dk/kommentarer/ivaerksaetter-send-de-aeldre-og-udsatte-i-lalandia-paa-statens-regning",
        "title": "Iværksætter: Send de ældre og udsatte i Lalandia på statens regning",
        "content": "I forfærdelige nyheder fra Belgien og New York læser vi i disse dage, hvordan coronavirussen medfører hundredvis af dødstal på plejehjem for ældre og handicappede. I Danmark har plejehjemmene lukket døren for pårørende og frivillige. Men personalet kommer og går. Hver gang, de forlader plejehjemmet for at komme hjem og holde fyraften, bliver de udsat for smitterisiko, som kan få fatale konsekvenser for de ældre på plejehjemmene. I Sverige har man indført dobbelt løn til sygeplejersker, som vil arbejde 48 timer. Vi bør i Danmark få indkvarteret plejepersonalet inde på eller i »helt sikker« isolering tæt på plejehjemmene og give dem dobbelt løn to måneder frem. Efter de to måneder har vi fået mange flere tests og kan derfor overgå til en mere normal hverdag.  I denne to måneders periode kan hverken de frivillige eller de pårørende besøge de ældre. Det gør ondt hos de ældre, som vi skylder en værdig alderdom og afslutning på livet. Det gør også ondt hos de mange pårørende, som nu er adskilt fra deres kære. Derfor bør der sættes ekstra ressourcer af til plejehjem til at håndtere kontakten med pårørende og frivillige via facetime og lignende. Hele verden arbejder på højtryk på at få produceret flere og hurtigere tests. Det betyder formentlig, at om to måneder kan vi bruge test ved indgangen til plejehjem, lufthavne osv. Så til den tid kan vi lettere passe på de ældre. På lidt længere sigt skal vi også lave en plan for de svage og ældre, som bor alene. Der arbejdes intenst på at få udviklet en vaccine mod coronavirus. Vi ved ikke, hvor længe der går, før vi har en vaccine. De mange ældre og udsatte danskere skal måske isolere sig selv i et år, før en vaccine er klar. Er det realistisk, at ældre og udsatte danskere kan sidde hjemme og være alene i et år? Hvad gør det ved deres livskvalitet? Hvilket liv får de? Og hvor mange kommer til at dø af psykiske lidelser og ensomhed? Vi redder arbejdspladser i stor stil. Nu er tiden moden til, at vi investerer i at beskytte de svageste i vores samfund. I Danmark har vi de skønneste hoteller og ferie-paradis ledige. Ingen besøger dem, og alle medarbejdere er sendt hjem. Hvad med at staten samler ældre og familier med alvorligt syge børn på Lalandia eller feriecenter Skallerup Klit? Og skærmer hele området af, så de har strand og natur for sig selv. Og på den måde sørge for, at de kan hygge sig med hinanden. Alle, som kommer ind, skal testes på sikreste vis, og gæster kan også få adgang. Det forudsætter selvfølgelig, at vi har en test, som vi kan stole på, eller at vi sætter folk i karantæne, indtil vi ved, at de er uden smitte. Esben Gadsbøll er serieiværksætter og medstifter af en række virksomheder",
        "metadata": {
            "source": "https://www.berlingske.dk/kommentarer/ivaerksaetter-send-de-aeldre-og-udsatte-i-lalandia-paa-statens-regning",
            "image_url": "https://berlingske.bmcdn.dk/media/cache/resolve/image_x_large_vertical/image/128/1283747/23399341-.jpg",
            "publication_time": "Mandag d. 20. april 2020, kl. 19.00",
            "author": null,
            "related_links": [],
            "attachments": []
        }
    }
}