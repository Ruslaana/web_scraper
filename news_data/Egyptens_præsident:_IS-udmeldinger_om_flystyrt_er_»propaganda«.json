{
    "version": "1.0",
    "document": {
        "id": "https://www_berlingske_dk/internationalt/egyptens-praesident-is-udmeldinger-om-flystyrt-er-propaganda",
        "title": "Egyptens præsident: IS-udmeldinger om flystyrt er »propaganda«",
        "content": "Det er ren propaganda, når terrorbevægelsen Islamisk Stat (IS) melder ud, at den står bag flystyrtet på Sinai-halvøen, der lørdag kostede 224 personer livet. Det siger Egyptens præsident, Abdul Fattah al-Sisi, til BBC tirsdag forud for et besøg i Storbritannien. »Det er propaganda, at flyet styrtede ned på grund af ISIS (IS). Det er en måde at skade stabiliteten og sikkerheden i Egypten samt billedet af Egypten på. Tro mig, situationen i Sinai - særligt i dette begrænsede område - er under vores fulde kontrol,« siger præsidenten til BBC. Siden det russiske passagerfly fra selskabet Aeroflot styrtede ned tidligt lørdag morgen dansk tid har det fyget med forskellige bud på, hvad der forårsagede styrtet. Terror er blevet nævnt af flere, men ifølge den amerikanske efterretningstjeneste CIA, er der endnu ikke nogen beviser, der peger i retning af et terrorangreb på det russiske fly. Mandag meldte flyselskabet ud, at en såkaldt »ekstern påvirkning« var årsag til styrtet. Men myndighederne i Rusland er fortsat i gang med at undersøge flyets to sorte bokse, der ventes at kunne give svar på, om det var et teknisk uheld eller noget helt andet, der var årsag til styrtet. BNB",
        "metadata": {
            "source": "https://www.berlingske.dk/internationalt/egyptens-praesident-is-udmeldinger-om-flystyrt-er-propaganda",
            "image_url": "https://berlingske.bmcdn.dk/media/cache/resolve/image_x_large/image/23/233050/11231002-egypt-aviation-accident-russia.jpg",
            "publication_time": "Tirsdag d. 03. november 2015, kl. 14.14",
            "author": null,
            "related_links": [],
            "attachments": []
        }
    }
}