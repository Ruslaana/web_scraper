{
    "version": "1.0",
    "document": {
        "id": "https://www_berlingske_dk/kommentarer/jeg-er-simpelthen-saa-traet-af-politikere-der-vil-tvinge-mig-til-alt",
        "title": "Jeg er simpelthen så træt af politikere, der vil tvinge mig til alt muligt mod min vilje",
        "content": "IBerlingske 15. januarargumenterer Moderaternes Karin Liltorp for, at unge mennesker vil have godt af en tvungen borgerpligt forskellige steder i civilsamfundet som en måde at styrke samfundets beredskab og samhørighed på. Når man skærer alle flosklerne væk, står et faktum dog åbenlyst tilbage: Borgerpligt er et tvangsinstrument designet til at få unge mennesker til at være et redskab for staten – og helt ærligt, jeg er simpelthen så pissetræt af politikere, der vil tvinge mig til alt muligt mod min vilje. Det at deltage i civilsamfundet er ikke dårligt. Liltorp har jo ret i, at der findes utrolig mange styrker ved netop dette, samt at man som individ har godt af at føle ansvar. Dog er hendes forslag i mine øjne en falliterklæring, og det minder om at tisse i bukserne for at holde sig varm. På hvilken måde vil du komme til at føle et gavnligt ansvar ved at blive tvunget ud i bestemte ansvarsområder, frem for at drive mod det der reelt interesserer dig? Jeg tror, modsat Liltorp, at en borgerpligt snarere vil være en begrænsning for samfundets samhørighed, fordi det ansvarsfraskriver individets eget ansvar for at gøre gavn. Argumentet er klart: Lærer man ikke mere om ansvar, hvis man selv søger det? Det er i mine øjne at negligere den kæmpe generation af unge og deres kompetencer, jeg selv tilhører, hvis man ikke lader os vælge selv. Det er ikke noget nyt, at Moderaterne kommer med mere eller mindre gennemtænkte forslag om, hvad unge mennesker skal. Det er trods alt et parti, der blot inden for det seneste år har været med til at lave historiske uddannelsesforringelser og påvirket unge til at haste hurtigere igennem studierne. Derfor blafrer det åbenlyse spørgsmål i vinden; hvis den her borgerpligt er så fantastisk, som Liltorp argumenterer for, skylder både hun og Moderaterne at svare på, hvorfor det så kun er unge mennesker, der skal tvinges ud i ufrivillighedens ulidelige uvilje? Som ungt menneske må jeg bare sige, at jeg er overbevist om, at vi kan klare det bedre selv – uden statens indblanding. Og især uden Moderaternes indblanding. Så kære Liltorp, lad være med at sælge os ideen om billig arbejdskraft der, hvor staten tilfældigvis har mest brug for det, som om det var gaven øverst på ønskesedlen. Hvis du virkelig ønsker at styrke samfundets samhørighed, så skab i stedet incitamenter for, at man som ungt menneske kan få lov til at forfølge sine ønsker om ansvar og nytte; det er en langt sundere måde at få ansvar på end gennem tydelig tvang! Tobias Lawaetz er statskundskabsstuderende og forretningsudvalgsmedlem i Radikal Ungdom ",
        "metadata": {
            "source": "https://www.berlingske.dk/kommentarer/jeg-er-simpelthen-saa-traet-af-politikere-der-vil-tvinge-mig-til-alt",
            "image_url": "https://berlingske.bmcdn.dk/media/cache/resolve/image_x_large/image/175/1755153/24617148-jeg-tror-modsat-liltorp-at-en-borgerpligt-vil-vr.jpg",
            "publication_time": "Torsdag d. 18. januar 2024, kl. 13.11",
            "author": null,
            "related_links": [],
            "attachments": []
        }
    }
}