{
    "version": "1.0",
    "document": {
        "id": "https://www_berlingske_dk/oekonomi/topoekonomer-maner-til-ro-midt-i-blodroedt-aktiehav-der-er-helt-sikkert",
        "title": "Topøkonomer maner til ro midt i blodrødt aktiehav: Der er »helt sikkert ikke« en ny finanskrise under opsejling",
        "content": "Hvis frygten for en ny finanskrise kryber sig ind på dig midt i overskrifter om Trumps toldkrig og aktieblodbad i verdenshavene, er det måske forståeligt nok. Men der er ingen grund til at hæve pensionen og grave ædelmetaller ned i baghaven lige foreløbig. Det siger tre topøkonomer til Berlingske. For selvom USA risikerer en recession, ser de mest alvorlige potentielle konsekvenser for resten af verden – særligt Europa og Danmark – begrænsede ud for nu. Der er ikke en ny, global finanskrise under opsejling. »Det tror jeg simpelthen ikke på,« siger Michael Svarer, økonomiprofessor og tidligere overvismand. Han bakkes op af Jesper Rangvid, professor i finansiering på CBS, der ofte kaldes eksperten fra finanskrisen. Der er »helt sikkert ikke« en ny finanskrise på trapperne, siger han. Billedet blev taget på afstand, men man fornemmer krisestemningen hos Lehman Brothers i London i september 2008, få dage før finanskæmpen krakkede og for alvor varslede finanskrisens ankomst.Fold sammenLæs mereFoto: Kevin Coombs/Reuters/Ritzau Scanpix. Fredag i sidste uge faldt verdensindekset MSCI World, der består af de 1.300 største aktier i verden, med knap seks procent, og der blev barberet 17.000 milliarder kroner af i markedsværdi. En på alle måder historisk voldsom dag på børserne, der med rette affødte ildevarslende overskrifter. Det kan dog også påpeges, at der alene siden 1987 har været 12 dage, hvor verdensindekset skrumpede mere end i fredags. Heraf seks dage under finanskrisen i 2008 og tre dage under coronakrisen i 2020. Økonomerne påpeger, at hvor finanskrisen skyldtes strukturelle problemer i økonomien, og hvor coronakrisen på en måde satte økonomien på pause, så er den aktuelle situation anderledes. Fredag lukkede det danske C25-indeks med et fald på 6,2 procent, det andenstørste fald på én dag i indeksets historie. Det største fald skete 12. marts 2020, dagen efter statsminister Mette Frederiksen (S) lukkede landet under coronakrisen, hvor C25-indekset faldt med lidt over otte procent.Fold sammenLæs mereFoto: Niels Ahlmann Olesen. Blandt andet fordi den i høj grad vil kunne inddæmmes til mest at ramme USA selv – og fordi de fleste andre storøkonomier hovedsageligt er sunde. »Det her er jo selvpåført og ikke lige så strukturelt problematisk,« siger Michael Svarer. Jesper Rangvid fra CBS påpeger, at både »finanskrisen og også den store depression i 30erne skyldtes, at vi havde en finansiel sektor, der havde taget alt for meget risiko«. Men derfor kan Donald Trumps toldkrig stadig skabe enorm usikkerhed. »Vi kommer fra nogle voldsomt høje aktiekurser, og så kommer det her stød til økonomien med de her toldsatser og skaber meget usikkerhed,« siger Jesper Rangvid. Professor ved CBS Jesper Rangvid blev i 2012 sat i spidsen for det såkaldte Rangvid-udvalg, der skulle analysere årsagerne til finanskrisen i Danmark.Fold sammenLæs mereFoto: Niels Ahlmann Olesen. Om resten af verdens økonomier kan inddæmme de amerikanske tilstande, vil særligt handle om, hvad Donald Trumps verdenskendte planche med toldsatser faktisk kommer til at betyde på længere sigt. »Lad os sige, at de der Moses-tavler med toldsatser gjaldt fra nu af, og at det blev ved det, så var der sikkerhed, og så ville det være træls og dumt, men overskueligt for de fleste lande,« siger Michael Svarer. »Problemet er usikkerheden; hvis landene gengælder, og hvis Trump igen øger tolden, så kan det sprede sig til aktiviteten,« siger han. For eksempel reagerede markederne mandag kraftigt på Kinas svar hen over weekenden om at indføre modtold på amerikanske varer på ligeledes 34 procent. Og mandag eftermiddag dansk tid skrev Donald Trump så på sit eget sociale medie, Truth Social, at USA i så fald ville hæve toldsatsen til 50 procent over for Kina. Michael Svarer mener dog grundlæggende, at verdensøkonomien er for sund til, at det ender med en decideret krise. Michael Svarer, professor i nationaløkonomi ved Aarhus Universitet og tidligere økonomisk vismand, er ikke bekymret for, om der er en ny finanskrise under opsejling.Fold sammenLæs mereFoto: Linda Kastrup. »Mange europæiske lande har en fin økonomi, og Danmark har en super fin økonomi; folk er i job, inflationen er nogenlunde lav igen, og virksomhederne er velfungerende. Toldsatserne i USA vil langt de fleste lande kunne overskue økonomisk,« siger han. Ifølge den amerikanske investeringsbank Goldman Sachs er risikoen for en amerikansk recession – altså minusvækst i økonomien – inden for de næste 12 måneder steget fra20 til 45 procent på blot en måned. Og ifølge Helge J. Pedersen, cheføkonom i Nordea, vil det potentielt få en afsmittende effekt på europæisk økonomi. »I USA kommer inflationen måske op på fem procent, og vi kan få stagnation i Europa. Det kan trække én procent til måske halvanden procent ud af økonomien herhjemme. Danmark vil gå fra at være et land med en høj vækst og til at have en lav vækst,« siger Helge J. Pedersen. Men altså stadig vækst. Det er dog vigtigt, at reaktionen ikke bliver panik. »Den største risiko er, at forbrugere og virksomheder går i fælles panik og begynder at holde igen med forbruget og investeringerne,« siger Helge J. Pedersen fra Nordea. Det er nemlig vigtigt, at Europa holder hjulene i gang. Det er der også udsigt til, og blandt andet derfor forestiller Helge J. Pedersen sig ikke, at vi får en nedtur i Europas økonomi som under finans- eller coronakrisen. Helge J. Pedersen, cheføkonom i Nordea, påpeger, at nok udgør USA omtrent 20 procent af den globale økonomi, men det betyder også, at resten af verden stadig står for 80 procent.Fold sammenLæs mereFoto: Niels Ahlmann Olesen/Berlingske. »Der ligger store finanspolitiske pakker klar i Europa med investeringer i Forsvaret. Det vil også være med til at afbøde effekterne,« siger han. Samme pointe kommer fra Michael Svarer: »En amerikansk recession vil selvfølgelig ramme Europa, men på den anden side er Europa også i en situation, hvor rigtig mange lande skal begynde at opruste og dermed bruge penge og skabe økonomisk aktivitet.« Han påpeger også, at så længe mulighederne for at handle uden om USA bibeholdes eller styrkes, så er konsekvenserne ved toldkrigen med USA overskuelig. »Men hvis det sætter sig i tilliden som en større usikkerhed, og virksomhederne holder op med at investere, så kan det få større konsekvenser,« siger Michael Svarer.",
        "metadata": {
            "source": "https://www.berlingske.dk/oekonomi/topoekonomer-maner-til-ro-midt-i-blodroedt-aktiehav-der-er-helt-sikkert",
            "image_url": "https://berlingske.bmcdn.dk/media/cache/resolve/image_x_large_vertical/image/190/1909162/24927368-med-udgangspunkt-i-et-mildest-talt-specielt-k.jpg",
            "publication_time": "Mandag d. 07. april 2025, kl. 20.41",
            "author": "Emil Bo Rask",
            "related_links": [],
            "attachments": []
        }
    }
}