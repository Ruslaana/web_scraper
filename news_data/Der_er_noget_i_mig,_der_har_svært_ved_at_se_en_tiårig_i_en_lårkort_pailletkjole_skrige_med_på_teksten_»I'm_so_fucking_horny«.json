{
    "version": "1.0",
    "document": {
        "id": "https://www_berlingske_dk/kommentarer/der-er-noget-i-mig-der-har-svaert-ved-at-se-en-tiaarig-i-en-laarkort",
        "title": "Der er noget i mig, der har svært ved at se en tiårig i en lårkort pailletkjole skrige med på teksten »I'm so fucking horny«",
        "content": "Den glitrende, sexede popprinsesse Sabrina Carpenter har netop spillet sine to udsolgte koncerter i Royal Arena. Tusinder af fans stimlede sammen i korte pailletoutfits, dækket af kysmunde og iført deres høje, hvide lakstøvler. Men iblandt de mange begejstrede tilskuere var det tydeligt at se, at nogle af dem faldt i kategorien under ti år gammel. Om det er mig, der er krænkelsesparat, ved jeg ikke. Men der er noget i mig, der har svært ved at se en tiårig i en lårkort pailletkjole skrige med på teksten »I'm so fucking horny« eller brøle af sine lungers fulde kraft, når popsangeren laver sit famøse frække »Juno-pose«.  At kalde Sabrina Carpenters show for sexet er en underdrivelse. Den smukke popprinsesse tager os med på en halvanden times rejse, hvor hun danser og poserer sexet i sine stramme, kropsnære, glimtende outfits og synger sange som »Bed Chem« og »Juno« – numre, der næppe er skrevet med små børn i tankerne. Så skal denne oplevelse virkelig være for mindre børns øjne og ører? Selvfølgelig skal sex og seksualitet ikke være skamfuldt eller forkert. Vi lever i en tid, hvor kvinder har friheden til at eje deres egen seksualitet, og det er fantastisk. Men det betyder ikke, at børn skal eksponeres for dette. Der er noget urovækkende ved at se små børn imitere de samme bevægelser, synge de samme eksplicitte tekster og blive en del af en voksen, iscenesat verden, de endnu ikke forstår. Det er en grænse, vi bør overveje – især når vi taler om et publikum, der endnu ikke kan stave til »sexappeal«. Det er ikke en kritik af Sabrina Carpenter i sig selv. Hun er en dygtig performer, og hendes show er skabt til at underholde og begejstre den målgruppe, showet er påtænkt – og det er bestemt ikke børn. 25-årige Sabrina Carpenter har netop gennemført sin Europa-turné. 31. marts og 1. april lagde hun et smut forbi et udsolgt Royal Arena, hvor et bredt klientel troppede op for at se sit amerikanske idol optræde. Her ses hun til en anden optræden.Fold sammenLæs mereFoto: Caroline Brehman/EPA/Ritzau Scanpix. Bør man som forælder ikke stoppe op og se sig selv i spejlet en ekstra gang, før man giver sin otteårige lov til at deltage? Det handler ikke om at forbyde eller udskamme seksualitet, men om at forstå, hvornår et show er skabt til et ældre publikum – og om det overhovedet er passende for små børn at synge med på linjer, de endnu ikke forstår. Men er det her uskyldig idoldyrkelse, eller er vi ved at tabe balancen mellem, hvad der er forbeholdt børn og voksne? Der er ingen aldersgrænse for at se Sabrina Carpenters koncert – og behøves der det? Frihed under ansvar er et godt begreb, som vi bør leve op til. Til syvende og sidst handler det ikke om at undgå, at børn kommer med til koncerter. Det handler om at sikre, at de er klar til at forstå, hvad det, de ser, repræsenterer. Så vi ikke smider dem ud i noget, de ikke er klar til – og heller ikke bør være klar til. Isabella Flach er jordemoderstuderende ",
        "metadata": {
            "source": "https://www.berlingske.dk/kommentarer/der-er-noget-i-mig-der-har-svaert-ved-at-se-en-tiaarig-i-en-laarkort",
            "image_url": "https://berlingske.bmcdn.dk/media/cache/resolve/image_x_large/image/190/1909423/24927924-billederne-er-ikke-fra-royal-arenasabrina-carpent.jpg",
            "publication_time": "Tirsdag d. 08. april 2025, kl. 16.17",
            "author": null,
            "related_links": [],
            "attachments": []
        }
    }
}