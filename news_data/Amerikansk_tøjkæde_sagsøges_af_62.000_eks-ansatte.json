{
    "version": "1.0",
    "document": {
        "id": "https://www_berlingske_dk/internationalt/amerikansk-toejkaede-sagsoeges-af-62_000-eks-ansatte",
        "title": "Amerikansk tøjkæde sagsøges af 62.000 eks-ansatte",
        "content": "USA: Den amerikanske tøjkæde Abercrombie & Fitch har det ikke let i disse år. Først kom den internationale tøjkæde i modvind, da den nægtede at producere tøj i større størrelser - og dernæst for ikke at ville ansætte en ellers fuldt ud kompetent ung kvinde, alene fordi hun gik med tørklæde. I en ny sag anklages tøjkæden, der også har butik i Danmark, for ikke at behandle de ansatte særlig godt. Ifølge det amerikanske medie Huffington Post har Abercrombie & Fitch igennem længere tid tvunget deres ansatte til at købe tøj for egne penge, hver gang butikken fik nye varer. Derudover har firmaet angiveligt sendt ansatte hjem uden løn, hvis de ikke levede op til firmaets »look-politik« om blandt andet tøj, hårfarve, længden på fingernegle og flere andre makeupkrav. Den behandling af de ansatte har fået en føderal dommer i delstaten Californien til at godkende et sagsanlæg mod tøjkæden fra i alt 62.000 tidligere ansatte. Advokaten Reed Marcy, der repræsenterer de 62.000 vrede ansatte udtaler til Huffington Post, at »de tvungne indkøb er et brud på statens arbejdsregler,« samt at firmaets politik om, hvordan de ansatte skal se ud, »både er diskriminerende og ulovlig«. Abercrombie & Fitch, der har eksisteret siden 1882 og har butikker verden over, har ikke ønsket at udtale sig til det amerikanske medie om retssagen.",
        "metadata": {
            "source": "https://www.berlingske.dk/internationalt/amerikansk-toejkaede-sagsoeges-af-62.000-eks-ansatte",
            "image_url": "https://berlingske.bmcdn.dk/media/cache/resolve/image_x_large/image/37/379401/9953368-abercrombiefitch-results.jpg",
            "publication_time": "Lørdag d. 25. juli 2015, kl. 16.37",
            "author": null,
            "related_links": [],
            "attachments": []
        }
    }
}