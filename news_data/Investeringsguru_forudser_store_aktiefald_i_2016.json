{
    "version": "1.0",
    "document": {
        "id": "https://www_berlingske_dk/aktier/investeringsguru-forudser-store-aktiefald-i-2016",
        "title": "Investeringsguru forudser store aktiefald i 2016",
        "content": "Nu forudser den kendte grundlægger af investeringshuset GMO, Jeremy Grantham, at de finansielle markeder i 2016 vil opleve store fald, der potentielt kan føre flere statsbankerot med sig rundt om i verden. Det skriverThe Financial Times.  Jeremy Grantham forudser, at markederne fortsætter opad i det kommende års tid, indtil der vil komme en større nedtur omkring det amerikanske præsidentvalg i november 2016. Krisen vil ifølge grundlæggeren, der også er chefstrateg i GMO, blive markant anderledes end den seneste. Således er regeringer mere forgældede og mange passiver er skiftet over til centralbankernes balancer. Grantham taler i The Financial Times om en krise, der i værste tilfælde kan ende som i 1930'erne, hvor regeringer gik konkurs på stribe. Der er usikkerhed hos Grantham, om hvad der forårsager den næste krise. Han pointerer, at bobler ikke nødvendigvis brister, fordi finansielle aktiver er overvurderede, men at man i slutningen af 2016, hvis markedet fortsætter fremgangen, vil være nået til et niveau, hvor økonomien vil være ekstremt sårbar.  Modsat mange i investeringsbranchen frygter Grantham ikke den amerikanske centralbank, Feds, kommende rentestigning, da det, som han argumenterer, ikke havde nogen negativ indflydelse på økonomien, da selv samme rente blev hævet 13 gange mellem 2004 og 2006. Han kalder nervøsiteten for rentestigningen hos diverse analytikere for hysterisk, og forudser at markedet efter et par usikre uger vil nå nye højdepunkter, når rentestigningen bliver en realitet.",
        "metadata": {
            "source": "https://www.berlingske.dk/aktier/investeringsguru-forudser-store-aktiefald-i-2016",
            "image_url": "https://berlingske.bmcdn.dk/media/cache/resolve/image_x_large/image/30/303807/10119166-germany-greece-eu-politics-debt-ecb-imf-payment.jpg",
            "publication_time": "Fredag d. 07. august 2015, kl. 09.36",
            "author": null,
            "related_links": [],
            "attachments": []
        }
    }
}