{
    "version": "1.0",
    "document": {
        "id": "https://www_berlingske_dk/internationalt/johannes-heesters-doed-108-aar-gammel",
        "title": "Johannes Heesters død, 108 år gammel",
        "content": "Den store sanger og skuespiller Johannes Heesters døde juleaften, 108 år gammel. Heesters begyndte sin karriere som 17-årig i Amsterdam og blev en stor stjerne i Tyskland i midten af 1930erne. I nazitidens Tyskland blev han kendt som storcharmør, og kvinderne elskede ham. På grund af karrieren i Det Tredje Rige lagde Heesters' hjemland, Holland, ham på is, og i mange år var han ikke velkommen på de hollandske scener. Ifølge Guinness Rekordbog var Heesters til sin død den ældste, aktive skuespiller nogensinde. Han gav sin sidste optræden som 107-årig. Heesters blev indlagt efter et ildebefindende i denne måned og døde lørdag formiddag. Ved sin side havde han sin hustru og sit barnebarn.",
        "metadata": {
            "source": "https://www.berlingske.dk/internationalt/johannes-heesters-doed-108-aar-gammel",
            "image_url": "https://berlingske.bmcdn.dk/media/cache/resolve/image_x_large_vertical/image/69/691179/4741806-germany.jpg",
            "publication_time": "Lørdag d. 24. december 2011, kl. 20.14",
            "author": "Louise Lyck Dreehsen",
            "related_links": [],
            "attachments": []
        }
    }
}