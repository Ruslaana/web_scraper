{
    "version": "1.0",
    "document": {
        "id": "https://www_berlingske_dk/oekonomi/et-skridt-op-eller-ned-ad-konflikstigen-med-usa-saadan-ser-thomas-bernt",
        "title": "Et skridt op eller ned ad konflikstigen med USA? Sådan ser Thomas Bernt på Kinas melding om told",
        "content": "Kina har natten til fredag signaleret villighed til at forhandle om USAs og Kinas fremtidige handelsrelation. Men Kina vil ikke være med for enhver pris. Ifølge Berlingskes erhvervskommentator, Thomas Bernt Henriksen, slår dette endnu en gang fast, at Trumps handelskrig er i vanskeligheder. En udtalelse fra det kinesiske handelsministerium understreger, at der vil være tale om »en direkte mangel på oprigtighed«, hvis ikke USA fjerner sine toldsatser forud for en forhandling. Af meddelelsen fra det kinesiske handelsministerium fremgår det også, at USA flere gange og gennem flere forskellige kanaler har rakt ud til Kina. »Der bliver dryppet salt i såret. Og meddelelsen er en direkte modsigelse af Trumps påstand om, at den kinesiske præsident Xi Jinping har ringet,« siger Thomas Bernt Henriksen og fortsætter: »Man kan spørge, om signalet fra Kina er en eskalering eller deeskalering. Svaret er, at det er begge dele. Det er klart, at det er en deeskalering at være villig til forhandling, men Kinas krav i forhold til overhovedet at ville forhandle er, at USA skal rulle alle sine toldsatser tilbage.« Thomas Bernt Henriksen peger på, at det er »hårde krav«, som er svære for USA at indfri, for det kan betyde, at hele Trumps toldpolitik skal flås fra hinanden – både toldsatserne mod Kina og mod resten af verden: »Hvorfor skal EU eller andre lande acceptere Trumps toldsatser, hvis Kina slipper?« siger Thomas Bernt Henriksen. Blandt forudsætningerne for forhandlinger mellem EU og USA vil nemlig også være, at hverken straftolden eller basistolden på 10 procent skal tilbage efter en forhandling, påpeger erhvervskommentatoren. »Og så når vi frem til Trumps grundproblem. Hvis hans toldkrig fejler, så ryger også rygraden i hans økonomiske politik, hvor eksempelvis forlængelsen af gamle skattelettelser skal finansieres af toldindtægterne,« siger Thomas Bernt Henriksen. Efter meldingen fra Kina ligger bolden hos USA, hvor finansminister Scott Bessent torsdag begyndte at tale om behovet for at deeskalere handelskrigen mod Kina. En krig, som bevæger sig gennem USAs økonomiske system, ledsaget af billeder af voksende stakke af containere på havnen i Los Angeles.",
        "metadata": {
            "source": "https://www.berlingske.dk/oekonomi/et-skridt-op-eller-ned-ad-konflikstigen-med-usa-saadan-ser-thomas-bernt",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917489/24943028-p-havnen-i-los-angeles-venter-stakke-af-container.jpg",
            "publication_time": "Fredag d. 02. maj 2025, kl. 09.14",
            "author": "Julie Møller Hassingboe",
            "related_links": [],
            "attachments": []
        }
    }
}