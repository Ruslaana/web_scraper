{
    "version": "1.0",
    "document": {
        "id": "https://www_berlingske_dk/virksomheder/dsb-frygter-splid-i-rejsekortet",
        "title": "DSB frygter splid i Rejsekortet",
        "content": "For mange trafikselskaber fordærver Rejsekortet. Sådan lyder budskabet fra storaktionæren DSB, der efterlyser et politisk indgreb for at sikre udviklingen af det omdiskuterede transportkort. »Den nuværende ejerstruktur er uhensigtsmæssig, og på længere sigt vil udviklingen af Rejsekortet gå i stå, hvis ikke nogen griber ind,« siger DSBs økonomidirektør Jacob Kjær. Problemet er ifølge DSB-direktøren, at ingen sidder for bordenden i bestyrelsen for Rejsekort A/S. Alle ejere skal blive enige om væsentlige beslutninger. I dag er der store stridspunkter, og derfor er det svært at udvikle Rejsekortet. For DSB er det et problem, da selskabet har investeret en milliard kroner i det nationale kort kendt for de blå standere på stationer og i busser. »Jeg kan godt forstå DSBs bekymring – og hvis man vil noget godt for den kollektive trafik i Danmark, mener jeg, man skal overveje at følge deres råd i den her sag,« siger Henrik Harder, trafikforsker ved Aalborg Universitet. Stridighederne i bestyrelsen for Rejsekort A/S kommer, efter at Rejsekortet er blevet flere år forsinket og ender med at koste op mod fem mia. kroner. Et af de væsentlige stridspunkter er økonomien i Rejsekortet. De mindre trafikselskaber og Movia ønsker én betalingsmodel, mens DSB ønsker en anden. Det kan ligne petitesser, men det er ikke desto mindre afgørende for udviklingen af Rejsekortet, hvem der betaler og hvordan. Trafikselskabet Movia er den næststørste aktionær i Rejsekort A/S. Selskabet har ikke ønsket at kommentere problemerne i Rejsekortet, men Dorthe Nøhr Pedersen, adm. direktør i Movia og næstformand i Rejsekort A/S, svarer i en e-mail: »Min erfaring er, at rejsekortselskabets bestyrelse er udmærket i stand til at tage beslutninger og til at arbejde som et kollegium.« Sydtrafik ejer få procent af aktierne i Rejsekortet, og fra den konstituerede direktør, Christian Roslev, lyder det: »Det her handler jo om at få et system ude i den kollektive trafik, der fungerer til glæde for alle vores passagerer. Og det går sådan set meget godt. At der så inde bagved er nogle drøftelser om, hvordan vi skal afregne, det er da korrekt. Det drøfter vi så med hinanden,« siger Christian Roslev, der tidligere var direktør i DSB. Det var i går ikke muligt at få transportminister Henrik Dam Kristensen (S) i tale.",
        "metadata": {
            "source": "https://www.berlingske.dk/virksomheder/dsb-frygter-splid-i-rejsekortet",
            "image_url": "https://berlingske.bmcdn.dk/media/cache/resolve/image_x_large/image/27/278285/6256319-26busrejsekortjpg.jpeg",
            "publication_time": "Mandag d. 25. marts 2013, kl. 22.30",
            "author": "Johan Winther",
            "related_links": [],
            "attachments": []
        }
    }
}