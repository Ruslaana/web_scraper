{
    "version": "1.0",
    "document": {
        "id": "https://www_berlingske_dk/musikanmeldelser/naar-sygeafloesere-er-et-par-raske-svende",
        "title": "Når sygeafløsere er et par raske svende",
        "content": "Én ulykke kommer sjældent alene. Dét gør en lykke så heller ikke. Lorin Maazel skulle have besjælet DRs dirigentpodium torsdag og lørdag. Berømtheden sadlede om i sidste øjeblik og reddede Wienerfilharmonikerne gennem en turné til det amerikanske. Et forståeligt fravalg.  Så velkommen til vikaren i form af Dmitrij Kitajenko med de kridhvide krøller og varme smil. Udfordringerne var først lige begyndt, viste det sig. Aftenens solist skulle være argentinske Sol Gabetta. Et spændende valg til Dvoráks elskede cellokoncert. Et spændende valg til hvad som helst. Men også hun måtte lægge sig syg. Arrangørerne måtte for anden gang til telefonerne. Bare to dage før ugens koncerter!  Velkommen til tyske Daniel Müller-Schott med den sympatiske udstråling og smagfulde tone. Programmet med tre værker af Antonín Dvořák blev ikke bare reddet på stregen. Det blev gennemført gribende godt. Nogle har ellers set den tjekkiske romantiker som en lidt kulørt bastard. Han kan nu også være en kunstner med mange originale melodier og løsninger på orkestermusikkens udfordringer. Kitajenko og hans cellosolist har kun haft et par dage til musikken. Et par dage til at få alt det vigtigste på plads. At de også har fået det sjove med virker ganske imponerende!  Daniel Müller-Schott er en afdæmpet musiker. Hans svale ydre passer perfekt til hans indre kvaliteter. Og at Dvoráks cellokoncert faktisk bliver bedre for hvert minut – hvornår har man sidst lagt mærke til det? Tag endelig ud her lørdag eftermiddag og riv de sidste billetter væk. For det nedtonede, inderlige fortsætter. Dvoráks symfoni med tilnavnet »Fra den nye verden« hører egentlig til hans mest kulørte. Symfoni nummer otte uden tilnavn er ofte et bedre valg. Men russeren Kitajenko på dirigentpodiet holder den store farvelade langt væk. Han vender igen og igen tilbage til de nedtonede virkninger, til det smagfulde og smalle. Bare at høre DR SymfoniOrkestret i den andensats! At lade den dybe obo ved navn engelskhorn være solist er en brøler fra Dvoráks side: Instrumentet spiller en melodi, der gerne skulle toppe på den øverste tone – hvor et engelskhorn ikke er meget værd. Men den stakkels mand følges lydhørt af kollegerne. Og hvor former kontrabasserne underlejet flot!  Ingen havde vel ventet sig det store af sådan en afbudsaften. Alle blev klogere. Enkelte tilhørere har i øvrigt for vane at klappe kraftigt lige efter sidste tone – hvilket jo er længe før, musikken slutter. De skulle vide, hvad de ødelægger. Stop venligst. Hvem: DR SymfoniOrkestret med Kitajenko og Müller-Schott. Hvad: Dvoráks Karneval-ouverture samt cellokoncerten og 9. symfoni. Hvor: DR Koncerthuset, torsdag. Spilles også lørdag kl. 15.",
        "metadata": {
            "source": "https://www.berlingske.dk/musikanmeldelser/naar-sygeafloesere-er-et-par-raske-svende",
            "image_url": "https://berlingske.bmcdn.dk/media/cache/resolve/image_x_large/image/32/329747/7218289-xx.jpg",
            "publication_time": "Fredag d. 07. marts 2014, kl. 22.30",
            "author": "Søren Schauser",
            "related_links": [],
            "attachments": []
        }
    }
}