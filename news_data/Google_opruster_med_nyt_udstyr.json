{
    "version": "1.0",
    "document": {
        "id": "https://www_berlingske_dk/virksomheder/google-opruster-med-nyt-udstyr",
        "title": "Google opruster med nyt udstyr",
        "content": "To nye Nexus-telefoner fra Google og internetgigantens første, egenproducerede tavle-PC blev tirsdag aften lanceret som Googles seneste forsøg på selv at tage en bid af mobilmarkedet. Desuden kommer Chromecast  - en USB-nøgle, der kan bruges til at streame TV med - i et nyt design og suppleres med en Chromecast Audio til trådløs musiklytning. Den 5,7 tommer store Nexus 6P med 32 gigabyte lagerplads til 499 dollars er produceret af kinesiske Huawei, mens den 5,2 tommer store Nexus 5X med 16 gigabyte plads til 379 dollars er udført af sydkoreanske LG Electronics. Google producerer ikke selv sine telefoner men beder store mobilproducenter om at gøre det for sig. Begge de nye Nexus-telefoner kommer med Googles nye fingeraftrykslæser, Nexus Imprint, på bagsiden af telefonen og skal bl.a. gøre det nemmere at købe ind ved at bruge Googles mobilbetalingssystem Android Pay, som skal konkurrere med Apples tilsvarende Apple Pay. Den nye Pixel C-tavlecomputer har 32 gigabyte lagerplads og vil koste 499 dollars. Den har et aftageligt tastatur, som skal købes i løs vægt og koster 149 dollars. De to nye Nexus-telefoner kan allerede forudbestilles i USA, Canada, Storbritannien, Irland, Sydkorea og Japan til levering sidst i oktober, mens Pixel C-tavlecomputeren vil være klar til jul, hvor den skal konkurrere med Apples seneste iPad Pro samt Microsofts Surface, der ligeledes har løst tastatur. Alle de nye modeller kommer med den nye Android 6.0 med kælenavnet Marshmellow, som bliver tilgængelig i næste uge. Det er nyeste udgave af Googles mobilstyresystem Android, der ligger på henved 80 procent af alle nye smartphonetelefoner levereret fra fabrikkerne. Men kun på Nexus-modeller bruges Android i den rene udgave fra Google. Alle andre mobilproducenter tilpasser og forbedrer Android hver gang, og derfor går der altid lidt længere tid, før ens telefon får de nyeste funktioner. Den nye Chromecast er prissat til 35 dollars ligesom den første model fra 2013. Den fungerer i stedet for en TV-boks som Apple-TV og sættes i fjernsynets HDMI-stik. Den kan spejle indhold fra PCer og mobiltelefoner til TV-skærmen, så man bedre kan se det. I det nye design er Chromecast rund, hvor den tidligere lignede en USB-nøgle. Chromecast, som indtil nu har solgt i 20 millioner eksemplarer, får selskab af en Chromecast Audio, som gør det muligt trådløst at streame musik til enhver højttaler, der har et 3,5 millimeter hovedtelefonstik til rådighed. Også Chromecast Audio vil koste 35 dollars.",
        "metadata": {
            "source": "https://www.berlingske.dk/virksomheder/google-opruster-med-nyt-udstyr",
            "image_url": "https://berlingske.bmcdn.dk/media/cache/resolve/image_x_large/image/14/147046/10822265-us-google-holds-press-event-announcing-new-products.jpg",
            "publication_time": "Onsdag d. 30. september 2015, kl. 08.25",
            "author": "Thomas Breinstrup",
            "related_links": [],
            "attachments": []
        }
    }
}