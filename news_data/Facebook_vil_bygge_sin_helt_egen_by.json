{
    "version": "1.0",
    "document": {
        "id": "https://www_berlingske_dk/virksomheder/facebook-vil-bygge-sin-helt-egen-by",
        "title": "Facebook vil bygge sin helt egen by",
        "content": "Facebook vil bygge sin helt egen by med 1.500 husstande og butikker for at hjælpe de stadig flere ansatte i IT-højborgen Silicon Valley, som ikke kan betale de stærkt stigende huslejer i området. De lokale myndigheder har ifølge den britiske avis The Guardian fået præsenteret planerne fra Facebook, der er verdens største, sociale netværk og desuden en børnoteret virksomhed med et overskud i 2016 på 9,74 milliarder dollars eller 63,54 milliarder kroner. Planerne skitserer en ny bydel, som både skal rumme beboelse, butikker og et offentligt torv og skal ligge lige over for Facebooks eget hovedkvarter i Menlo Park, omkring 48 km syd for San Francisco på den amerikanske vestkyst. »Facebook-byen« skal ikke alene løse problemerne med den høje husleje. Den skal også sikre, at trafikpropperne på vejene bliver færre, fordi folk ikke længere har så langt på arbejde. Foto: Facebook/Reuters/ScanpixFold sammenLæs mereFoto: HANDOUT. Bydelen er blevet døbt Willow Campus og er Facebooks svar på de problemer, som mange ansatte i Silicon Valley oplever, fordi myndighederne ikke i tide har investeret i ordentlig infrastruktur i området omkring San Francisco-bugten. Her er der siden 2010 blevet skabt flere end 640.000 nye jobs men ikke bygget huse i samme takt. Det har medført skyhøje huslejer, ligesom de ansatte i de mange IT-virksomheder bruger mange timer på at komme til og fra arbejde. I forsøget på at løse problemet betaler mange teknologiselskaber for, at særlige busser kører rundt og henter folk, fordi de ikke har råd til at bo nær deres arbejdsplads. Flere end 9.000 arbejder i Facebooks hovedkontor i Menlo Park, hvor antallet af ansatte er vokset med 54 procent over det forgangne år.  »Vi vil indlede de mere formelle samtaler med de lokale myndigheder og organisationer om forslaget, som vi forventer vil vare omkring to år. Vi forestiller os, at byggeriet vil ske i faser. Den første vil omfatte dagligvarehandel, detailhandel, beboelse og kontorer, som skal stå færdige i begyndelsen af 2021, og de følgende faser vil tage to år at færdiggøre,« siger Facebooks ansvarlige for selskabet globale faciliteter, John Tenanes. Af de 1.500 husstande vil de 15 procent blive tilbudt til under markedspris. Ifølge et lokalt ejendomsmæglerfirma er gennemsnitsprisen på et hus i Silicon Valley steget fra 535.000 dollars i 2012 til 888.000 dollars i 2016. En toværelses lejlighed koster nu i gennemsnit 3.934 dollars om måneden. Det er mere, end man betaler for at bo midt i New York. Facebook satser også på, at bydelen vil kunne bidrage til at løse de trafikpropper og forsinkelser, som ansatte i området dagligt oplever, ved at folk ikke længere vil skulle så langt for at komme på arbejde. Willow Campus er navnet på den nye bydel, som Facebook foreslår tegnet og bygget lige ved hovedsædet i Menlo Park. Foto: Facebook/Reuters/ScanpixFold sammenLæs mereFoto: HANDOUT.  Borgmesteren i Menlo Park, Kirsten Keith, er glad for Facebooks planer. »Jeg håber, at flere teknologiselskaber vil komme med forslag til betalelige boliger, sådan som Facebook har gjort det,« siger hun. Facebook har lovet at bruge en million dollars som bidrag til at få undersøgt, om en gammel jernbanelinie, som gik tværs over Facebooks grund, kan genåbnes, og samtidig bruger selskabet et tocifret millionbeløb på at få forbedret hovedvejen US 101, som forbinder hovedkontoret med San Francisco. Internetgiganten Google besluttede i juni at bruge 30 millioner dollars på 300 præfabrikerede lejligheder, som skal opføres til ansatte lige ved Googles hovedsæde i Mountain View. iPhone-giganten Apple, som er i gang med at opføre nyt hovedkvarter til sine 12.000 ansatte i Cupertino, betaler omkring fem millioner dollars for at få nedbragt huslejerne i sit område. ",
        "metadata": {
            "source": "https://www.berlingske.dk/virksomheder/facebook-vil-bygge-sin-helt-egen-by",
            "image_url": "https://berlingske.bmcdn.dk/media/cache/resolve/image_x_large/image/7/70091/17827761-pix-facebook-2.jpg",
            "publication_time": "Tirsdag d. 11. juli 2017, kl. 10.12",
            "author": "Thomas Breinstrup",
            "related_links": [],
            "attachments": []
        }
    }
}