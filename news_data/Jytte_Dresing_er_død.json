{
    "version": "1.0",
    "document": {
        "id": "https://www_berlingske_dk/kunstanmeldelser/jytte-dresing-er-doed",
        "title": "Jytte Dresing er død",
        "content": "Kunstmæcenen og -samleren Jytte Dresing er død i London, 85 år gammel, skriver Politiken. Skønt ukendt for offentligheden var den diskrete Jytte Dresing blandt de helt store, glade givere, som Louisianas stifter, Knud W. Jensen, i en bog har kaldt de betydningsfulde mæcener, der har stiftet museer eller fyldt dem med donationer. Og netop Louisiana var - sammen med Kunstmuseet Arken - blandt de gladeste modtagere af kunst fra The Merla Art Foundation; stiftet omkring 1990 af Jytte Dresing og hendes afdøde mand, Dennis Dresing, der udover at være advokat også var enearving til Ferrosan. Arken har således blandt andet modtaget den omfattende samling af Damien Hirst-værker, der er noget af det første, man møder i kunstmuseet i Ishøj. Og Jytte og Dennis Dresing markerede hans 80-års fødselsdag ved en gave på 10 Asger Jorn-malerier til Louisiana. Siden er det blevet til talrige gaver til den danske museumsverden, der ville være et fattigt sted uden de glade givere. Kunstinteresse fra barndommen Jytte Dresing fik interessen for kunst foræret i sit barndomshjem. Hendes far, juraprofessor Oskar Alfred Borum, der var stærkt kunstinteresseret og venner med nogle af de mest væsentlige skikkelser i dansk kunst i mellemkrigsårene, tog datteren med på udstillinger. Som for så mange andre, der som børn oplevede glæde ved billedkunst, blev den en livslang passion for Jytte Dresing, der også fik inficeret Dennis Dresing med \"bacillen\", som en anden stor mæcen i dansk kunst, fabrikanten Aage Damgaard, har kaldt det fænomen, at man både må eje kunst og samtidig dele glæden ved den med andre. Det gjorde ægteparret i stor stil - og efter Dennis Dresings død i 2004 fortsatte Jytte Dresing gavmildheden med stadig større målrettethed. Hendes død er et sort tab for dansk kunst.",
        "metadata": {
            "source": "https://www.berlingske.dk/kunstanmeldelser/jytte-dresing-er-doed",
            "image_url": "https://berlingske.bmcdn.dk/media/cache/resolve/image_x_large/image/90/909092/7069825-jytte.jpg",
            "publication_time": "Onsdag d. 01. januar 2014, kl. 12.34",
            "author": "Torben Weirup",
            "related_links": [],
            "attachments": []
        }
    }
}