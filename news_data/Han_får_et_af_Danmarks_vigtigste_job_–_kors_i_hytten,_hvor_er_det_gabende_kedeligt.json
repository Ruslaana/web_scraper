{
    "version": "1.0",
    "document": {
        "id": "https://www_berlingske_dk/kommentar/han-faar-et-af-danmarks-vigtigste-job-kors-i-hytten-hvor-er-det-gabende",
        "title": "Han får et af Danmarks vigtigste job – kors i hytten, hvor er det gabende kedeligt",
        "content": "Suk. Lad os et øjeblik sende forbundsformanden Claus Jensen fra Dansk Metal en tanke. Han er måske en af landets mest magtfulde mennesker, fordi han spiller en nøglerolle, når der med få års mellemrum skal forhandles en overenskomst i Danmark, eller når fagbevægelsen skal bidrage til en trepartsaftale eller andre vidtrækkende politiske aftaler. Det er smukt at tænke over, at han indtil for 21 år siden ikke var fuldtidslobbyist i en magtfuld organisation, men såmænd smed først på industrivirksomheden Wittenborg og så på Lindøværftet. Det giver sådan en fornemmelse af, der bag hans arbejde med at kæmpe for sine medlemmer faktisk ligger en ægte forståelse for»de faktiske forhold til jernindustrien«. Derfor bliver man helt trist over, at Dansk Industri ikke kan hitte på noget mere originalt end at ansætte en teknokrat og bureaukrat, når deansætter departementschef Søren Kryhlmand som topdirektør i Dansk Industri. CO-industris formand, forbundsformand Claus Jensen, deltager i pressebriefing før overenskomstforhandlinger i Industriens Hus i København i 2023.Fold sammenLæs mereFoto: Liselotte Sabroe/Ritzau Scanpix. Ingen kender Søren Kryhlmand. Man skal være en slags connaisseur af Slotsholmen og topbureaukratiet for at kende den 46-årige departementschef fra Beskæftigelsesministeriet, som lander i det næstvigtigste job i Dansk Industri. Vi må holde fast i, at det vigtigste job i Dansk Industri trods alt er Lars Sandahl Sørensens som administrerende direktør. Men lige ved siden af er det job, som Søren Kryhlmand overtager næste forår efter en oplæringsperiode allerede fra 1. oktober. Kryhlmand skal nemlig overtage rollen som chefforhandler og kuglestøber i forhold til arbejdsmarkedet og konkret overenskomstforhandlingerne fra Dansk Industris viceadministrerende direktør, Kim Graugaard. Nu skal Kim Graugaard på 62 år, som er en slags legende i Dansk Industri efter en 30 år lang karriere og otte afsluttede overenskomstforhandlinger, på pension. Sikke en viden og erfaring, som Dansk Industri siger farvel til. Her ses Kim Graugaard i forbindelse med en overenskomstaftale på det private arbejdsmarked i 2023, mens inflationskrisen rasede.Fold sammenLæs mereFoto: Liselotte Sabroe/Ritzau Scanpix. Selvfølgelig kan man ikke sige om Søren Kryhlmand, at han er ukvalificeret. Når man har arbejdet med arbejdsmarkedsforhold og forskellige funktioner i og omkring Beskæftigelsesministeriet i 16 år, så har man selvsagt en dyb indsigt i arbejdsmarkedet; de seneste fire år som departementschef. Søren Kryhlmand blev udnævnt til afdelingschef, jobbet lige under at være departementschef, da statsminister Mette Frederiksen (S) var beskæftigelsesminister og dermed skulle gennemføre dentilbagetrækningsreform, som Lars Løkke Rasmussen afleverede til Thorning-regeringen i 2011. Søren Kryhlmand kommer helt sikkert til at gøre det pænt og ordentligt. Men kors i hytten hvor er det kedeligt og poleret. Dansk Metal eller andre dele af fagbevægelsen kunne aldrig drømme om at hente en topbureaukrat til at drive butikken. Hvis man skal til tops i fagbevægelsen, så skal man gå den hårde vej gennem arbejdet som smed, sygeplejerske eller sosu-assistent, og så skal du ellers krabbe dig hele vejen op gennem tillidsmandssystemet, det faglige arbejde og et uendeligt antal møder og kongresser. Søren Kryhlmand er sikkert en fin fyr, men brænder han for danske virksomheder, brænder han for konkurrenceevnen, for skatten, for nye teknologier, for fantastiske rammevilkår for virksomhederne og for, at dansk erhvervsliv skal have en stemme i den offentlige debat? Jeg ved det ikke, for jeg kan kun se, at han har uddannelse i statskundskab ligesom så uendelig mange andre af hans slags krydret med en uddannelse i »High Performance Leadership« hos IMD. Til den kritik vil Lars Sandahl Sørensen sikkert svare, at han netop har brug for en teknokrat til at være sin højre hånd, når der skal forhandles overenskomster og andre store aftaler. Det er på en måde et godt svar, for Lars Sandahl havde en lang karriere i erhvervslivet som blandt andet topchef i SAS, før han landede i Dansk Industri. Hertil vil mit svar være, at Sandahl har haft fem år til at udvikle afløseren for Kim Graugaard i sin egen organisation og i Dansk Industris enorme netværk af virksomheder. Budskabet til Dansk Industri er, at man simpelthen ikke har talentet eller hjernen til at levere Kim Graugaards afløser internt. Det er søreme trist. I stedet bidrager Dansk Industri og Sandahl til den snigende sygdom, hvor toppolitikere, topbureaukrater og toplobbyister ligger og shopper frem og tilbage i svingdøren mellem lobbyisterne, Christiansborg og Slotsholmen. Dansk Industri har allerede gjort sig sine erfaringer med svingdørslobbyismen. De hentede direktøren for Digitaliseringsstyrelsen,Lars Frelle-Petersen, ind som direktør, men bare fire år senere røg han retur som departementschef i Klima-, Energi- og Forsyningsministeriet. Lad os være ærlige og sige, at Dansk Industri ikke er enige i alt, hvad der kommer fra Klimaministeriet i forhold til erhvervslivet. Den netopnyudnævnte nationalbankdirektør, Ulrik Nødgaard, er et helt særligt kapitel. Der gik etsus gennem lokalet, da Nødgaard i 2015 efter seks år som direktør for Finanstilsynet blev direktør for finanssektorens lobby, Finans Danmark. Nu er han så pludselig tilbage i Nationalbanken, hvor han på en række tunge områder skal mene det modsatte af, hvad han mente i går. Ulrik Nødgaard skiftede fra Finanstilsynet til Finans Danmark til Nationalbanken.Fold sammenLæs mereFoto: Thomas Lekfeldt. Så var der ambassadøren Casper Klynge, som blev verdens første tech-ambassadør, for derefter at tage et højt betalt job hos Microsoft for så at blive direktør i Dansk Erhverv, og som nu netop er skiftet til it-sikkerhedsgiganten Zscaler. Diplomaten Anne H. Steffensen skiftede for år tilbage jobbet som ambassadør ud med direktørjobbet i Danske Rederier, og det er kun to år siden, at Merete Juhl også stoppede som ambassadør for at blive toplobbyist i Landbrug & Fødevarer. Vi har talt alt for lidt om svingdøren mellem lobbyisterne og topembedsmændene på Slotsholmen, fordi vi har været badet i eksempler, hvor ministre og toppolitikere er gået til store job som toplobbyister og andre topjob i erhvervslivet: erhvervsminister Brian Mikkelsen og Dansk Erhverv, tidligere erhvervsminister Henrik Sass Larsen (S) og Aktive Ejere, tidligere justitsminister Nick Hækkerup (S) og Bryggeriforeningen, tidligere finansminister Kristian Jensen og Green Power Denmark, tidligere skatteminister Karsten Lauritzen (V) og Dansk Industri samt Enhedslistens tidligere frontfigur Pernille Skipper og Coop. Se, jeg er en pæn og ordentlig borgerlig person, som tror på, at der skal være størst mulig frihed til at skifte job og skifte karriere. Det hedder næringsfrihed. Jeg tror heller ikke på, at det er muligt at etablere helt vandtætte skotter mellem politik, embedsapparatet og lobbyisterne. Danmark er under skarpkritik fra EU-Kommissionenfor helt at undlade at lave regler om, eksempelvis karensperioder for ministre, der har skiftet til erhvervslivet eller lobbyorganisationer. Den anseteprofessor Steen Bønsing har i en artikel advaretmod konsekvenserne af politisk lobbyisme, nemlig svækket tillid til det politiske system, frygt for misbrug af fortrolige oplysninger og ulige konkurrencevilkår mellem dem, der har adgang til vigtig viden, og dem, der ikke har. Vi kan ikke bare være ligeglade. Thomas Bernt Henriksen er Berlingskes erhvervskommentator Thomas Bernt Henriksen er erhvervskommentator på Berlingske.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/han-faar-et-af-danmarks-vigtigste-job-kors-i-hytten-hvor-er-det-gabende",
            "image_url": "https://berlingske.bmcdn.dk/media/cache/resolve/image_x_large_vertical/image/182/1826913/24773903-departementschef-sren-kryhlmand-skifter-til-et-jo.jpg",
            "publication_time": "Søndag d. 18. august 2024, kl. 19.33",
            "author": "Thomas Bernt Henriksen",
            "related_links": [],
            "attachments": []
        }
    }
}