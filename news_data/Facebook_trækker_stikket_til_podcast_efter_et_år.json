{
    "version": "1.0",
    "document": {
        "id": "https://www_berlingske_dk/virksomheder/facebook-traekker-stikket-til-podcast-efter-et-aar",
        "title": "Facebook trækker stikket til podcast efter et år",
        "content": "Det er slut med at lytte til podcast på Facebook. Den børsnoterede koncern, der også ejer billedtjenesten Instagram og kommunikationstjenesten WhatsApp, trækker stikket til podcast 3. juni og fjerner dem alle efter blot et år, skriver det amerikanske nyhedsbureau Bloomberg. Allerede i denne uge bliver der blokeret for, at man kan lægge podcast op på Facebook, og også Soundbites, som er kortere lydklip, vil blive indstillet og fjernet. Facebook rykkede ind på podcastmarkedet i april 2021, da det hele kogte, og interessen for at lytte var kolossal.Det nytilkomne Clubhouse, som er en ren taletjeneste, hvor man mødes digitalt og taler sammen i forskellige rum uden mulighed for videosamtaler, buldrede frem og blev værdisat til omkring fire milliarder dollar eller over 28 milliarder kroner. Siden har Facebook mistet interessen for lyduniverset og vil hellere fokusere på andre områder,frem for alt det meget omtalte »metavers«– en onlineverden, hvor man kan spille, arbejde og kommunikere sammen i et virtuelt, digitalt miljø, ofte ved at tage et par VR-briller på. Facebook har også et intenst kik på den kinesiske videotjeneste TikTok, som har opnået kolossal succes, og som Facebook har taget kampen op mod gennem funktionen Reels til korte videoklip. »Vi evaluerer løbende de funktioner, som vi tilbyder, således at vi kan fokusere på de mest meningsfulde oplevelser,« oplyser en talsmand fra Meta-koncernen, som Facebooks moderselskab blev omdøbt til i oktober 2021, til Bloomberg. Facebook har meddelt sine partnere, at der ikke er planer om at informere brugerne om, at podcast nu forsvinder. Det må udgiverne af de enkelte podcasts selv oplyse om. Facebooks konkurrenter har derimod rustet op på podcastmarkedet. Den svenske musikstreaminggigant Spotify har både købt selskaber op og selv sat produktionen af podcast i gang, mens internetgiganten Amazon har købt podcastnettet Wondery og desuden en podcastplatform. Også Apple har rustet op på området. Facebook kæmper med at fastholde brugernes interesse. Godt nok lykkedes det i januar-marts at få endnu 31 millioner ekstra brugere ind i folden efter kvartalet forinden at have set den første tilbagegang til dato. Men koncernens overskud faldt i januar-marts fra 9,5 til 7,5 milliarder dollar, og overskudsgraden dykkede fra 43 til 31 procent. I Europa dalede omsætningen fra 6,5 til 6,4 milliarder dollar, og her faldt også antallet af dagligt aktive brugere fra 309 millioner i oktober-december til 307 millioner i januar-marts, hvor også Facebooks gennemsnitlige indtjening pr. europæisk bruger faldt fra 15,49 til 15,35 dollar.",
        "metadata": {
            "source": "https://www.berlingske.dk/virksomheder/facebook-traekker-stikket-til-podcast-efter-et-aar",
            "image_url": "https://berlingske.bmcdn.dk/media/cache/resolve/image_x_large/image/154/1544680/24082780-pix-zuckerberg.jpg",
            "publication_time": "Tirsdag d. 03. maj 2022, kl. 10.20",
            "author": "Thomas Breinstrup",
            "related_links": [],
            "attachments": []
        }
    }
}