{
    "version": "1.0",
    "document": {
        "id": "https://www_berlingske_dk/danmark/broget-jordbaersaeson-lakker-mod-enden-0",
        "title": "Broget jordbærsæson lakker mod enden",
        "content": "Smagen af friske, solmodne danske jordbær er for de fleste en af sommerens store fornøjelser. Bærrene bliver oftest revet væk i sommerferieperioden både i supermarkeder, fra vejboder og fra pluk selv-markerne. I år har bærrene dog måttet kæmpe med stærkt blandet vejr gennem hele vækstsæsonen. Mange er gået til, og nu lakker højsæsonen mod enden for frilandsbærrene. »Det har langt fra været en dans for avlerne i jordbærmarkerne i år.« »Der har været masser af udfordringer,« siger Dan Haunstrup Christensen, der er konsulent i gartnerirådgivningen Hortiadvice med bær som speciale. Først bød vinteren på masser af vand. Så fulgte nattefrost i store dele af landet i mange nætter og siden voldsom varme i juni. »Jordbær kan blive solskoldede ligesom vi andre. Så modner de uendeligt hurtigt, så det er svært at følge med for plukkerne,« siger han. I sidste uge kom der masser af fugt i dagevis, hvilket får bærrene til at rådne. »Det har kostet på bundlinjen for mange avlere, selv om der har været fornuftige priser i år,« siger Dan Haunstrup Christensen. De, der vil nå at lave jordbærsyltetøj eller fryse ned til vinteren, skal til at skynde sig. »Frilandsbærrene klinger af midt i juli på Fyn, Sjælland og i Sønderjylland. Men der vil nok være jordbær at få i Nordjylland i nogle uger endnu,« vurderer konsulenten. Der vil stadig være danske jordbær længe endnu. Men de er ikke fra friland og typisk dyrket i plastiktunneler. Selv om jordbær er en udfordret branche og underkastet vejrgudernes luner, så mener konsulenten, at der er basis for mere dansk jordbærdyrkning, hvis avlerne finder deres eget marked. »Det skal være steder, hvor der ikke er masser af jordbær i forvejen.« »Så det gælder især i de egne, hvor der ikke er lokalt salg med boder, gårdbutikker og pluk selv. Især Jylland, nogle af øerne og Vestsjælland,« siger han. /ritzau/",
        "metadata": {
            "source": "https://www.berlingske.dk/danmark/broget-jordbaersaeson-lakker-mod-enden-0",
            "image_url": "https://berlingske.bmcdn.dk/media/cache/resolve/image_x_large_vertical/image/131/1313778/23470849-jordbr-til-alle---20200713164.jpeg",
            "publication_time": "Tirsdag d. 14. juli 2020, kl. 04.31",
            "author": null,
            "related_links": [],
            "attachments": []
        }
    }
}