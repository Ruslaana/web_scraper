{
    "version": "1.0",
    "document": {
        "id": "https://www_berlingske_dk/skaerm/denzel-washington-skal-spille-hannibal-nu-kraever-tunesisk-parlamentsmedlem",
        "title": "Denzel Washington skal spille Hannibal – nu kræver tunesisk parlamentsmedlem handling fra kulturminister",
        "content": "Den Oscar-vindende skuespiller Denzel Washington skal spille hærføreren Hannibal i en kommende Netflix-film. Men i stedet for stolthed i Tunesien, hvor Hannibal kan siges at stamme fra, så er reaktionen fra nogle tunesere en anden. Hannibal var fra Kartago, og han ledte som general de kartagiske tropper i Den Anden Puniske Krig (218-201 f.v.t) mod Romerriget, hvor han blandet andet havde krigselefanter med over alperne i et overraskelsesangreb fra nord mod romerne. Hannibal betragtes som en af antikkens største hærførere og må være årsag til en vis lokalpatriotisme i Tunesien, idet oldtidens Kartago lå cirka 15 kilometer nordøst for det nuværende Tunis. Men Denzel Washingtons race er tilsyneladende forkert i nogle tuneseres øjne, skriverThe Guardian, som påpeger, at race og racisme lige nu diskuteres hyppigt i Tunesien, fordi der er mange migranter fra landene syd for Sahara i landet. Blandt andet har det fransksprogede tunesiske medieLa Presseskrevet, at man ikke mener, at Hannibal var sort, og citerer uden kilde en »polemik«, der drejer sig om den såkaldte »afrocentrisme og den igangværende debat om 'etnisk korrektion' i filmverdenen«. Afrocentrisme er verdens- og historieanskuelse, der har Afrika og afrikanske folk i centrum. Den kan ses som en reaktion på eurocentrismen, som i århundreder har domineret historieskrivningen. Den »etniske korrektion«, som La Presse beskriver, er nok den nuværende strømning i Hollywood, hvor man i højere grad end tidligere har fokuseret på at have flere minoriteter repræsenteret på både det store lærred og den lille skærm. Denzel Washington spillede Lord Macbeth i genfortællingen af Shakespeares skuespil af samme navn, »The Tragedy of Macbeth« fra 2021, der kan ses på Apple TV.Fold sammenLæs mereFoto: Everett/Shutterstock/Ritzau Scanpix. Men det er ikke kun den tunesiske presse, der er uenige i valget af Denzel Washington. Det tunesiske parlamentsmedlem Yassine Mami har nemlig rejst spørgsmålet til kulturministeren, Hayet Ketat Guermazi. »Ministeriet bør tage stilling til emnet. Dette handler om at forsvare den tunesiske identitet og lytte til civilsamfundets reaktioner,« sagde Mami, der også er formand for kultur-, turisme- og serviceudvalget. Ifølge Peter Bang, der er lektor i Romerrigets historie ved Københavns Universitet, så er der ikke noget historisk grundlag for at sige, at Hannibal var hverken sort eller hvid. Han siger, at det glæder ham, at der kommer en film om Hannibal, selvom det er pudsigt at se oldtiden blive »instrumentaliseret« – brugt som redskab – i den nuværende debat om race og racisme. Han påpeger nemlig, at diskursen om sorte og hvide slet ikke fandtes i oldtiden, hvor det ikke var den primære måde at opdele mennesker på. »Diskussionen om hvidhed er noget, der hører til først den europæiske kolonialisme og siden til USA efter den amerikanske ophævelse af slaveriet og Jim Crow-perioden, hvor man havde raceadskillelse i Sydstaterne,« siger Peter Bang og fortsætter: »Så Hannibal gik ikke rundt og tænkte på sig selv som hverken sort eller hvid. Hvis han tænkte på sig selv som noget, så tænkte han på sig selv som kartager, der talte fønikisk.« Vreden fra nogle tunesere minder om polemikken, der var, da dronning Kleopatraskulle spilles af en sortkvinde i en Netflix-dokumentar. Egyptologen Zahi Hawass, der betragtes som en autoritet på området, sagde nemlig dengang, at Kleopatra med »endog meget stor sikkerhed ikke var sort«, og endel egypterei det hele taget var ikke tilfredse med »den falske information«. Adele James som dronning Kleopatra »Queen Cleopatra« på Netflix.Fold sammenLæs mereFoto: Netflix. Det gør spørgsmålet om race kompliceret, at det netop er en amerikansk film, der skal skildre Hannibal, ligesom det var tilfældet med Kleopatra, siger Peter Bang. »Så vidt jeg ved, så skelner man også i den arabiske verden mellem sorte mennesker og arabere, og majoriteten af tunesere er ikke sorte. Bag de tunesiske protester ligger der derfor nok både en arabisk racisme, men også en antikolonialistisk modstand mod, at amerikanerne skal fortælle deres historie – det er jo USA, der erthe top dog(førerhunden,red.) nu,« siger Peter Bang. Ifølge lektoren er det ikke første gang, at Hannibal har været brugt som led i en debat. Da kolonialismen var på sit højeste i 1800-tallet og begyndelsen af 1900-tallet, brugte man nemlig i den politiserede historieskrivning Hannibal som en repræsentant for den semitiske race, der blev set som det mere vestlige Roms modstander. Den tunesiske kulturminister, Hayet Ketat Guermazi, svarede i øvrigt til parlamentsmedlemmet, at Tunesien var fokuseret på at få Netflix til at optage sekvenser af filmen i Tunesien. »Det er fiktion; det er deres ret. Hannibal er en historisk skikkelse, selvom vi alle er stolte over, at han er tuneser … Hvad kunne vi gøre?« sagde Guermazi i parlamentet og fortsatte: »Det, der betyder noget for mig, er, at de optager en sekvens i Tunesien og nævner det. Vi ønsker, at Tunesien igen bliver en platform for udenlandske film.« Tunesien har nemlig blandt andet tidligere været optagested for flere »Star Wars«-film, herunder den første fra 1977.",
        "metadata": {
            "source": "https://www.berlingske.dk/skaerm/denzel-washington-skal-spille-hannibal-nu-kraever-tunesisk-parlamentsmedlem",
            "image_url": "https://berlingske.bmcdn.dk/media/cache/resolve/image_x_large_vertical/image/174/1744674/24592260-denzel-washington-promoting-the-movie-the-equaliz.jpg",
            "publication_time": "Tirsdag d. 12. december 2023, kl. 17.17",
            "author": "Joachim Talbro Paulsen",
            "related_links": [],
            "attachments": []
        }
    }
}