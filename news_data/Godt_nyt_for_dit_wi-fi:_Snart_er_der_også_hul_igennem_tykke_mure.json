{
    "version": "1.0",
    "document": {
        "id": "https://www_berlingske_dk/virksomheder/godt-nyt-for-dit-wi-fi-snart-er-der-ogsaa-hul-igennem-tykke-mure",
        "title": "Godt nyt for dit wi-fi: Snart er der også hul igennem tykke mure",
        "content": "Ved at lægge et ekstra lag på rå overflader kan det faktisk lade sig gøre at forbedre den trådløse dækning hjemme i stuen, selvom mure og tykke vægge normalt forhindrer signalerne i at gå ordentligt igennem. Det har forskere fra det østrigske Technische Universität Wien (TUW) og det franske Université de Rennes fundet ud af, og det vil ikke blot sikre bedre trådløs dækning derhjemme men også gavnenæste generation af mobiltelefonien, 6G, som ventes klar omkring 2030. Det er lykkedes dem at gøre de forhindringer, som normalt spærrer for mikrobølgerne i det trådløse signal, gennemsigtige. Og deres løsning er overordentlig anderledes og umiddelbart ikke særligt logisk: De tilføjer en ekstra forhindring. Tykke mure er normalt årsag til dårlig trådløs forbindelse på hjemmenettet men også på mobiltelefonen. Sidstnævnte skal ydermere kæmpe mod stadig bedre isolering af boliger og huse, hvilket gør det endnu vanskeligere for mobilsignalerne at komme frem og tilbage. De tykke mure begrænser den trådløse dækning og nedsætter kvaliteten på det trådløse signal. Men nu har det østrigsk-franske forskerhold udtænkt en metode, som danner et antireflekterende usynligt lag uden på den tykke mur, og på den måde vil signalerne kunne passere tværs igennem den uden at blive stoppet, skriver det østrigske dagblad Der Standard. »Man kan tænke på det ligesom den antireflekterende overflade på et par solbriller. Man føjer et ekstra lag på brillernes overflade, som så forårsager, at lysbølger bedre kan passere ind til øjnene end før – og refleksionen er nedbragt,« forklarer professor Stefan Rotter fra Institut for Teoretisk Fysik ved TUW til teknologimediet Tech Radar. Forskerne forsøgte først at sende mikrobølger gennem forhindringer, der skulle simulere en normal stues opbygning. Derefter udregnede de, hvordan en antireflekterende struktur, der passede til stuen, skulle se ud, og da den blev lagt på, kunne signalerne stort set passere uhindret uden at blive kastet tilbage. De har netop offentliggjort deres resultater i det videnskabelige magasin Nature og slår fast, at det er afgørende, at man først præcis måler den måde, som signalerne kastes tilbage på af byggematerialerne. Men når dette er på plads, kan man skabe det ekstra lag, som passer perfekt, og som nærmest tryller signalerne igennem uden forhindringer. Normalt er det begrænset, hvor meget af signalet der slpper igennem en mur eller tyk væg. I stedet kastes det tilbage igen. Men med en antirefleksstruktur, udregnet matematisk, kan forskere nærmest trylle muren væk, og signalet suser videre.Fold sammenLæs mereFoto: Technische Universität Wien. Forskerne føler sig sikre på, at det med deres matematiske beregninger vil være muligt helt at fjerne tilbagekastningerne af signalet. Det vil kunne få stor betydning, når vi om føje år skal til at sige goddag til 6G-mobilteknologien. Lige nu er vi verden over ved at få 5G-mobildækning, som leverer højere datahastigheder stort set uden forsinkelse og giver en større kapacitet i mobilnettene, så der er plads til mere trafik fra flere og flere tilkoblede enheder. 6G bliver næste skridt, og det er man allerede i fuld færd med at udvikle. I første omgang forventes teknologien klar omkring 2030. 6G skal give endnu hurtigere internetforbindelser, forventeligt otte-ni gange hurtigere end 5G-nettene kan levere. Med 6G vil 142 timers Netflix-film kunne hentes på blot et sekund. 6G skal dog – måske mere væsentligt og brugbart – sikre bedre forbindelser også under jorden og sågar under vandet. Og hvis der kan trylles, så signalerne passerer uhindret gennem mure og vægge, vil der ikke være behov for nær så kraftige signalerfra mobilmasterne.",
        "metadata": {
            "source": "https://www.berlingske.dk/virksomheder/godt-nyt-for-dit-wi-fi-snart-er-der-ogsaa-hul-igennem-tykke-mure",
            "image_url": "https://berlingske.bmcdn.dk/media/cache/resolve/image_x_large/image/158/1583499/24180594-pix-trdlst.jpg",
            "publication_time": "Tirsdag d. 23. august 2022, kl. 18.21",
            "author": "Thomas Breinstrup",
            "related_links": [],
            "attachments": []
        }
    }
}