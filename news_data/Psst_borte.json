{
    "version": "1.0",
    "document": {
        "id": "https://www_berlingske_dk/boganmeldelser/psst-borte",
        "title": "Psst borte",
        "content": "Han debuterede med »Kong Karsten«, og opfølgeren »Bertil og Borte« har fået en endnu skarpere billedside. Begge titler er skrevet af Kim Fupz Aakeson, der altid er god for en sjov og original vinkling af selv de mest prøvede historier. Denne gang handler det om det genkommende væsen, som bor under børns senge - tit kaldt sokketyve eller sokkeslugere, men her altså Borte - og fortærer alt det, børn ikke kan finde. Det lille megamonster Borte er ikke fintfølende, men æder alt fra mus til mænd og tilmed et højt elsket Manchester United-tørklæde. Stakkels Bertil er virkelig trængt, inden han finder et smart modtræk. Dette goodbye til Borte er bogens billedscoop og kandiderer til et af årets mest spektakulære illustrationer: »KAB WANG« står der i en eksplosion af gult, rødt og sort ovenpå Bortes grandiose turkisblå vom. Simpelthen flot.",
        "metadata": {
            "source": "https://www.berlingske.dk/boganmeldelser/psst-borte",
            "image_url": "https://berlingske.bmcdn.dk/media/cache/resolve/image_x_large/image/69/695337/4721868-bertil-og-borte.jpg",
            "publication_time": "Torsdag d. 08. december 2011, kl. 22.30",
            "author": null,
            "related_links": [],
            "attachments": []
        }
    }
}