{
    "version": "1.0",
    "document": {
        "id": "https://www_berlingske_dk/virksomheder/gaeldtung-producent-af-skifergas-stormer-frem-i-usa",
        "title": "Gældtung producent af skifergas stormer frem i USA",
        "content": "Den amerikanske skifergasproducent Chesapeake Energy stormer frem på aktiemarkedet i USA mandag med en stigning på 13,8 pct., efter at selskabet oplyste, at det er lykkes at ændre en kreditaftale med skifergasselskabets bank, der nu løber til 2019. Samtidig indvilger långiverne i at udskyde den næste evaluering til juni næste år. Det skriver Bloomberg News.  Selskabet, der har base i Oklahoma City, har længe været tynget af en gæld, der er tre gange større end dets markedsværdi, og det har gjort investorerne bekymrede. Den administrerende direktør, Doug Lawler, har derfor blandt andet sørget for at tilbagekøbe noget af virksomhedens gæld og sælge nogle af Chesapeake Energys aktiver, og sammen med den nye kreditaftale ser det ud til at have beroliget investorerne.",
        "metadata": {
            "source": "https://www.berlingske.dk/virksomheder/gaeldtung-producent-af-skifergas-stormer-frem-i-usa",
            "image_url": "https://berlingske.bmcdn.dk/media/cache/resolve/image_x_large/image/25/254144/12952514-usa-stocks.jpg",
            "publication_time": "Mandag d. 11. april 2016, kl. 17.45",
            "author": null,
            "related_links": [],
            "attachments": []
        }
    }
}