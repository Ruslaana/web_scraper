{
    "version": "1.0",
    "document": {
        "id": "https://www_berlingske_dk/kommentatorer/ditlev-tamm-var-stor-fan-af-den-afdoede-pave-men-flere-ting-spaender",
        "title": "Ditlev Tamm var stor fan af den afdøde pave – men flere ting spænder ben for, at han kunne være katolik",
        "content": "Påsken er forbi. For mig kirkeårets største højtid med Matthæuspassionen – i år som tidligere i Johanneskirken i Helsinki – som højdepunktet natten mellem skærtorsdag og langfredag. Jeg lytter kun til Matthæuspassionen i sin helhed den ene gang om året, så det har taget nogle år at blive rigtig fortrolig med værket, der som bekendt består af dels en gennemgang af passionshistorien dels af koraler og arier, hvor tilhøreren direkte involveres i fortællingen som skyldig i lidelserne for til sidst efter mere end tre timer på den hårde kirkebænk at finde den ro, som den afsluttende koral indvarsler. Der er ingen lette løsninger her. Matthæuspassionen skal høres i kirken som indbegrebet af et protestantisk værk. Anden påskedag døde pave Frans, som jeg trods min strenge protestantisme var en stor fan af. Juleaften afslutter jeg med at høre pavens messe fra Peterskirken, og i Rom søger jeg om søndagen til Peterspladsen for at høre paven. Det har siden pave Frans trådte til været en glæde og opmuntring at lytte til paven, og jeg spørger ofte mig selv, hvorfor jeg så ikke bare slutter mig til katolicismen, der med en sådan mand i spidsen i den grad kan være med til opveje ikke mindst trøstesløsheden over denne verdens ledere. »Når kirkens stemme kommer fra en mand som afdøde pave Frans (billedet, red.), så lytter man. Man fornemmede, at han gerne ville nå længere i en tilpasning af kirken og dens budskab til en moderne verden, men at organisationen er for stærk. Med en sådan pave kunne jeg godt være katolik.«Fold sammenLæs mereFoto: Yara Nardi/Reuters/Ritzau Scanpix. Her var der en mand, der turde tale imod krig, som betragtede flygtninge som mennesker, og som tog sit pavenavn efter en af kirkens store middelalderskikkelser, den hellige Frans af Assisi, der ikke veg tilbage for at stille krav til pave og kirke. Kirken er også autokratisk, men på en anden måde end de nye autokratier i Kina, i Rusland og også i USA, der i dag truer verden og vores demokratiske måde at indrette os på. I middelalderen var kirken det åndelige modstykke til den verdslige stat. Den rolle har kirken under pave Frans søgt at leve op til inden for de rammer, som institutionen sætter. Det er for mig svært at tilslutte sig en organisation, der blandt andet fordømmer homoseksualitet, ikke vil opstille rammer for abort og som kun vil anerkende ugifte mænd i ledende roller. Til gengæld er det autokratiske element, en pave, der bestemmer, også kirkens styrke. Kirken har en stemme i modsætning til den danske folkekirke. Når kirkens stemme kommer fra en mand som afdøde pave Frans, så lytter man. Man fornemmede, at han gerne ville nå længere i en tilpasning af kirken og dens budskab til en moderne verden, men at organisationen er for stærk. Med en sådan pave kunne jeg godt være katolik. Jeg er personligt fascineret af mange af historiens paver og har efterhånden oplevet en del fra Pius 12., der døde i 1958, til i dag. I 1989 besøgte daværende pave, den karismatiske polske globetrotter Johannes Paul 2., Danmark. Jeg var til stede i Roskilde Domkirke under besøget, hvor paven og hans følge af katolske gejstlige sad i korets ene side og de danske biskopper og præster i den modsatte. Holdt man en ånd op, kunne man en stund koncentrere sig om den katolske side og tænke på, at sådan ville det have set ud, hvis ikke reformationen i 1536 havde medført bruddet med moderkirken. Det var helt nødvendigt med en reformation af den daværende kirke, men kunne man dog ikke have fundet en løsning uden at gå fra hinanden, når det kristne grundlag trods alt er fælles? Her stod paven i vejen. Luther ville ikke en pavekirke, som stod mellem Gud og den enkelte. Vi står som protestanter alene over for Gud. Og skulle man være i tvivl om, at det er sådan, det er, så kan man lære det ved at lytte til Matthæuspassionen. Det betyder ikke, at det paven er ligegyldig for os. Det følte jeg selv mandag morgen. En paves død gør indtryk og bekymrer, som verden er nu. Forhåbentlig får den katolske kirke et nyt overhoved, som man også som protestant kan respektere som en stemme, der tør tale om Gud, om respekten for mennesket, og som tør tale autokraterne midt imod. Ditlev Tamm er juraprofessor emeritus, forfatter og debattør ",
        "metadata": {
            "source": "https://www.berlingske.dk/kommentatorer/ditlev-tamm-var-stor-fan-af-den-afdoede-pave-men-flere-ting-spaender",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913714/24935905-ditlev-tamm-forfatter-til-bogen-de-klogeste-og-s.jpg",
            "publication_time": "Onsdag d. 23. april 2025, kl. 11.26",
            "author": "Ditlev Tamm",
            "related_links": [],
            "attachments": []
        }
    }
}