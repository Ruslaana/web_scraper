{
    "version": "1.0",
    "document": {
        "id": "https://www_berlingske_dk/musikanmeldelser/guddommeligt-overbevisende",
        "title": "Guddommeligt overbevisende",
        "content": "Derfor er det så skønt, når man bare lige pludselig og totalt må kapitulere. Den smukke og unikke stemme tilhører Lizz Wright, og hun har som sort præstedatter fra Georgia naturligvis fra barns ben beskæftigede sig med gospel til langt op over ørerne. Men siden hun for en halv snes år siden fik gang i karrieren, har hun i høj grad bevæget sig i grænselandet mellem jazz og soul. Med dette album vender hun tilbage til sine gospel-rødder - med et både velkendt og dugfrisk repertoire, som selvfølgelig er religiøst, men aldrig doserende, blot guddommeligt overbevisende. Lizz Wright, der bliver ledsaget af fremragende vokalister og instrumentalister, byder blandt andet på et på én gang gammeldags og alligevel så her-og-nu-værende »Gospel Medley«, og så står hendes fortolkning af Eric Claptons »Presence Of The Lord« så stærkt og så troværdigt, at selv det mest forhærdede tidselgemyt må kunne fornemme nærkontakt.",
        "metadata": {
            "source": "https://www.berlingske.dk/musikanmeldelser/guddommeligt-overbevisende",
            "image_url": "https://berlingske.bmcdn.dk/media/cache/resolve/image_x_large/image/80/802921/3449999-musik.jpg",
            "publication_time": "Tirsdag d. 28. december 2010, kl. 22.30",
            "author": "Kjeld Frandsen",
            "related_links": [],
            "attachments": []
        }
    }
}