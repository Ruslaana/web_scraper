{
    "version": "1.0",
    "document": {
        "id": "https://www_berlingske_dk/virksomheder/banker-klar-med-hoej-rente-uden-lang-binding",
        "title": "Banker klar med høj rente uden lang binding",
        "content": "Bankkunder med en opsparing har i dag valget mellem at have sine penge stående på en almindelig indlånskonto til tæt på nul procent i rente eller at binde pengene i en længere periode for at opnå en mærkbar forrentning. Men nu er et nyt produkt, der samler det gode fra begge verdener, ved at vinde indpas på markedet. Kontoen giver 1,25 procent i rente, og godt nok skal man binde pengene, men det er hverken i halve eller hele år, men derimod blot 31 dage. Og det er et attraktivt tilbud, mener John Norden, administrerende direktør hos Mybanker og specialist i at sammenligne bankernes priser.  »De hidtidige løsninger med nul procent eller meget lidt i rente til dem, der ikke har haft lyst til at binde deres penge i en længere periode, har i sidste ende kostet forbrugerne dyrt, fordi man med nul procent både går glip af renten, men også fordi forbrugerens købekraft reelt bliver forringet, når pengene ikke er inflationssikret,« siger han og anslår, at danskerne har mere end 500 milliarder kroner stående på almindelige konti, der giver nul procent eller meget lidt i rente.  Det er den spanske bank Santander, der på det danske marked nu har lanceret produktet med 1,25 procent i rente og binding med en opsigelsesvarsel på 31 dage kaldet Højrente Plus, men ifølge John Norden vil mange af de øvrige banker snart følge efter. »Det vil de, fordi det her vil være et voldsomt interessant produkt for mange. Jeg ved, at nogle mindre banker er på vej med det, men jeg tror kun, det er et spørgsmål om tid, før de store banker kommer med noget lignende, fordi det for mig at se er et rigtigt godt produkt for bankerne også. Det, der de facto vil ske, er jo, at pengene vil stå der længe, men det er et billigere produkt end indlån med ét års binding,« siger John Norden. En anden årsag til, at John Norden spår produktet succes, er, at det også er attraktivt for bankerne at have. Det nye kapitalkravsdirektiv CRD-IV skærper likviditetskravene til bankerne, og her vægter indlån uden binding ikke lige så meget som indlån med binding. Indlån uden binding vægter kun med 80 procent, hvor dette nye produkt vil vægte lige så meget som indlån med binding på eksempelvis et år, siger John Norden. Årsagen til denne vægtning er, at man vil undgå et stormløb mod bankerne, hvor tusindvis af kunder pludselig alle vil hæve deres penge på samme tid, som eksempelvis den britiske bank Northern Rock oplevede i 2007, da den var i økonomiske problemer. Læs på lørdag mere om konkurrencen på gode renter til bankkunderne. ",
        "metadata": {
            "source": "https://www.berlingske.dk/virksomheder/banker-klar-med-hoej-rente-uden-lang-binding",
            "image_url": "https://berlingske.bmcdn.dk/media/cache/resolve/image_x_large/image/29/294234/7568003-14buspix-tusindkronesedlerjpg.jpeg",
            "publication_time": "Onsdag d. 13. august 2014, kl. 22.30",
            "author": "Mads Sixhøj",
            "related_links": [],
            "attachments": []
        }
    }
}