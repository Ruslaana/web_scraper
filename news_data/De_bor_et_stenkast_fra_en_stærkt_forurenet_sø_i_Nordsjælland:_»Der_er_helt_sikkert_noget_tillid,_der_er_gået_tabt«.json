{
    "version": "1.0",
    "document": {
        "id": "https://www_berlingske_dk/hovedstaden/de-bor-et-stenkast-fra-en-staerkt-forurenet-soe-i-nordsjaelland-der-er",
        "title": "De bor et stenkast fra en stærkt forurenet sø i Nordsjælland: »Der er helt sikkert noget tillid, der er gået tabt«",
        "content": "75-årige Villy Nielsen er som pensionist blevet lidt af et naturmenneske. Efter 40 år i militæret bruger han nu tid på at passe haven og gå ture med sine to sorte labradorhunde, Verdi og Haydn, opkaldt efter komponisterne. Han elsker, når dådyr og fasaner kigger forbi i haven, og han er hvert år med til bævertællinger i Arresø. »Man sætter sig ud ved vandet før skumring og inden daggry og holder øje i et par timer. Jeg har spottet en bæver en enkelt gang, de er ikke så nemme at få øje på. Jeg synes jo, at bævere er nogle fantastisk charmerende dyr. Det er synd, at de skal svømme rundt i så forurenet vand,« siger Villy Nielsen. Han har boet i nærheden af Arresø i snart 50 år. Den flotte sø var en af årsagerne til, at han og hustruen slog sig ned i området dengang. Der har altid gået rygter om, at søen var forurenet. Da de lige var flyttet ind, hørte han en vandrehistorie om, at man kunne se, når et slagteri i Hillerød havde slagtet, da søen blev farvet blodrød. En god historie, som Villy Nielsen ikke nødvendigvis troede på. Men for nylig kom det frem, at Hillerød Kommune fra 2016 til 2019 harudledt 1,9 milliarder liter urenset spildevandi den nordsjællandske sø, der er Danmarks største sø. Det viser tal fra Miljøstyrelsen, som TV 2 Lorry har fået aktindsigt i. Det er altså en blanding af regnvand og kloakvand, der de seneste fire år er blevet udledt i søen. I spildevandet har der været det, der svarer til 18 ton kvælstof og 4,4 ton fosfor, hvor særligt fosforen påvirker søen negativt. Miljøstyrelsen klassificerer Arresø som værende i »dårlig økologisk tilstand«. Villy Nielsen vidste godt, at Arresø var forurenet, men omfanget kom bag på ham.Fold sammenLæs mereFoto: Linda Kastrup. Det var netop i nyhederne, at Villy Nielsen første gang hørte om forureningen. »Man kan jo ikke umiddelbart se det på søen. Som almindelig borger synes jeg jo bare, at den er smuk. Jeg vidste godt, at den var forurenet, men omfanget kom bag på mig. Jeg synes, det lyder voldsomt. Det er for galt, at det kan lade sig gøre,« siger han. Hjemme på hans egen matrikel er han blevet påkrævet at lave et spildevandsanlæg, der renser vandet, før det siver ned i jorden og ud i søen. Men det bliver lidt til grin, synes han, når en stor kommune som Hillerød alligevel lader så meget urenset spildevand flyde ud i naturen. »Der er helt sikkert noget tillid, der er gået tabt. Jeg stoler ikke helt på, at de vil gøre noget ved det,« siger han. Villy Nielsen tror ikke, at der for alvor sker noget, før regeringen går ind i sagen. Og det håber han, for det er vigtigt for ham, at vi passer godt på naturen. »Jeg synes, at vi tager naturen for givet,« siger han. Freddy Hejgaard bor i Frederiksværk ud til Arresø. Han driver et motionscenter i byen, hvor udendørstræning ofte er på programmet. Og her bliver søen brugt flittigt til svømmetræning og forhindringsbaneløb i vandet. Sådan har det været i ti år, hvor han har haft op til 100 mennesker i vandet om ugen. Men nu bekymrer det ham, hvad han har udsat sine kunder for i alle disse år. »Én ting er, hvad jeg gør sammen med mine børn, en anden ting er, at jeg får løn for at sende klienter ud i vandet. Det ligger mig rimelig tungt på sinde,« siger han.  Lige nu har Freddy Hejgaard ferie, så han har ikke haft mulighed for at tale med motionscentrets medlemmer om det endnu. Men flere af dem har tagget ham i kommentarfeltet til nyheden omkring forureningen på Facebook og spørger ham, hvordan han forholder sig til det. Det er dog ikke noget, han vurderer vil få konsekvenser for forretningen. Det kan han godt håndtere, når ferien er forbi. »Jeg tror ikke, at folk melder sig ud, men jeg kan ikke bruge søen længere, det kan jeg ikke,« siger han. Freddy Hejgaard fortæller, at der i lokalsamfundet alle dage har været snak om, at søen var forurenet. Men han har haft indtrykket af, at myndighederne arbejdede på at få den renset. Han var derfor noget overrasket, da han læste nyheden om de næsten to milliarder liter urenset spildevand, som Hillerød Kommune har udledt. »Jeg tænkte: »Helt ærligt, nu må I sgu tage jer sammen.« Den var ikke gået, hvis det var os private, der havde forurenet, vi var blevet straffet hele bundtet. Det svarer jo til at færdselsloven ikke gælder for dem, der arbejder i kommunen,« siger han og sætter spørgsmålstegn ved, om det kun er Hillerød Kommune, der forurener: »Spørgsmålet er, hvad de andre omkringliggende kommuner gør. Jeg kunne godt forestille mig, at det ikke kun er Hillerød, den er gal med.« Hillerød Kommune har i løbet af de seneste fire år hældt 1, 9 milliarder liter urenset spildevand i Arresø. Søen bliver flittigt brugt af de lokale beboere, som er dybt frustrerede over forureningen.Fold sammenLæs mereFoto: Linda Kastrup. Anette Nielsens far plejede at bade i Arresø, da han var dreng. Men i dag er hun ikke selv meget for det. Anette Nielsen bor ellers tæt på søen, det tager ikke mere end et par minutter at gå derned, og hendes to børn elsker at bade. Men hun skal ikke nyde noget af det vand. Specielt ikke nu, hvor det er kommet frem, hvor forurenet det i virkeligheden er. »Da jeg læste det, tænkte jeg: »Det er fandeme løgn, det kan de ikke have gjort.« I dag er der ikke nogen undskyldning for at udlede spildevand. Jeg synes, at det er noget svineri. Så kunne vi jo lige så godt også bare smide plastik alle vegne,« siger hun. Anette Nielsen har været nabo til Arresø i 15 år, så hun har godt hørt rygterne om den forurenede sø, men slet ikke i dette omfang. Så grelt havde hun aldrig troet, at det stod til. Hun er glad for naturen i området – hun har skov på tre sider af huset og en smuk udsigt ud over vandet. »På afstand er den jo stadig flot at se på, men det ødelægger noget at vide, at der er nogen, der har forurenet den. Jeg synes, at det er tarveligt, at dem, der sidder på magten, er så ligeglade, når vi andre går og forsøger at lære børnene, at de skal være gode ved naturen,« siger hun. Hun håber, at Hillerød Kommune gør noget ved forureningen, nu hvor den er kommet op til overfladen. »Kommunen har jo sparet en masse penge ved at hælde spildevandet derud. De penge kunne de passende bruge på at rense den igen,« siger hun. Villy Nielsen går mange ture ved Arresø med sine to sorte labradorhunde, Verdi og Haydn.Fold sammenLæs mereFoto: Linda Kastrup. Ifølge Louise Colding Sørensen, formand for Natur-, Miljø- og Klimaudvalget i Hillerød Kommune, er det en kendt sag, at der bliver udledt spildevand i Arresø. Problemet er opstået de seneste par år, da store mængder af regn har overbelastet kloaksystemerne, så mere af det urensede spildevand er løbet ud i Arresø. Og det er selvfølgelig bundærgerligt. »Vi vil ikke have, at der bliver udledt spildevand i Arresø. Vi vil gerne have den ren igen,« siger hun. Kommunen arbejder derfor på nogle nye tiltag, som skal hjælpe det på vej. Et af dem er kloakseparering, hvor man adskiller regnvand og kloakvand. I første omgang er det kommunale bygninger og veje, der skal have nyt kloaksystem, men Louise Colding Sørensen håber, at borgere frivilligt vælger at få det installeret. »Med de nye tiltag regner vi med at kunne reducere vores udslip af fosfor med mindst 60 procent,« siger hun. Hvorfor har I ikke indført separat kloakering noget før, hvis forureningen har været et kendt problem? »Det kunne vi selvfølgelig også have gjort. Man kan altid diskutere, om vi skulle have handlet hurtigere eller få borgerne til at installere nye kloaksystemer. Men det er også dyrt,« siger hun. Hun undrer sig over den store reaktion, der er kommet fra borgerne ovenpå nyheden om forureningen. »Jeg kan godt forstå, at man som borger synes, at 1,9 milliarder liter lyder voldsomt, men vi udleder sådan set ikke mere fosfor, end vi hele tiden har gjort,« siger Louise Colding Sørensen. Tallet undrer hende også, da hun mener, det er irrelevant, hvor mange liter der bliver udledt. Det vigtige er, hvor snavset det vand, der udledes, er. Og det er altså ikke mere snavset, end det plejer at være.",
        "metadata": {
            "source": "https://www.berlingske.dk/hovedstaden/de-bor-et-stenkast-fra-en-staerkt-forurenet-soe-i-nordsjaelland-der-er",
            "image_url": "https://berlingske.bmcdn.dk/media/cache/resolve/image_x_large_vertical/image/131/1313118/23468878-.jpg",
            "publication_time": "Lørdag d. 11. juli 2020, kl. 19.18",
            "author": "Clara Leck Bachmann",
            "related_links": [],
            "attachments": []
        }
    }
}