{
    "version": "1.0",
    "document": {
        "id": "https://www_berlingske_dk/virksomheder/global-vindmoelle-strategi-koster-danske-jobs",
        "title": "Global vindmølle-strategi koster danske jobs",
        "content": "Når vindmølleindustriens underleverandører investerer globalt for at få leveret billigere, er det de danske arbejdspladser, det rammer. Det skriver Børsen. Netop denne strategi med øget globalisering følger vingefabrikken LM Windpower. Efter finanskrisen gennemførte virksomheden en strategi, som skulle få LM Windpower ud til områder af verden med lave produktionsomkostninger eller et potentielt vindmølleområde. Resultatet er, at LM Windpower i dag er til stede i Kina, USA, Canada og Indien. Samtidig nedbragte virksomheden i 2009 antallet af danske medarbejdere med 1545 ansatte. Samme år fyrede Vestas 1162 ansatte og året efter 2000 danske ansatte. Vestas forklarede, at medarbejderne i stedet skulle ansættes i andre af verdens regioner, som følge af deres 'In the region for the Region'-strategi. Også i første halvdel af 2011 er Vestas ansatte faldet betydeligt, skriver Børsen.  \"Vi oplever stadig større specialisering i vindindustriens værdikæde. Stadig flere vindmøllefabrikanter ser store fordele ved at anvende underleverandører for at sikre løbende teknologisk udvikling, hurtigere 'time-to-market' samt lokal og fleksibel produktionskapacitet,\" siger Frank V. Nielsen, teknologidirektør i LM Windpower. Vestas vil gøre kapitalbindingen mindre ved at lade underleverandørerne stå for produktionen og holde på produkterne indtil sidste øjeblik. Frank V. Nielsen fra LM Windpower vurderer, at det er en generel tendens. Ertech Stål, der er en stor underleverandører herhjemme til vindmølleindustrien, har også forsøgt sig med en globaliseringsstrategi, hvor de har haft leverandører i Kina og USA. I denne måned lukkede virksomheden dog og sendte 150 medarbejdere ud i ledighed, skriver Børsen.",
        "metadata": {
            "source": "https://www.berlingske.dk/virksomheder/global-vindmoelle-strategi-koster-danske-jobs",
            "image_url": "https://berlingske.bmcdn.dk/media/cache/resolve/image_x_large/image/40/402294/4453117-pix-vindenergi.jpg",
            "publication_time": "Tirsdag d. 23. august 2011, kl. 10.14",
            "author": "Rikke Gredsted Seidenfaden",
            "related_links": [],
            "attachments": []
        }
    }
}