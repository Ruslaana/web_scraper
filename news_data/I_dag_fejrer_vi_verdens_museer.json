{
    "version": "1.0",
    "document": {
        "id": "https://www_berlingske_dk/kultur/i-dag-fejrer-vi-verdens-museer",
        "title": "I dag fejrer vi verdens museer",
        "content": "Holder man fri fra arbejde i dag, eller skulle man slippe tidligt ud af døren efter arbejde, kan man passende tage en tur forbi det lokale museeum. I dag er det nemlig den internationale museumsdag, og dagen markeres på en lang række museer og lokalhistoriske arkiver rundt omkring i verden. Dagen er arrangeret af International Counsil Of Museums (ICOM) og fejres på 28.000 museer rundt omkring i verden. Temaet for årets dag er museer i en verden i forandring, som skal sætte fokus på de nye tiltag, som museer indfører i denne tid. Eksempelvis kan beboere i Aarhus og omegn få et kig på fremtidens udgave af Moesgård Museum, som er i gang med at udvikle indholdet til en ny udstillingsbygning, som åbner i 2014. Helt ekstraordinært kan interesserede få et indblik i udstillingen »Syv vikinger«, som sætter besøgeren i centrum imellem en række historiske fund. Kunstmuseet Aros markerer ligeledes dagen med gratis rundvisning hele eftermiddagen, samt arrangementet »Spørg mig om kunsten«, hvor personale i hele huset vil være klar til at besvare spørgsmål fra de besøgende, ligesom de besøgende kan få indblik i, hvordan en konservator renser et maleri, og åbenbarer helt nye aspekter i værket. Også mange andre steder i landet markeres ICOMS internationale museums dag, eksempelvis kan nordjyderne tage en tur på Kunsten, imens københavnerne kan nyde den moderne kunst på Arken på en gratis omvisning. Du kan finde inspiration til, hvor du skal tage hen på dit lokale museums hjemmeside eller påhttp://kulturklik.dk/ Vi skrev tidligere, at Arken og Aros havde fri entré i dag. Det passer ikke. Begge museer tilbyder dog gratis omvisninger i anledning af den internationale museumsdag.",
        "metadata": {
            "source": "https://www.berlingske.dk/kultur/i-dag-fejrer-vi-verdens-museer",
            "image_url": "https://berlingske.bmcdn.dk/media/cache/resolve/image_x_large/image/66/660861/5172393-arken.jpg",
            "publication_time": "Fredag d. 18. maj 2012, kl. 10.35",
            "author": "Michael Kobbernagel Andresen",
            "related_links": [],
            "attachments": []
        }
    }
}