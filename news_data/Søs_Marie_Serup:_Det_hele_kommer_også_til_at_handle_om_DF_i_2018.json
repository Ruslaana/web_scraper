{
    "version": "1.0",
    "document": {
        "id": "https://www_berlingske_dk/kronikker/soes-marie-serup-det-hele-kommer-ogsaa-til-at-handle-om-df-i-2018",
        "title": "Søs Marie Serup: Det hele kommer også til at handle om DF i 2018",
        "content": "Dansk politik blev i 2017 præget af stor ståhej for knap så meget. Undervejs pustede mangen en unghane brystet op og spankulerede omkring som en påfugl i Tivoli, der viser sit bagparti. Men der var også dem, der imponerede med mere end glitrende indpakning. I den sidste kategori falder f.eks. en stor del af politikerne i regioner og kommuner. Ser man ud over Danmarkskortet efter valget, er det præget af en flok mildt sagt imponerende S-borgmestre, fra nord til syd og øst til vest. Til gengæld lærte vi igen, at kommunalpolitik åbenbart ikke er for kvinder – i hvert fald ikke borgmesterposter. Det blev kun til 14 ud af 98 mulige, men det affødte ikke det, der ligner en debat. For alles øjne var rettet mod DFs valgresultat.  I virkeligheden siger Kristian Thulesen Dahls eneste tweet fra valgaftenen det hele. Et billede af en glad formand, der peger på et Danmarkskort, med teksten: »Fremgang til Dansk Folkeparti på Læsø«. Det var sådan et tweet, som kunne se godt ud som en serie. Men det blev ensomt. Valgresultatet var for DF, som når danskerne i stigende grad vakumpakker flæskestegen, før den skal i sous viden. Stramt og uden ilt. Partitoppen kommunikerede efterfølgende efter de klassiske stadier i en sorgproces: Benægtelse, vrede, forhandling, depression og accept. Mange vælgere har i 2017 været igennem samme proces.  Os og dem fyldte alt i 2017. Der var dem, der var med i fællesskabet, udviklingen og samtalen – og så var der alle de andre. De er en del af udenforskabet fremfor fællesskabet. Medlemmerne af udenforskabet kan ikke puljes og omtales som Trump-vælgere eller Det gule Danmark. Men fælles for dem er måske, at de længes efter en tid, hvor verden fungerede. Altså, før man ville lukke døgnapoteker, dengang der var en bank i hver by, dengang man kunne køre på skadestuen uden at spørge om lov først. Til jul forlød det endda, at posthuset var løbet tør for frimærker! Det blev koblet med en fornemmelse af, at det politiske system heller ikke nytter noget. En tendens, der også viste sig at være stigende blandt de helt unge, kunne Dansk Ungdoms Fællesråd berette i 2017. Det førte til debatter om politikerlede, mistillid til medierne, demokratisk krise og i enkelte tilfælde også vælgerlede. På Folkemødet talte man nærmest ikke om andet, selvom netop den begivenhed slog alle rekorder i folkelighed. Frygten var også et bærende element i 2017. Frygt for terror, for krise, for bobler, for robotter, for velfærdssamfundets kollaps og for en verden, der så ud til at være af lave. Og så bliver det naturligvis fristende at fokusere på det nære. På at skaffe danskerne billigere regnfrakker, mandler, guf på den gammeldags isvaffel og en politihest eller to. Men frygten blev også en motor, man kunne koble bagpå hver sin speedbåd, så man kunne mose gennem sivene af uenighed med sin egen lille dagsorden. Ingen lagde mærke til, at når man konstant er bange for det store kollaps, er man også parat til at acceptere løsninger, man normalt ville finde helt uden for skiven. Burkaforbud, militær ved grænsen i fredstid og religiøst motiveret lukning af friskoler er blot få af utallige eksempler. Og kompleksitet blev i 2017 en slags universalundskyldning. Men også en undskyldning, som går ud fra, at folk er dumme.  Og så var der naturligvis plads til ligeså meget værdipolitik, som man kan overkomme. I 2016 var det en boligforening, som manglede et juletræ, og i 2017 blev det en manglende julegudstjeneste, der satte sindene i kog. Men underejs blev vi bl.a. også vidner til en – for Venstre – ubehagelig offentlig debat om et burkaforbud, men en debat, som viste politik, når det er bedst, hvor pragmatik, ideologi og verdensopfattelse vejes af på en guldvægt. Det var, når der da ikke lige gik den store bagedyst i det politiske Danmark, som producerede alt fra stramningskager til »Farvel Uber«-kager. Det blev tydeligt, at DF holder regeringen ligeså effektivt væk fra skattelettelser som politiet kan holde Tibetflag væk fra en kinesisk præsident (og nej, det fandt politiet selvfølgelig ikke selv på). DF drev regeringen rundt i manegen i spørgsmål om alt fra placering af politiskoler til informationsniveauet om PostNords økonomiske problemer – sammen med S. På Valentinsdag tonede Kristian Thulesen Dahl og Mette Frederiksen frem i et fælles interview om, at de godt kunne lide hinanden. Og det blev, som når en i vennekredsen er smaskforelsket efter en skilsmisse: Det fyldte alle samtaler, sugede al ilt i rummet og blev lettere kvalmende. Men ved valget til kommuner og regioner viste S, at de har lært af DF. Og at når de gør som DF lokalt, kan de får styr på DF. Så mens meget af debatten i 2017 handlede om, hvem af S og DF, der betalte den højeste pris for romancen, kom det målbare svar ved valget 21. november 2017. The winner takes it all, som Abba sang.  2017 bød på en langstrakt genindspilning af 2016s skattedrama. Den blev cirka ligeså god som den nye »Miami Vice« og uden forsonende kitschethed. Nu venter vi både på 8. sæson af Game of Thrones (som er forsinket) og 4. eller 5. sæson af det blå skattedrama – alt efter, hvornår man tæller fra. Dramaet udspillede sig i 2015-valgkampen, var afgørende under regeringsforhandlingerne, blev udslagsgivende for, at vi først fik en ren Venstreregering, og for at den måtte omdannes til en VLAK-regering, og minsandten om ikke det igen var ved at vælte regeringen i december. Kristian Thulesen Dahl havde ret, da han kaldte det en børnehave. Han glemte dog, at han selv indtog rollen som den store dreng, der blev skoleudsat, og derfor var både et hoved højere og klogere end de andre poder, som han trak rundt med efter forgodtbefindende og uden nødvendigvis at udgøre nogen god indflydelse. DF vil ellers gerne indtage forældrerollen, hvor man ikke vil belønne den adfærd, som man ikke ønsker at se mere af. De styrer med skyld og skam. Man kunne også belønne den adfærd, man gerne vil se mere af.  Liberal Alliance har gennemlevet et år på skydeskiven. Ikke mindst transportministeren måtte dukke sig for kugler. Og når den – ifølge ham selv – måske mest kvalificerede udenrigsminister nogensinde stempler ind i dansk politik, så medbringer han sit eget jerntæppe, der med usvigelig sikkerhed splitter og nedfryser klimaet i blå blok. I det nye år kan man dog gætte på, at kulturminister Mette Bock kan levere en afledningsmanøvre for skatteforhandlingerne i form af et udspil til et nyt medieforlig. Og hvad er det egentlig, statsministeren sidder for bordenden for? Regeringen har haft udmærket fremdrift i en række sager gennem året, men på afgørende strækninger virker projektet holdt sammen af hubba-bubba-tyggegummi. Det gælder ikke mindst i spørgsmålet om skat. Lars Løkke Rasmussen kan kun være statsminister, hvis han kan levere skattelettelser. Det har stået lysende klart fra start. Det ved DF godt. Ligesom LA ved, at uden DF sker der ingenting. Både LA og DF har i realiteten skrevet under på hinandens bundlinje ved at pege på Løkke. Eller også har Løkke givet dem begge indtryk af, at den anden vil give sig undervejs. Det vil i givet fald ikke være udtryk for politisk håndværk, men politisk hærværk. Og måske skyldes hele miseren det opbrud, der er i dansk politik. Strukturer er brækket op, uden at tingene endnu er faldet på plads et nyt sted. Den største udfordring er, at de store ansvarspartier er blevet for små – også sammenlagt. Det gør det svært for dem at regere, og derfor vil de gå efter at høste egne gevinster. Det sker på bekostning af de mindre partier, som der til gengæld er flere af – nogle endog meget stærke. Derfor må de mindre partier gribe til hårdhændede metoder som en slags livsforsikring.  De mindre partier har et farligt mas med at finde en måde at bevise over for vælgerne, at de har indflydelse. I Enhedslisten arbejder man med røde linjer, og i LA har man netop opgivet »vi vælter regeringen«-deadlines. Man kan ryste på hovedet af det, men faktum er, at indtil man i fællesskab finder en løsning på problematikken, vil enhver S- eller V-regering været underlagt en uforudsigelighed, som ikke tjener nogen. Det er også deres ansvar at finde en »new normal.« Og det er i landets interesse. Se på de kommuner, hvor S og V arbejder sammen. Der træffer man både svære og langsigtede beslutninger. Der udgør de to partier en politisk adel. Adel forpligter. Og den forpligtelse skal ikke ses en valgperiode ad gangen, men en generation. Det kan vælgerne bare ikke se, så de sætter valgkryds med høtyve. Sådan sagde Pia Kjærsgaard, da hun var formand for DF. Hvor 2017 svarede på nogle spørgsmål om S/DF-alliancen, vil 2018 svare på nogle om midten af dansk politik. Er DF virkelig midten i dansk politik? Foreløbig dominerer det, man kunne kalde DFs veto-magt. Altså evnen og viljen til at sige nej. Men i 2017 viste de også tendenser til en mere skabende magt. Med det følger et større ansvar. Bare spørg de Radikale. De Radikale har til gengæld over et årti gjort som i den gamle pølsereklame og råbt: »Kom, vi deler os«. Først afskallede partiets højrefløj og blev til Ny Alliance, så skallede Simon Emil Ammitzbøl-Bille af, og til sidst partiets venstrefløj, som blev til Alternativet. Det siger noget om den ledelse, der har præget de Radikale, men måske siger de tre partiers samlede størrelse også noget om, at der findes en skygge-midte i dansk politik, som ikke kan manes frem. Tilsammen har de Radikale, Alternativet og Liberal Alliance ifølge seneste væltede måling på b.dk 27 mandater mod DFs 30. En gruppe som politisk burde kunne udholde de fleste særheder hos hinanden, men som ingen fælles fremtid har. Og imens kæmper V og S om at være »arbejdernes parti« og »et bredt folkeparti«. De vil vinde midten og være store. Og derfor kæmper de om at være bedre DF end DF. Ser man på, hvor det fører dem hen, er det såre simpelt: Pilen peger op i skyerne for S, mens den peger ned på jorden for V. Og DF...det hele kommer også til at handle om DF i 2018. Søs Marie Serup er politisk kommentator og partner i By Serup.",
        "metadata": {
            "source": "https://www.berlingske.dk/kronikker/soes-marie-serup-det-hele-kommer-ogsaa-til-at-handle-om-df-i-2018",
            "image_url": "https://berlingske.bmcdn.dk/media/cache/resolve/image_x_large/image/6/66728/19566252-30debkronik---2017-s-s-1216jpg.jpeg",
            "publication_time": "Lørdag d. 30. december 2017, kl. 11.00",
            "author": null,
            "related_links": [],
            "attachments": []
        }
    }
}