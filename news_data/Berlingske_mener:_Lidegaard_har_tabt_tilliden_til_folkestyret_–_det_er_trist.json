{
    "version": "1.0",
    "document": {
        "id": "https://www_berlingske_dk/ledere/berlingske-mener-lidegaard-har-tabt-tilliden-til-folkestyret-det-er-trist",
        "title": "Berlingske mener: Lidegaard har tabt tilliden til folkestyret – det er trist",
        "content": "I det vildnis, som De Radikale befinder sig i, var det forudsigeligt, at partiet og dets leder, Martin Lidegaard, skulle opfinde et eller andet, som kunne udløse lidt opmærksomhed. At et lille parti, som fravalgte regeringsansvar,indbyder Folketingets partiertil »en dialog om en ny, grøn grundlov for Danmark, der grundfæster nuværende og kommende generationers borgeres ret til ren luft, rent drikkevand, ren mad og statens pligt til at beskytte naturen og bidrage til sikkert klima«, er på en gang indbildsk og nedslående. Eftersom Danmark er et af de grønneste lande i verden, kan man med god ret spørge, hvad Lidegaard vil opnå med at ændreGrundloven. Spørgsmålet udstiller en populisme, som ikke klæder Lidegaard, for han vil med sit forslag ikke engang løse et problem. Det er ikke første gang, at en radikal topfigur vil lege grundlovsfader. Der var mere fornuft over Niels Helveg Petersens20 år gamle grundlovsudspil, hvis kerne var at modernisere Grundloven. Men der skal heldigvis mere til at udløse en grundlovsrevision end dens alder. Formålet med en grundlov er at regulere forholdet mellem staten og borgerne, herunder at beskytte borgerne mod overgreb på deres liv og ejendom fra staten, og fastsætte de overordnede rammer om et stabilt demokrati. Intet andet. Kvaliteten af en forfatning er næsten omvendt proportional med længden og mængden, den vil beskytte. I grunden har vi allerede en temmelig grøn grundlov. Grundlovens §73fastslår, at »ejendomsretten er ukrænkelig. Ingen kan tilpligtes at afstå sin ejendom, uden hvor almenvellet kræver det. Det kan kun ske ifølge lov og mod fuldstændig erstatning«. Vi kan i den politiske arena træffe vidtgående beslutninger om alt – også klima. Det er, når klimamålene kolliderer med ejendomsretten, at der opstår spændinger, som Grundloven skal håndtere. §73 har sikret demokratiets ret til at definere almenvellet. At indføje alle mulige upræcise og generelle rettigheder, som der ikke kan støttes ret på, er et angreb på en solid grundlovstradition. Vi har kun et åbenlyst misfoster, som er den elendige og udskældte paragraf§75 i Grundloven, som fastslår, at »til fremme af almenvellet bør det tilstræbes, at enhver arbejdsduelig borger har mulighed for arbejde på vilkår, der betrygger hans tilværelse«. Det er en ubrugelig paragraf, som kun udtrykker en hensigt, ikke en konkret ret eller beskyttelse. Lidegaards idé om en grøn grundlov er en mistillidserklæring til det folkelige demokrati. Skolernes og højskolernes parti, som rettede op på dansk økonomi i 1980erne og var en del af klimakoalitionen i de seneste år, tror ikke på folkestyrets evne til at løse store samfundsudfordringer, men hopper med på noglelobbyisters og virksomhedskonsulenters limpind. Forslaget er mest en grundlovssikring af lobbyisme. Det er kun lobbyisterne, som vil have ressourcerne til at bruge bestemmelserne, fordi de kun rummer en hensigt og i nogle tilfælde – tag klodens temperatur eller adgangen til ren luft – skaber en ret til noget, som er uden for vores egen kontrol. De foreslåede grønne grundlovsbestemmelser er så uklare, at de vil åbne for en kaskade af grundlovssager, hvor man skal have afklaret, hvad bestemmelserne overhovedet betyder. Det er netop Grundlovens styrke, at angrebene på Grundloven er få og sjældne, mens elendige forfatninger hele tiden er under angreb. Det er ikke nogen reklame, at 150 lande i verden har grønne grundlovsbestemmelser. Tværtimod. Det understreger med tanke på netop klimaet alle argumenterne imod. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-lidegaard-har-tabt-tilliden-til-folkestyret-det-er-trist",
            "image_url": "https://berlingske.bmcdn.dk/media/cache/resolve/image_x_large/image/168/1684529/24449861-.jpg",
            "publication_time": "Mandag d. 12. juni 2023, kl. 08.20",
            "author": null,
            "related_links": [],
            "attachments": []
        }
    }
}