{
    "version": "1.0",
    "document": {
        "id": "https://www_berlingske_dk/internationalt/efter-fem-maaneder-belgien-endelig-klar-med-ny-regering",
        "title": "Efter fem måneder - Belgien endelig klar med ny regering",
        "content": "BELGIEN: Efter næsten fem måneder uden en regering ser det ud til, at Belgiens næste premierminister bliver 38-årige Charles Michel. Belgien har stået uden regering siden den forhenværende premierminister, Elio Di Rupo, indleverede regeringens afskedsbegæring efter et uklart parlamentsvalg i maj. Men tirsdag blev fire centrum-højre-partier enige om at danne en koalition bestående af tre flamske partier og de fransktalende liberale, skriver euronews.com. »Vi er meget tilfredse. Det er vigtigt for vores land. Det er vigtigt for stabiliteten. Det er en stærk aftale med en stærk politisk vilje til at gennemføre vigtige sociale og økonomiske reformer. Vi er overbeviste om, at vi er nødt til at skabe arbejdspladser i de kommende år, og vi støtter konkrete foranstaltninger med henblik på at gøre det,« siger Charles Michel ifølge euronews.com. Belgiens gæld er i øjeblikket blandt de højeste i eurozonen og er på omkring 100 procent af BNP. Koalitionen har derfor som hovedmål at bringe Belgiens balance tilbage på sporet, og den ny regering forventes at afsløre sine nye budgetmæssige planer senere onsdag. Belgien er et splittet land rent politisk. De flamsktalende og fransktalende partier har ofte haft svært ved at blive enige, og efter valget i 2010 tog det belgierne 541 dage at samle en koalitionsregering, der bestod af seks partier.",
        "metadata": {
            "source": "https://www.berlingske.dk/internationalt/efter-fem-maaneder-belgien-endelig-klar-med-ny-regering",
            "image_url": "https://berlingske.bmcdn.dk/media/cache/resolve/image_x_large/image/79/790293/7748458-belgium-politics-goverment-negociations.jpg",
            "publication_time": "Onsdag d. 08. oktober 2014, kl. 13.22",
            "author": null,
            "related_links": [],
            "attachments": []
        }
    }
}