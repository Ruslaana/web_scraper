{
    "version": "1.0",
    "document": {
        "id": "https://www_berlingske_dk/scene/de-er-den-generation-der-stadig-lidt-umodent-roder-rundt-her-faar-de-taletid",
        "title": "De er den generation, der stadig lidt umodent roder rundt - her får de taletid",
        "content": "De er meget små. Og de er meget stakkels. En efter en kommer de nervøse frem på scenen for at afløse hinanden i det stafetløb, der strækker sig ud over et helt år med årstidernes skiften som pulsslag. I små monologer taler og synger de sig gennem betroelser til det publikum, de indvier i deres begrænsede, ikke synderligt vellykkede liv. Jaulian Toldam Juhlin har skabt en smuk og sanseligt dragende scenografi.Fold sammenLæs mereFoto: Büro Jantzen. De er først og fremmest helt alene i verden. For det meste kejtede og hæmmede, en gang imellem vrede og indebrændte. Men hele tiden båret af en fundamental angst for ikke at være gode nok. Ikke at kunne komme rigtigt ind i det liv, de føler sig som småskræmte betragtere af, og som de længes mod. Men som de også holder sig på afstand af, fordi de er bange for afvisningen. På Nørrebro Teater har den unge dramatikerNanna Cecilie Bangskrevet små vignetter sammen til dette kor af mere eller mindre desperate enspændere, der deler deres usikkerheder. Det kan godt blive en smule redundant, når alle på scenen skal have deres øjeblikke med ophævede identiteter, udviskede grænser, angst, neuroser og generelt manglende selvfølelse. Men den gennemgående hverdagstristesse bliver heldigvis punkteret af forfatterens forståelse for (selv)ironi, pludselig poesi og de medvirkendes evne til at variere hæmninger og kejtethed i krydsfeltet mellem sort humor og sårbarhed. På Nørrebro Teater kan man opleve en veritabel parade af ungt, fremadstormende talent, der i øvrigt alle synger dejligt, og som afløser hinanden med mulighed for at skinne på scenen: Ari Alexander, Andrea Øst Birkkjær, Mathias Bøgelund, Marie Dalsgaard,Ena Spottag Fog,Lea Thiim Harder, Isa Marie Henningsen, Mikkel Becker Hilgart. Alle nævnt, ingen glemt. Talentparade: Fra venstre: Ena Spottag Fog, Mathias Bøgelund, Mikkel Becker Hilgart. Andrea Øst Birkkjær, Lea Thiim Harder, Ari Alexander, Marie Dalsgaard og Isa Marie Henningsen.Fold sammenLæs mereFoto: Büro Jantzen. Julian Toldam Juhlinhar skabt lidt af en skønhedsåbenbaring med sin sjældent smukt belyste scenografi. Et dragende, tåget landskab, der tager os gennem kalenderåret fra årstid til årstid. Med forårets tulipanglæde som tøbrud for indefrosne følelser. Og ind imellem er der så Thomas Buttenschøns iørefaldende og muntre, pænt forglemmelige popmelodier, der – i hvert fald rent musikalsk – tilbyder en slags lise fra de mange monologer fra livet omkring de 30, lagt i munden på den generation, der stadig lidt umodent roder rundt og forsøger at finde ud af, hvem de selv er. De fleste vil nok, også selv om man befinder sig et andet sted i livet, kunne nikke genkendende til et par af de selvbebrejdelser og selverkendelser, der flyder fra scenen i et flot tempo i Niels Erlings iscenesættelse. Men nu er Nørrebro Teater trods alt et morskabsteater, så det er næppe en overraskelse, at vi til sidst skruer op for varmen og forenes i et forudsigeligt gruppekram og pointen om, at tilvalget af fællesskabet er det eneste, der kan kurere følelsen af at være helt alene i verden. Løsningen, det er de andre. Eller som de sang engang: »Du er ikke alene. Han har det lissom dig.« En betragtning i forbifarten: Vi har efterhånden fået et teater, hvor monologen – bekendelser, direkte erfaringsdeling med publikum – fylder mere end dialogen. Sikkert fordi det falder mange forfattere nemmere at skrive, men er det også udtryk for en stigende ensomhedsfølelse i takt med en stadig mere digitaliseret eksistens? Meget kunne tyde på det. Ensomhedens enetaler er tidens teater. »Kunsten at være okay« Manuskript: Nanna Cecilie Bang. Musik: Thomas Buttenschøn. Instruktion. Niels Erling. Scenografi og kostumer: Julia Toldam Juhlin. Musikalsk arrangør: Viktor Dahl. Nørrebro Teater. Til 29. oktober.",
        "metadata": {
            "source": "https://www.berlingske.dk/scene/de-er-den-generation-der-stadig-lidt-umodent-roder-rundt-her-faar-de-taletid",
            "image_url": null,
            "publication_time": "Fredag d. 30. september 2022, kl. 20.22",
            "author": "Jakob Steen Olsen",
            "related_links": [],
            "attachments": []
        }
    }
}