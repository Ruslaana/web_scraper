{
    "version": "1.0",
    "document": {
        "id": "https://www_berlingske_dk/samfund/nydanskere-skal-laere-at-samarbejde-med-skolen",
        "title": "Nydanskere skal lære at samarbejde med skolen",
        "content": "Et netværk mellem danske og nydanske forældre, temaaftener og et større fokus på forskellige livssyn. Det er blot nogle af de gevinster, som Bakkegårdsskolen i Gentofte har hentet via mere skole-hjem vejledning - et to-årigt projekt under Integrationsministeriet - der blev søsat i begyndelsen af dette skoleår, og hvor resultaterne nu begynder at vise sig. »Det har været en god mulighed at være med i projektet. Vi kan mærke, at der er kommet en anden kulturforståelse på skolen, og vi har nu fået nydanske forældre til at engagere sig mere end tidligere,« siger viceskoleleder Kirsten Kurland til Berlingske Tidende. Bakkegårdsskolen ligger mellem villaer og socialt boligbyggeri i Vangede i Gentofte Kommune, og - modsat resten af kommunen - er her en stor andel tosprogede. I alt 18 procent. »Det skaber jo ind imellem nogle udfordringer, når forskellige kulturer mødes, og det har det også gjort her. Men vi har fundet ud af, at kommunikation er vigtigt for at få skabt større forståelse. For eksempel at få kommunikeret ud til forældrene, hvorfor man skal deltage på en lejrskole, og hvad den dækker over. Og hvorfor man holder fødselsdag osv.,« siger Kirsten Kurland. Skolen har ansat én ud af i alt 52 skole-hjem-vejledere primært i københavnsområdet, som er bindeled mellem ledelse, lærere og forældre. Formålet er at få nydanske forældre til at engagere sig mere i samarbejdet mellem skole og hjem. Blandt andet opbakning om undervisning og lektier samt deltagelse i forældremøder og skolebestyrelsesarbejde. Sidste år viste en undersøgelse fra fagbladet Folkeskolen, at fire ud af fem lærere oplever problemer i skole-hjem-samarbejdet med nydanske forældre. De problemer kender skole-hjem-vejleder Bo Leerbæk på Bakkegårdsskolen godt. »Jeg tror, det skyldes, at den gruppe forældre reelt ikke har vidst, hvordan og med hvad de har kunnet bidrage. For at kunne byde ind med sin egen kultur, skal der jo også være en åbning for dette,« siger han. Bo Leerbæk begyndte sit arbejde på Bakkegårdsskolen med at holde et dialogmøde på skolen, hvor et bedre netværk blandt nydanske og etnisk danske familier var et stort ønske fra forældrene. Der er nu nedsat en gruppe forældre, der løbende holder møder om alt fra arrangementer på skolen til trivsel og undervisning. »Uanset om man kommer fra Iran eller Danmark, vil man ens børn det bedste. Men der ligger et arbejde i at få de forældre ind, som ikke viser sig på skolen. Der er meget at hente, hvis klassens forældre lærer hinanden bedre at kende,« siger Bo Leer­bæk og pointerer, at hans opgave som skole-hjem-vejleder er et langt træk. Integration af nydanske forældre på skolerne har nemlig hidtil været en overset problematik. »Det er ikke bare et knipseslag, og så er det hele i orden, men vi har fået skabt synlighed om vigtigheden af at få nydanskere i kontaktforældregrupper eller i skolebestyrelsen. Der er nu lagt et fundament til at få 18 pct. nydanskere til at fylde mere på Bakkegårdsskolen,« siger han.",
        "metadata": {
            "source": "https://www.berlingske.dk/samfund/nydanskere-skal-laere-at-samarbejde-med-skolen",
            "image_url": "https://berlingske.bmcdn.dk/media/cache/resolve/image_x_large/image/86/864135/2603439-nydanskere-skal-lre-atsamarbejde-med-skolen--.jpg",
            "publication_time": "Tirsdag d. 25. maj 2010, kl. 22.30",
            "author": "Søs Lykke Sloth",
            "related_links": [],
            "attachments": []
        }
    }
}