{
    "version": "1.0",
    "document": {
        "id": "https://www_berlingske_dk/kommentatorer/rasmus-stoklund-er-rasende-paa-nogle-dommere-i-strasbourg-han-burde",
        "title": "Rasmus Stoklund er rasende på nogle dommere i Strasbourg. Han burde rette sin vrede mod SVM-regeringen",
        "content": "En socialdemokratisk værdikriger kalder til stormløb mod Den Europæiske Menneskerettighedsdomstol. Strasbourg-domstolens dommere tilraner sig mere og mere magt med en »aktivistisk« fortolkningspraksis, og det er blevet umuligt for de folkevalgte at føre en fornuftig udlændingepolitik. Sådan lyder påstanden i Rasmus Stoklunds nye debatbog, »Ingen over Domstolen«, hvor socialdemokraten kredser om sager, hvor Menneskerettighedsdomstolen har bremset udvisninger af kriminelle udlændinge. Mange vil helstlukke debatten ned, inden den kommer rigtigt i gang, og Stoklund har desværre givet sine kritikere lette modargumenter ved atudelade centrale oplysningeri sine gengivelser af udvisningssager og ved at levere en analyse, som er præget af et udtalt tunnelsyn. Menneskerettighedsdomstolen – eller »Domstolen«, som Stoklund slet og ret omtaler den – bliver til et uhyre magtfuldt organ i bogen, og det fører til nogle forvrængede proportioner. Det er en skam, for der er bestemt brug for at tale om, hvordan en »dynamisk« fortolkning af menneskerettigheder får sit eget liv og indskrænker de folkevalgtes muligheder for at føre politik. Schweiz tabte i aprilen skelsættende sagom klimapolitik. Domstolen i Strasbourg mente, at kvindernes ret til privatliv og familieliv (Menneskerettighedskonventionens artikel 8) var krænket, fordi Schweiz ikke havde fastsat mål for nedbringelse af landets CO₂-udledning ved lov. Denne kreative fortolkningsmulighed var der næppe nogen, der havde set komme, da konventionen blev skrevet. 9. april: Schweiziske kvinder jubler over, at de har vundet over Schweiz i en sag om klimapolitik ved Den Europæiske Menneskerettighedsdomstol.Fold sammenLæs mereFoto: Ronald Wittek/EPA/Ritzau Scanpix. Det er også veletableret, at Strasbourg-domstolen sætter hegnspæle på udlændingeområdet. Det er sket med en stribe domme om udvisningssager, som Stoklund er inde på, og det skete også i 2021, da Danmarktabte en sagom syriske flygtninges ret til familiesammenføring. Dommen førte til, at den danske lov blev lempet, så flygtninge med midlertidig beskyttelsesstatus nu kan få familiesammenføring efter to år i stedet for tre år. Debatten føres også i resten af Europa. Britiske konservative er stadig rasende over, at en kendelse fra Strasbourg-domstolen bremsede den tidligere britiske regerings planer om atsende asylansøgere til Rwanda. Under den franske præsidentvalgkamp i 2022 foreslog den konservative kandidat, Valérie Pécresse, at holde en folkeafstemning om at givefransk ret forrangi forhold til internationale konventioner i »vitale« spørgsmål om indvandring. Den konservative Valérie Pécresse under den franske præsidentvalgkamp i 2022. Alle de større partier på den franske højrefløj taler om at tage et opgør med Den Europæiske Menneskerettighedsdomstol.Fold sammenLæs mereFoto: Daniel Cole/AP/Ritzau Scanpix. Det største højreorienterede parti i Frankrig, Marine Le Pens Rassemblement National, har et lignende forslag i sit valgprogram, og hensigten er den samme – at genvinde national kontrol over udlændingepolitikken. Problemet ved sådan en idé er, at den helt kortslutter forestillingen om en europæisk retsorden, og Stoklund gør det samme i sin bog, når han foreslår, at Danmark bare kan»undlade at efterkomme domfældelser«, hvis et flertal i Folketinget ikke kan lide domme fra Strasbourg. Den slags friløb ville bryde med en lang dansk tradition for at bakke op om internationale aftaler, og det ville også gøre det lettere for lande som Rumænien, Bulgarien og Ungarn at løbe fra deres forpligtelser. Vi må ikke glemme, at det har en værdi, at en domstol forsvarer menneskerettighederne i vores del af verden. Inden man vender kanonerne mod Strasbourg, må man derfor undersøge, hvad landene kan gøre inden for de etablerede spilleregler. Stoklund skriver selv i sin bog, at Menneskerettighedsdomstolen har strammet sin praksis på udvisningsområdet. Det er sket som reaktion på to politiske erklæringer (Brighton- og Københavnererklæringen), hvor medlemslandene i Europarådet pressede på for at give staterne mere skønsfrihed. Høring i Menneskerettighedsdomstolens storkammer. En analyse viste i 2017, at danske domstole kunne udvise flere kriminelle udlændinge uden at komme i konflikt med domstolen i Strasbourg.Fold sammenLæs mereFoto: Frederick Florin/AFP/Ritzau Scanpix. Vi kan også gøre noget hjemmefra.En analyseslog i 2017 fast, at danske domstole havde lagt sig på en mildere kurs end Menneskerettighedsdomstolen i alvorlige sager om kriminelle udlændinge. To år senere var lovgivningen strammet, og anklagemyndigheden blev politisk sporet ind på en mere aggressiv kurs, og det virkede. Der var »helt klart sket en opstramning i retspraksis,« sagde Jonas Christoffersen, den daværende direktør for Institut for Menneskerettigheder,til Information i 2019. Set i det lys begynder Stoklunds stormløb at ligne et rent symbolsk eller misforstået ridt. Som når Don Quijote stormer vindmøller, retter Stoklund hele sin vrede mod nogle dommere i Strasbourg, selvom Danmarks socialdemokratisk ledede regering for længst kunne have indledt et opgør med internationale konventioner. SVM-regeringen har sådan set lovet at gøre det. Det står i regeringsgrundlaget, at regeringen vil udnævne en ambassadør, som skal være med til at »udfordre« konventionerne. Regeringen lovede også en udredning om Danmarks muligheder og forpligtelser i forhold til de internationale konventioner. Menintet er sket. Skal man virkelig sætte ind for at ændre migrationsstrømme, er det heller ikke gjort ved at udvise lidt flere af de hårdeste kriminelle. Det store greb handler om at flytte asylbehandlingen til lande uden for EU, ligesom Italien har aftalt at gøre det med Albanien, og ligesom Socialdemokratiet lovede at gøre det helt tilbage ifebruar 2018. »Etableringen af et modtagecenter uden for Europa er den eneste løsning,« skriver Stoklund i sin bog. Men Stoklund ved udmærket, at det socialdemokratiske løfte om en Rwanda-løsning blev ofret i forbindelse med SVM-regeringens dannelse. Og årsagen var ikke »aktivistiske« dommere i Strasbourg. Det var politisk modstand fra Lars Løkke Rasmussen og Moderaterne.",
        "metadata": {
            "source": "https://www.berlingske.dk/kommentatorer/rasmus-stoklund-er-rasende-paa-nogle-dommere-i-strasbourg-han-burde",
            "image_url": "https://berlingske.bmcdn.dk/media/cache/resolve/image_x_large/image/182/1828906/24778019-rasmus-stoklund-mener-at-vi-skal-gre-op-med-os-s.jpg",
            "publication_time": "Lørdag d. 24. august 2024, kl. 12.17",
            "author": "Pierre Collignon",
            "related_links": [],
            "attachments": []
        }
    }
}