{
    "version": "1.0",
    "document": {
        "id": "https://www_berlingske_dk/videnskab/det-er-lettere-at-reparere-en-tand-end-en-hjerne-usa-tager-nu-et-opgoer",
        "title": "»Det er lettere at reparere en tand end en hjerne«: USA tager nu et opgør med fluor, og dansk ekspert har spillet nøglerolle",
        "content": "I USA har man siden 1945 gjort noget, der vil være fuldstændig utænkeligt i Danmark – og i langt de fleste europæiske lande for den sags skyld. Man har tilsat fluor til drikkevandet – af hensyn til befolkningens tandsundhed. Men nu vil den farverige og vaccineskeptiske Robert F. Kennedy Jr., som Donald Trump peger på som sin kommende sundhedsminister, forsøge at sætte en stopper for fluoren, og en dansk topekspert har formentlig spillet en rolle i beslutningen. Tidligere i år var professor i miljømedicin på Syddansk Universitet Philippe Grandjean hovedvidne i en amerikansk retssag, der førte til domfældelse over det amerikanske miljøbeskyttelsesagentur, EPA. I dommen bliverEPA pålagtat handle på området på baggrund af stigende videnskabelig evidens for, at fluor i drikkevand er forbundet med tab af intelligenskvotient (IQ) blandt børn. Dog bliver EPA i dommen ikke direkte pålagt at forbyde tilsætning af fluor i drikkevand, idet man – som det hedder – »ikke med sikkerhed kan konkludere, at vand med fluortilsætning er skadelig for befolkningens sundhed«. Robert F. Kennedy Jr. ser ud til at blive sundhedsminister i Donald Trumps kommende regering. Kennedy har promoveret flere konspirationsteorier, men hans holdning til fluor i drikkevand virker mere valid.Fold sammenLæs mereFoto: Carlos Barria/Reuters/Ritzau Scanpix. Dommen bygger blandt andet på en nyligstorrapportfra USAs nationale toxikologiske program, NTP, der med »middel tillid« fastslår, at der er forbindelse mellem høje niveauer af fluor i drikkevand og lavere IQ blandt børn. Philippe Grandjean mener ikke, at der er videnskabelig usikkerhed og kalder evidensen på området for »stangsignifikant«. Samtidig siger han, at forskerne bag rapporten nærmest blev tvunget til at formulere den forsigtige konklusion af hensyn til myndigheder, der anbefaler fluortilsætning. I årtier har Grandjean advaret om, at fluor i selv ret beskedne koncentrationer kan ramme børn på intelligensen, og han har stået i spidsen for flere studier på området. »I to generationer har man udsat amerikanerne for et stof, der er giftigt for deres hjerneudvikling. Samlet set er millioner af IQ-point gået til på den konto,« siger Philippe Grandjean og tilføjer, at »der er tale om en form for massemedicinering af den amerikanske befolkning«. Professor Philippe Grandjean kalder tilsætning af fluor i amerikanernes drikkevand for »massemedicinering«.Fold sammenLæs mereFoto: Philippe Grandjean. Så han er grundlæggende enig med den i manges øjne kontroversielle Kennedy, der også har vakt opsigt vedat plædere for, at upasteuriseret mælk ikke bør forbydes i amerikanske supermarkeder – på trods af risiko for, at rester af aktiv fugleinfluenza dermed ikke bliver uskadeliggjort. Professoren forklarer, at for hver gang, der er 0,3 milligram fluor eller rettere fluorid i en liter drikkevand, taber et barn omkring ét IQ-point – ifølge analyser, han selv har medvirket i. Han siger også, at »det er lettere at reparere en tand end en hjerne«. I enkelte danske kommuner bør små børn og gravide måske ikke drikke vand fra hanen på grund af forholdsvis højt fluorindhold.Fold sammenLæs mereFoto: Søren Bidstrup. I årtier blev der i amerikanernes drikkevand tilsat fluor, så koncentrationen nåede op på 1,5 milligram pr. liter. I dag hedder grænseværdien 0,7 – medmindre drikkevandets naturlige fluorkoncentration er højere. Begrundelsen var og er, at fluortilsætning beskytter børn, men også voksne, mod karies, altså huller i tænderne. Tandlæge og professor i cariologi på Københavns Universitet Kim Ekstrand mener, at amerikanerne bør fastholde en vis tilsætning af fluor i små koncentrationer i deres drikkevand. »For det første er caries, altså huller i tænderne, en udfordring i USA. Hvis man stopper tilsætningen af fluor til drikkevandet, vil udfordringen blive markant større,« siger Kim Ekstrand. Han forklarer, at undersøgelser har vist, at ved helt at undlade fluor vil et hul i tænderne udvikle sig dobbelt så hurtigt, som hvis man bruger fluor. På den anden side er han ikke i tvivl om, at det kan nedsætte børns intelligenskvotient, hvis koncentrationen af flour i drikkevandet er for høj. »Men vi kender ikke grænseværdien. Jeg mener, at amerikanerne stadig bør tilsætte flour, men skrue ned for den tilsatte mængde,« konkluderer Kim Ekstrand. Danmark har på mange måder spillet en nøglerolle for verdens forståelse af risikoen ved indtag af større mængder fluor. I over 100 år og frem til 1990 lå en stor fabrik på Strandboulevarden i København: Kryolitfabrikken. Her forarbejdede man mineralet kryolit fra en mine i Grønland. Kryolit bliver især brugt til produktion af aluminium. I 1931 aflagde Arbejdstilsynet et besøg på Kryolitfabrikken – og gjorde en bekymrende opdagelse. En betragtelig del af arbejderne havde fortykkelse af knoglerne. Analyser viste, at de havde ti gange så meget fluor i knoglerne som normalt – fluor, der stammede fra kryolitforarbejdningen. Kryolitfabrikken på Østerbro i København kom i midten af 1930erne til at spille en central rolle for forståelsen af sammenhængen mellem fluor og svigtende sundhed. Foto fra 1920erne.Fold sammenLæs mereFoto: Det Kongelige Bibliotek. Det førte til en berømt videnskabelig artikel i 1937 af den danske forskerKaj Roholm, der påviste en klar sammenhæng mellem fluorforgiftning på den ene side og knoglesygdomme og neurologiske lidelser på den anden. »Arbejderne fik simpelthen fluorforgiftning – skeletal fluorose – og det gav også symptomer på nervesystemet, herunder svigtende hukommelse og koncentrationsevne,« fortæller Philippe Grandjean. Det førte til øget fokus på faren ved fluor, der som beskrevet findes naturligt i drikkevand. Men i forskellige koncentrationer, afhængig af region. I den vestlige USA, eksempelvis, er fluorkoncentrationen i drikkevandet naturligt ret høj, hvorfor myndighederne ikke her kunstigt tilsætter fluor for at højne tandsundheden. Men også i Danmark er der forskelle fra egn til egn. Ifølge Kim Ekstrands analyser på baggrund af data fra 2015 til 2020 fra De Nationale Geologiske Undersøgelser for Danmark og Grønland (GEUS) indeholder drikkevandet i kommunerne Glostrup og Solrød samt generelt på det sydlige Sjælland, Møn og det vestlige Lolland mere end 0,7 milligram fluor pr. liter. Det vil sige over den anbefalede grænseværdi i USA. Den højeste koncentration på 1,1 milligram fandt man i Glostrup og Vordingborg Kommune Den relativt høje fluorkoncentration i disse områder ser imidlertid ud til at udløse en gevinst i form af sundere tænder hos lokale børn. Ifølge en undersøgelse, der blev offentliggjort i Tandlægebladet i 2010, har børn i områder, hvor fluorindholdet er lavt, herunder i Vestjylland, mere enddobbelt så stor risikofor at få huller i tænderne som børn fra områder med høj fluorkoncentration. Allerede i 1945 påviste man en lignende sammenhæng i forbindelse med et stort forsøg med drikkevand i USA, og det var præcist den opdagelse, der førte til, at omkring 200 millioner amerikanere i dag får tilført fluor i deres drikkevand. Mange tandpastamærker med fluor smager næsten af slik, hvorfor det kan være fristende for børn at sluge skummet efter tandbørstning. Men det bør de absolut ikke gøre.Fold sammenLæs mereFoto: Erik Jepsen/NF/Ritzau Scanpix.  Ifølge Kim Ekstrand er der i størstedelen af danske kommuner ikke noget problem. Den gennemsnitlige mængde af fluorid i drikkevandet i Danmark ligger ifølge hans tal på 0,3 milligram pr. liter. Han maner dog til en vis forsigtighed, hvis det naturlige indhold af fluor i drikkevandet kommer over 0,7 milligram pr. liter. »Her mener jeg, at man bør passe på, hvis man er gravid eller har helt små børn. Og mælkeerstatningsprodukter til småbørn bør ikke blandes med drikkevand, hvis fluorindholdet overstiger 0,5 milligram pr. liter,« siger han. Kim Ekstrand anbefaler, at den gravide mor drikker flaskevand i stedet for vand fra hanen. Men også her bør man udvise en vis forsigtighed. Eksempelvis indeholder mineralvand fra den svenske producent Ramlösaifølge varedeklarationen2,3 milligram fluor pr. liter. Det kommer med en advarsel om, at mineralvandsmærket ikke bør indtages regelmæssigt af spædbørn og børn under syv år. Philippe Grandjean fortæller, at han personligt undgår te fra Østafrika, idet teblade derfra kan indeholde ekstra høje koncentrationer af stoffet. Samtidig mener han, at i forhold til tandbeskyttelse er det mere end tilstrækkeligt at børste tænder to gange om dagen med fluorholdig tandpasta. En stribe tandpasta på én centimeter indeholder cirka ét milligram fluorid, forklarer han og siger: »Husk altid at spytte ud og skylle munden efter tandbørstning. Mange tandpastaer smager nærmest af slik, hvilket gør det fristende for især børn at sluge det. Men det bør man for alt i verden lade være med.« ",
        "metadata": {
            "source": "https://www.berlingske.dk/videnskab/det-er-lettere-at-reparere-en-tand-end-en-hjerne-usa-tager-nu-et-opgoer",
            "image_url": "https://berlingske.bmcdn.dk/media/cache/resolve/image_x_large/image/186/1862449/24841350-er-brn-i-fare-for-for-at-miste-intelligens-ved-at.jpg",
            "publication_time": "Torsdag d. 28. november 2024, kl. 21.36",
            "author": "Lars Henrik Aagaard",
            "related_links": [],
            "attachments": []
        }
    }
}