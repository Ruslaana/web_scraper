{
    "version": "1.0",
    "document": {
        "id": "https://www_berlingske_dk/virksomheder/ny-streaming-og-nyhedssatsning-sender-apple-ud-i-risikofyldt-farvand",
        "title": "Ny streaming- og nyhedssatsning sender Apple ud i risikofyldt farvand",
        "content": "Apples store omstilling væk fra den ikke længere så godt sælgende iPhone begynder mandag aften medlanceringen af en længe omtalt TV- og streamingtjeneste og en nyhedstjeneste, som begge sender Apple ud i risikofyldt farvand, der ikke er hjemmebane men både byder på skarp konkurrence. Apples topchef, Tim Cook, vil mandag aften dansk tid i Apples fem milliarder dollar dyre, nye hovedkontor i Cupertino på den amerikanske vestkyst fremlægge sin strategi for, hvordan han – med det britiske dagbld The Guardians ord – bliver den nye mediemogul. Apples streamingtjeneste skal tage kampen op med bl.a. Netflix og Amazon og levere både TV-kanaler, film og egenproducerede serier. Det kræver solide investeringer, og Apple har allerede skudt de første to milliarder dollar i at få produceret indhold, som kun kan ses her. Netflix har dog til sammenligning sat omkring 15 milliarder dollar af i år til at udvide sit sortiment. I tillæg til Apples streamingtjeneste kommer så en nyhedsbetalingstjeneste for artikler og nyheder, som ligger bag betalingsmur hos aviser og andre medier. Nu skal man kunne gå til Apple og få det samlede udbud fra flere end 200 blade og aviser. Apple er stadig svært afhængig af sine iPhone-telefoner, som lige nu leverer omkring 60 procent af Apples omsætning, men hvor salget er vigende.I januar meldte Apple om den første tilbagegang i både omsætning og overskud i de over ti år, som iPhonen har været på markedet. Stadig højere priser, manglende afgørende fornyelser og skarpere konkurrenter er alle med til at presse Apple. Folk beholder deres telefoner længere, føler ikke behov for konstant at skifte til nyt og vælger i stedet ofte at købe sidste års nedsatte model i stedet for den nye, da forskellene ikke er afgørende store. Derfor skal Apple finde nye indtægtskilder og udnytter udbredelsen af Apple-økosystemet, som Apple både kontrollerer på hardware- og softwaresiden. 18 procent af verdens smartphones var i julekvartalet iPhone-telefoner. Apple kontrollerer dermed adgangen til et stort publikum, og det skal nu udnyttes med de nye tjenester. Apples forretningsmodel er normalt at tage 30 procent af alt salg for at nå ud til Apple-verdenen. Den svenske musikstreamingtjenesteSpotify har netop klaget til EU-Kommissionen og beskylder Apple for at misbrugesin dominans på området til at tvinge Spotify til at hæve sine priser. Apple har for længst fornemmet, at vinden vender, og har derfor satset på tjenester som netbutikken App Store, musikstreamingtjenesten Apple Music, mobilbetalingstjenesten Apple Pay, netlagertjenesten iCloud m.m. Omsætningen på disse tjenester, som sammenlagt har over 360 millioner betalende brugere, er vokset støt gennem det seneste år og udgjort i julekvartalet – årets største – 10,8 af de 84,3 milliarder dollar, som Apple omsatte for. Det svarer til 12,9 procent. Den nye streamingtjeneste og nyhedstjenesten skal pumpe indtægterne herfra yderligere op. Apples nyhedstjeneste har fra begyndelsen finansavisen Wall Street Journal med, hvorimod to af USAs største og toneangivende dagblade, New York Times og Washington Post, ikke er gået om bord. New York Times' topchef, Mark Thompson, advarede i sidste uge mod at gøre sig afhængig af, at andre skal distribuere bl.a. avisers indhold. Dermed mister udgiverne kontrollen over deres eget produkt. »Vi er ret skeptiske over for ideen om næsten at vænne folk til at finde vores journalistik alle mulige andre steder. Vi er også generelt bekymrede over, at vores journalistik bliver væltet ned i en slags Magimix-blender med alle andres journalistik. Hvis jeg var en amerikansk TV-udbyder, ville jeg også have tænkt mig om to gange, før jeg gav alt mit indhold til Netflix,« sagde Mark Thompson. Også andre vurderer, at det er op ad bakke for Apple at gøre de nye områder til en succes. »Apple har brug for 2,1 milliarder betalende abonnenter for at blive et selskab, der sælger tjenester,« konkluderer den anerkendte ekspert og stifter af analysefirmaet Radio Free Mobile, Richard Windsor, ud fra Netflix' omkostninger. »Det er rundt regnet det dobbelte af antallet af unikke iOS-brugere (Apples software til iPhone, iPad m.m.,red.) efter 12 år.« Han har svært ved at se, hvordan Apple skal tjene masser af penge på at samle forskellige tjenester. »Brugerne vil stadig frit kunne købe disse tjenester direkte fra udbyderne snarere end gennem Apple, og de vil næsten altid være billigere her. Det betyder, at Apple skal tilføre en masse værdi for at få brugerne til at blive ved med at betale,« vurderer han og tror samtidig, at Apples »familievenlige image« betyder, at der vil være mange slags indhold, som man ikke kan finde hos Apple. Til gengæld kan Apple godt vinde noget terræn på sit dybe kendskab til brugerne, fordi alle har Apple-udstyr. »Jeg finder det vanskeligt at se en stærk forretningsplan i at skifte til at tilføje en mellemmand, som skal betales, snarere end at blive direkte hos de tjenester, man har, da det uundgåeligt vil blive dyrere. For at få det til at virke skal tjenesten levere en fantastisk brugeroplevelse, og jeg er ikke overbevist om, at selv Apple kan levere noget af den kaliber,« mener Richard Windsor, som stadig ser Apples hovedindtægter komme fra hardwaresalget – altså telefoner og tablets. Apple præsenterede i sidste uge en ny iPad Air-tablet på 10,5 tommer, en opdateret iPad Mini og opdaterede iMac-PCer. Også en ny udgave af de trådløse ørepropper AirPods blev vist frem for ikke at tage fokus fra dagens lancering. Trods Apples problemer med iPhone-salget er virksomheden fortsat en af verdens bedst polstrede med en pengetank på 245 milliarder dollar i kontanter. Det svarer næsten til to gange Portugals økonomi på et år. Også Apples konkurrenter udvider forretningen. Google, som henter størstedelen af sine indtægter fra annoncer, offentliggjorde i sidste uge sine planer for en slags computerspillenes svar på Netflix, Stadia. Internetgiganten ønsker at blive samlingspunktet for onlinecomputerspil, som skal kunne spilles direkte fra internetbrowseren uden først at skulle hentes og installeres, ganske som streamingtjenesten Netflix' film og serier ses direkte. Stadia skal tilsvarende være på fast abonnement, som skal give adgang til hele udvalget. Google vil så tage sig betalt som administrator af tjenesten. Google omsatte i 2018 for 136,8 milliarder dollar, heraf de 44,5 milliarder dollar i Europa. De 116,3 milliarder dollar stammer fra annonceindtægter gennem Googles mange tjenester. ",
        "metadata": {
            "source": "https://www.berlingske.dk/virksomheder/ny-streaming-og-nyhedssatsning-sender-apple-ud-i-risikofyldt-farvand",
            "image_url": "https://berlingske.bmcdn.dk/media/cache/resolve/image_x_large/image/113/1132386/22742154-pix-tim-cook.jpg",
            "publication_time": "Mandag d. 25. marts 2019, kl. 12.30",
            "author": "Thomas Breinstrup",
            "related_links": [],
            "attachments": []
        }
    }
}