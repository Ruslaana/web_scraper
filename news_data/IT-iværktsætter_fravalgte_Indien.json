{
    "version": "1.0",
    "document": {
        "id": "https://www_berlingske_dk/business/it-ivaerktsaetter-fravalgte-indien",
        "title": "IT-iværktsætter fravalgte Indien",
        "content": "Det er et af de lækreste steder i millionbyen Lima, og her hører danske Efact hjemme. Med kontor højt over Stillehavet og i samme bygning som et af byens fineste hoteller, Marriott, er danske Kenneth Bengtsson slået igennem på markedet for faktureringsvirksomhed og opbygning af en handelsplatforme (Nemhandel) til flere europæiske lande. Det stod ellers ikke skrevet i kortene for den 38-årige entreprenør, at han skulle etablere sig som succesfuld forretningsmand så fjernt fra Europa. I stedet var Kenneth Bengtsson i gang med at uddanne sig på musikkonservatoriet, men det droppede han for i stedet at fokusere sin energi på at udnytte internettets barndom til at opbygge en forretning inden for håndtering af virksomheders fakturaer. Og da han for syv år siden stod over for at skulle outsource IT-virksomheden fra Litauen, valgte han og makkeren at søge mod Sydamerika i stedet for Indien, som mange andre i den periode valgte.  »Jeg havde rejst meget i Sydamerika, og det tiltalte mig mere at bo i et land som Peru i stedet for Indien eller Sri Lanka,« siger Kenneth Bengtsson, som i dag bor i Lima med sin søn og kæreste fra Colombia. Han er meget imponeret over kvaliteten af den peruvianske arbejdskraft: »De møder tidligt og arbejder ofte så sent, at jeg er nødt til at sende dem hjem. Andre gange tager de også på arbejde i weekenden, selv om de godt ved, at jeg ikke vil have det,« forklarer IT-entreprenøren, der ikke har de riges børn på lønningslisten, men derimod gruppen af peruvianere, som har fået deres uddannelser betalt at hårdtarbejdende forældre, og som gerne vil give noget igen til både landet og forældrene og vise, at de kan noget.  Problemerne med at bo og arbejde i Peru har primært været, at trafikken er slem, og at myndighederne er meget træge og bureaukratiske at arbejde med. Til gengæld har triatlonudøveren ikke oplevet sikkerhedsproblemer udover, at det i praksis er stort set umuligt at cykeltræne på vejene. »Nu har jeg rejst i Sydamerika i mere end 20 år, og jeg er aldrig blevet bestjålet eller mistet noget.« Efact er økonomisk støttet med aktiekapital fra den danske udviklingsfond IFU.",
        "metadata": {
            "source": "https://www.berlingske.dk/business/it-ivaerktsaetter-fravalgte-indien",
            "image_url": "https://berlingske.bmcdn.dk/media/cache/resolve/image_x_large/image/35/355566/7313280-bengtsson.jpeg",
            "publication_time": "Fredag d. 18. april 2014, kl. 22.30",
            "author": "Peter Nyholm",
            "related_links": [],
            "attachments": []
        }
    }
}