{
    "version": "1.0",
    "document": {
        "id": "https://www_berlingske_dk/kommentarer/advokater-der-hjaelper-ofre-for-vold-og-voldtaegt-bliver-ikke-betalt",
        "title": "Advokater, der hjælper ofre for vold og voldtægt, bliver ikke betalt ordentligt",
        "content": "Berlingskesafsløring af ulige betalinger til advokaterhar vakt stor politisk reaktion, men en vigtig problemstilling er overset: Advokater, der hjælper ofre for vold og voldtægt, bliver ikke betalt ordentligt. Disse ofre har ret til en bistandsadvokat, men mange risikerer at stå uden, fordi for få advokater vil påtage sig opgaven. Siden 1980 har det været muligt at få beskikket en bistandsadvokat, hvis man har været udsat for visse forbrydelser. Ordningen er løbende blevet udvidet, så flere i dag har mulighed for at få en bistandsadvokat beskikket, ligesom der i voldtægtssager er krav om, at en bistandsadvokat stilles til rådighed med det samme. Ofre for forbrydelser betegnes i retsplejen som forurettede, som er det ord, jeg anvender i det følgende. I betegnelsen »beskikket« ligger, at det er gratis for den forurettede at have en advokat, hvis opgaver blandt andet er at støtte, bistå og vejlede den forurettede før, under og efter en eventuel retssag. De færreste, som udsættes for en forbrydelse, har en fast advokat eller kendskab til en advokat. Det er politiet og retten, der skal være behjælpelige med at få en bistandsadvokat tilknyttet sagen. Der anvendes i dag en liste over beneficerede advokater, og det er Justitsministeriet, der står for udpegning af beneficerede advokater baseret på deres erfaring og faglige kvalifikationer. Politiet og retsvæsenet må henholde sig til listen over beneficerede advokater, men realiteten er, at mange forsvarsadvokater ikke ønsker at påtage sig hvervet som bistandsadvokat. Det kræver en præcis og god kommunikation at holde de forurettede trygge, og de ringer og skriver langt mere end en sigtet eller tiltalt klient, skriver Helle Hald.Fold sammenLæs mereFoto: Ida Marie Odgaard/Ritzau Scanpix. Jeg har selv været beneficeret siden 2014, så jeg tildeles blandt andet sager via listen, ligesom jeg kan vælges direkte af en forurettet. Jeg har således specialiseret mig i at være bistandsadvokat. Jeg har sideløbende specialiseret mig i personskadeerstatning og har fulgt kurser i personlig udvikling og (med)menneskelig forståelse. Discipliner der efter min opfattelse er relevante for at yde optimal rådgivning. Spørgsmålet er, om man kan støtte, bistå og vejlede en person, som er blevet voldtaget eller hvis kære er blevet bestialsk taget af dage, alene med sine juridiske kompetencer? Næppe! Og måske er det en af årsagerne til, at mange forsvarsadvokater ikke vil påtage sig opgaven. For god ordens skyld bør det nævnes, at der ofte er behov for omsorg i hvervet som forsvarsadvokat. Det klarer de fleste forsvarsadvokater forrygende, så der er nok flere årsager til, at jobbet som bistandsadvokat fravælges. Enny undersøgelse fra Advokatsamfundetviser, at mange advokater mener, at arbejdet som bistandsadvokat er ringe honoreret, og at det ikke kan betale sig at påtage sig sager som bistandsadvokat. Dertil oplever flere, at retten overser bistandsadvokaten, og at der mangler anerkendelse for det arbejde, som er forbundet med opgaven. Det er tillige min oplevelse, at rollen som bistandsadvokat bliver set som en »holde-i-hånd«-opgave uden behov for de faglige kompetencer, hvilket selvfølgelig ikke passer. Det kræver en præcis og god kommunikation at holde de forurettede trygge, og de ringer og skriver langt mere end en sigtet eller tiltalt klient. Dertil er der uklarhed om opgaverne, som en bistandsadvokat skal håndtere – og der er mange! Desuden modtages der som udgangspunkt kun et honorar for mellem to og fire timer, selvom opgaverne, som en bistandsadvokat skal udføre, notorisk ikke kan gøres indenfor denne tid. Hvis arbejdet skal gøres ordentligt, tager det som oftest minimum otte-ti timer inkl. de 20-30 minutter, som selve retsmødet varede. Der bliver talt meget om advokaters honorering i denne tid, og bistandsadvokatordningen er et område, hvor det halter gevaldigt, selvom retssamfundet har lagt vægt på, at det skal være tilgængeligt for borgerne. Det kræver både klarere retningslinjer for opgaven og en rimelig honorering, samt en kvalitetssikring af de advokater, der skal udføre den. Helle Hald er advokat og talsperson for Hjælp Voldsofre samt forperson for Bistandsadvokaternes Landsforening ",
        "metadata": {
            "source": "https://www.berlingske.dk/kommentarer/advokater-der-hjaelper-ofre-for-vold-og-voldtaegt-bliver-ikke-betalt",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869135/24853638-realiteten-er-at-mange-forsvarsadvokat-nsker-ikk.jpg",
            "publication_time": "Tirsdag d. 17. december 2024, kl. 08.17",
            "author": null,
            "related_links": [],
            "attachments": []
        }
    }
}