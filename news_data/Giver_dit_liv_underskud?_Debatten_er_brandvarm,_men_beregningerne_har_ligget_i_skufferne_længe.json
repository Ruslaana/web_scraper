{
    "version": "1.0",
    "document": {
        "id": "https://www_berlingske_dk/politik/giver-dit-liv-underskud-debatten-er-brandvarm-men-beregningerne-har-ligget",
        "title": "Giver dit liv underskud? Debatten er brandvarm, men beregningerne har ligget i skufferne længe",
        "content": "For de fleste vil det sikkert føles som lidt af et overgreb, som en urimelig moralsk pisk over rygstykkerne ved siden af alt det andet, man skal, burde eller ligefrem tvinges til. Men sandheden set fra samfundets side er nådesløs: Der skal være sorte tal på bundlinjen i dit liv. Medmindre altså, at du af den ene eller anden grund har særlige behov eller ikke er i stand til at arbejde fuldt ud. Det er det underliggende etiske krav, der gemmer sig i Socialdemokratiets nye slagnummer: Danskernes arbejdsmoral som selve forudsætningen for, at samfundet – velfærdssamfundet – kan overleve. Hvert år, når klokken slår 12 nytårsaften, bør man finde lommeregneren frem og regne ud, om man samfundsmæssigt har været en overskudsforretning eller ej. Om man personligt har bidraget med underskud i det år, der er gået. Og når man ligger på sit dødsleje, og regnestykket gøres op, skal der helst være ligevægt eller plus på kontoen. Den skat, man har betalt gennem livet, skal være højere end det, man har forbrugt af gratis offentlige ydelser og overførselsindkomster. Statsminister Mette Frederiksen (S) har på det seneste flere gange sagt, at velfærdssamfundet ikke kan hænge sammen, hvis man ikke arbejder det, man kan. »I vores samfund har der siden Anden Verdenskrig været en kontrakt,« sagde hun på Socialdemokratiets årsmøde i sidste måned og fortsatte: »Kontrakten, den hedder: Alle, der kan arbejde, skal arbejde. Selvfølgelig kan man blive syg undervejs. Eller på anden måde blive ramt af udfordringer igennem livet. Men ellers skal man bidrage.« Udlændinge- og integrationsminister Kaare Dybvad (S) mener ikke, at Danmark har råd til et oprør mod arbejdet.Fold sammenLæs mereFoto: Mathias Svold.  Velfærdssamfundet kræver altså ifølge Socialdemokratiet en solidaritet og et fokus på den personlige bundlinje. Udlændinge- og integrationsminister Kaare Dybvad Bek (S) har netop udgivet bogen »Arbejdets land«. Her skriver han blandt andet om dem, der vælger at arbejde mindre: »Selvom man godt kan leve af halv løn og køkkenhave, så trækker man fuldt på de ydelser, samfundet stiller til rådighed. Man ringer stadig efter politiet, hvis man bliver overfaldet, og man sender stadig børnene til skoletandlægen og forventer at blive fragtet fra Ærø til Odense Universitetshospital, hvis man skulle få en blindtarmsbetændelse.« Socialdemokratiets store fokus på samfundskontrakten, arbejdsmoralen og kravet om at bidrage til fællesskabet har ført til hård kritik fra både højre og venstre. Men det er langtfra en ny tankegang. Den har i årtier været grundlag for skiftende regeringer og er anvendt af økonomer i mange år. Regnestykker af menneskers og samfundsgruppers overskudsgrad har ofte udgjort en del af forarbejdet til ny lovgivning. Arbejder vi det, vi skal? Og hvor meget trækker vi på velfærdssamfundets store konto? Da Velfærdskommissionen i 00erne satte fokus på holdbarheden i dansk økonomi, var det blandt andet med alarmerende beregninger, der viste, at hver nyfødt baby i Danmark i gennemsnit vil give et samfundsøkonomisk underskud på 750.000 kroner i sin levetid.  Daværende overvismand og formand for Velfærdskommissionen Torben M. Andersen fremlagde i 2006 regnestykker, der viste, hvor stort et underskud en nyfødt ville udgøre i sin levetid.Fold sammenLæs mereFoto: Morten Juhl. »De langsigtede ubalancer afspejler, at en gennemsnitlig dansker betaler mindre til det offentlige i løbet af livet, end han eller hun modtager. I dag er denne forskel ifølge Velfærdskommissionen på omkring trekvart million pr. nyfødt,«skrev Kommissionen. Siden har den liberale tænketank CEPOS med jævne mellemrum gentaget regnestykket. I 2011 var underskuddet for hver eneste nyfødt babysåledes stegettil 850.000 kroner. I Finansministeriet bliver der hvert år udarbejdet en detaljeret rapport, der viser, hvor stort et underskud indvandrere udgør. Hvad koster de? Indvandrere fra vestlige lande og deres efterkommere giver et pænt overskud, mens folk fra Somalia og Afghanistan giver underskud. De arbejder for lidt og trækker for meget på gratis offentlige ydelser. Sindrige regnestykkerhar ligeledes over årene vist, hvor meget rygere koster samfundet. Det har hver gang skabt en del debat. Skal sparede pensionsudgifter på grund af tidligere død regnes med eller ej? I 2018 beregnedeVIVE – Det Nationale Forsknings- og Analysecenter for Velfærd – at det hvert år koster det danske samfund 41 milliarder kroner at hjælpe 282.000 socialt udsatte borgere. Det er godt 145.000 kroner pr. snude. Så tankegangen bag Mette Frederiksens samfundskontrakt er ikke ny. Den gennemsyrer tværtimod tankegangen i den danske centraladministration. Den store kollektive økonomi gør det naturligt at fokusere på, hvor meget det enkelte individ yder til fællesskabet, og hvor meget vedkommende trækker på fællesudgifterne, uanset om man kan lide det eller ej. Når Mette Frederiksen og Kaare Dybvad Bek uden nogen særlig adresse fokuserer på indtægtssiden i regnestykket – hvor meget betaler vi i skat ved at arbejde – og ikke på indvandreres, hjemløses, rygeres eller almindelige børnefamiliers træk på udgiftssiden, fører det til en kraftig reaktion fra mange sider. Indtægtssiden – mængden af arbejde og skattebetaling – opfattes som en del af vores personlige frihed. Men det er ikke en del af velfærdsøkonomernes regnestykke. Bent Winther er Berlingskes politiske kommentator",
        "metadata": {
            "source": "https://www.berlingske.dk/politik/giver-dit-liv-underskud-debatten-er-brandvarm-men-beregningerne-har-ligget",
            "image_url": "https://berlingske.bmcdn.dk/media/cache/resolve/image_x_large/image/173/1730490/24559321-statsminister-mette-frederiksen-og-udlndinge--og.jpg",
            "publication_time": "Søndag d. 29. oktober 2023, kl. 12.56",
            "author": "Bent Winther",
            "related_links": [],
            "attachments": []
        }
    }
}