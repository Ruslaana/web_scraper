{
    "version": "1.0",
    "document": {
        "id": "https://www_berlingske_dk/politik/noget-fundamentalt-har-rykket-sig-de-seneste-aar-nu-vil-socialdemokratiet",
        "title": "Noget fundamentalt har rykket sig de seneste år. Nu vil Socialdemokratiet gøre statsborgerskabet betinget",
        "content": "Debatten om det danske statsborgerskab har braget afsted den seneste måned. Først inviterede Folketinget, anført af blandt andet Socialdemokratiet, tre ansøgeretil samtale for første gang nogensindemed det formål at tjekke deres demokratiske sindelag. Og det endte i Folketingssalen medhårde konfrontationer, da Socialdemokratiet trods samtalernegav statsborgerskab til alle tre ansøgere. Den hårdtslående debat inspirerede Anders Kronborg, der nu er klar med en opsigtsvækkende melding. »Jeg synes ikke, det er rimeligt, at vi fra Folketinget kan give et dansk pas, og hvis man så få år senere går ud og begår grov kriminalitet, så har vi intet at stille op. Så bevarer man sit rødbedefarvede pas,« siger Socialdemokratiets indfødsretsordfører: »Så er man et eller andet sted til grin i sit eget land.« Derfor skal passet gives betinget, mener han og Socialdemokratiet. Vi er dog endnu ikke nået dertil, hvor det rent faktisk kan lade sig gøre, erkender ordføreren. Først skal de internationale konventioner, som Danmark har tiltrådt gennem tiden, udfordres. Og det er skam også noget, man »stille og roligt er startet med«, lyder det. Til trods for, at Anders Kronborg ønsker at kunne fratage statsborgerskabet, hvis udlændinge begår kriminalitet efter at have fået det tildelt, kan han ikke svare på, hvor grænsen skal gå.Fold sammenLæs mereFoto: Martin Lehmann. Det er ikke noget nyt, at Socialdemokratiet udtrykker ønske om at tildele det rødbedefarvede pas betinget. Statsminister Mette Frederiksen og daværende udlændinge- og integrationsminister Mattias Tesfayegjorde det allerede i 2021 klart, at »var det ikke for de internationale konventioner, ville vi gøre tildelt statsborgerskab betinget«. Dengang havde man allerede ændret lovgivningen, så såkaldte fremmedkrigere med dobbelt statsborgerskab nu kan få frataget deres danske pas. Men som konventionerne tolkes lige nu, skal kriminaliteten være »til alvorlig skade for Danmarks vitale interesser«, hvis man skal kunne fratage statsborgerskabet. Noget fundamentalt har dog ændret sig på udlændingeområdet. Hvor man dengang for tre år siden nøjedes med at konstatere, at de internationale konventioner satte »snævre rammer for fratagelse af statsborgerskab«, har regeringen i dag et udtalt ønske om at udfordre rammerne. For nylig kunne man således søge jobbet somkonventionsambassadør med base i Udenrigsministeriet. »Regeringen ønsker at udfordre og afsøge de rammer, som konventionerne sætter op, således at deres negative bivirkninger minimeres,« lød det blandt andet i jobopslaget. Selvom opslaget blev lavet i oktober, har regeringen ikke præsenteret ambassadøren endnu. Lykkes det at udfordre konventionerne, så man rent faktisk kan gøre statsborgerskabet betinget, vil en række lavpraktiske spørgsmål melde sig. Og de spørgsmål fortjener en grundig drøftelse, lyder det fra Anders Kronborg. Alligevel er han ikke bleg for i en vis udstrækning at give sit personlige bud på, hvordan det betingede statsborgerskab skal skrues sammen. Således forestiller han sig en form for trappemodel, hvor den betingede periode er længere, når det kommer til grov kriminalitet, end den er ved mindre kriminel adfærd. »Er det personfarlig, grov kriminalitet, tænker jeg, at man også kan miste sit pas, hvis man har haft det i rigtig mange år,« siger Anders Kronborg. Og hvis der er tale om de groveste forbrydelser – mord, voldtægt eller lignende – er Anders Kronborg åben for, at den betingede periode bliver evig. Dansk Folkepartis indfødsretsordfører, Mikkel Bjørn, har kritiseret Socialdemokratiet hårdt for at føre en blød udlændingepolitik.Fold sammenLæs mereFoto: Nicoline Kjems-Krognos. Hvordan trappemodellen helt konkret skal skrues sammen, tør han dog endnu ikke give et bud på. Og det går igen, når man spørger ind til, hvor grænsen for fratagelse af statsborgerskabet skal gå. Selvom den seneste måneds debat hovedsageligt har handlet om værdier og antidemokratiske holdninger, vil det ifølge Anders Kronborg være svært at frakende folk deres statsborgerskab på grund af deres holdninger eller tilkendegivelser på sociale medier. Derfor gør han meget ud af at betone vigtigheden af, at man nu får undersøgt, hvordan man kan screene statsborgerskabsansøgere endnu bedre. Det betingede statsborgerskab skal nærmere afhjælpe, at de begår kriminalitet efterfølgende. Spørgsmålet er, hvor grænsen går. Han vil nemlig ikke fratage folk deres statsborgerskab, hvis de har fået en almindelig fartbøde. »Men hvis man bruger sin hverdag, efter man har fået dansk pas, til at sælge stoffer til børn, så er man jo på den forkerte side af grænsen,« siger Anders Kronborg. Det er jo nogle lidt yderligtgående eksempler. Hvor går grænsen? Hvad hvis man snyder lidt i skat? »Nu har vi lige haft en debat om den største skatteskandale i dansk historie,« indleder Anders Kronborg med en henvisning til sagen om Sanjay Shah, der har hevet 12 milliarder kroner ud af den danske statskasse: »Den er ganske vist anket til landsretten, så derfor skal jeg passe på med, hvor meget jeg går ind i en verserende sag. Men når vi er oppe i den størrelsesorden, så synes jeg, vi er på et niveau, hvor man burde kunne miste sit danske pas.« Tilfældet med sagen om Sanjay Shah er jo også et lidt ekstremt tilfælde. Jeg forstår godt, det er et svært spørgsmål, men hvor går grænsen for, hvor lidt der skal til? »Vi har stadig et retssamfund i Danmark, så man skal selvfølgelig dømmes. Men jeg ville ikke ligge søvnløs om natten på nogen måde, hvis vi for eksempel fratog statsborgerskabet fra medlemmer af bandegrupperinger,« siger han: »De er i en parallel til det danske samfund, som har belønnet dem efter hårdt slid med et dansk pas. Så det er ikke småkriminalitet, jeg tænker på.« Ikke kun højrefløjen har været efter Socialdemokratiet. Enhedslistens Peder Hvelplund har i stor stil kritiseret sindelagssamtalerne for at være »skamfulde og intimiderende«.Fold sammenLæs mereFoto: Emil Nicolai Helms/Ritzau Scanpix. Allerede da regeringen blev dannet i slutningen af 2022, forpligtede den sig til at udfordre konventionerne. Anders Kronborg, vi har ventet i to år på, at regeringen skulle udfordre konventionerne. Allerede i 2021 luftede din formand tanken om at tildele statsborgerskab betinget. Er dit forslag her overhovedet realistisk? »Ja, jeg mener i hvert fald, at det er noget, vi skal arbejde aktivt henimod. Og jeg synes, at debatten har rykket sig – også i Folketinget, hvor jeg oplever en opbakning til, at der skal kigges på det. Man vil altid gerne have, at tingene går hurtigere, men jeg tror faktisk på, at det er realistisk.« Kommer der til at ske noget i indeværende regeringsperiode? »Lige om lidt står Danmark jo med en gevaldig serveret internationalt, fordi vi har EU-formandskabet. Det giver nogle muskler og en mulighed for at udfordre konventionerne.« Forleden stemte I nej til at nægte to ansøgere statsborgerskab, selvom flere partier mente, at de stod for antidemokratiske holdninger. Har man ikke ret, hvis man tænker, at Socialdemokratiet altid vil en masse på udlændingeområdet, når konventionerne stopper det, men at I ikke ville noget, da I kunne gøre det i folketingssalen? »Det mener jeg på ingen måde. Vi havde tre samtaler, og jeg tror faktisk ikke, at der på noget tidspunkt i historien har været så grundig en sagsbehandling. Og når man indkalder til samtaler, skal man også lytte til, hvad folk siger. Ellers er der ingen grund til at indkalde til samtaler. Jeg fik en mavefornemmelse af, at der ikke er tale om personer, som ikke vil Danmark.« Flere af de borgerlige partier har gentagne gange bedt jer om at komme i gang med at udfordre konventionerne. Har de ikke en pointe? »Det er også det, vi forsøger. Og jeg må sige, at det er jo partier, som i de sidste 20 år har siddet længere i regeringskontorerne end Socialdemokratiet. Så det er jo lidt paradoksalt, at man har en hel masse ideer og krav, når man først er ude af regeringskontorerne. Socialdemokratiet har siddet i Statsministeriet de sidste fem år. Hvor mange år går der, før I får udfordret konventionerne? »Vi er jo i gang med at udfordre dem nu. Men helt personligt håber jeg, at konventionsspørgsmålet ser anderledes ud i 2030.«",
        "metadata": {
            "source": "https://www.berlingske.dk/politik/noget-fundamentalt-har-rykket-sig-de-seneste-aar-nu-vil-socialdemokratiet",
            "image_url": "https://berlingske.bmcdn.dk/media/cache/resolve/image_x_large_vertical/image/187/1872190/24858302-anders-kronborg-s-indfdsretsordfrer-fotograf.jpg",
            "publication_time": "Mandag d. 23. december 2024, kl. 18.10",
            "author": "Albert Søgaard Thomsen",
            "related_links": [],
            "attachments": []
        }
    }
}