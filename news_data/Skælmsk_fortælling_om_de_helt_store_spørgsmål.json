{
    "version": "1.0",
    "document": {
        "id": "https://www_berlingske_dk/sceneanmeldelser/skaelmsk-fortaelling-om-de-helt-store-spoergsmaal",
        "title": "Skælmsk fortælling om de helt store spørgsmål",
        "content": "»Frøken Ignora eksploderer« er en ny musikdramatisering af Katrine Marie Guldagers bøger om den iltre og skælmske unge frøken, der bor alene i et vandtårn med sine mange katte. Ignora har det med at eksplodere i hovedet på andre, når hun får ridser i hjertet. Det får hun af matematik, hun ikke forstår, og af jalousi, når hun ikke er med i legen – og af en helt masse andre ting. Forestillingen går på med krum hals og jonglerer store emner som mobning, forældrefravær og venskabets udfordringer i en lind og ikke altid lige logisk strøm. Dramaturgen havde nok fri den dag, teksten kom til verden, men det gør ikke noget i dette farverige, naivistiske univers, der med charme, musikalitet og kropslighed flot formidler de svære følelser. »Frøken Ignora eksploderer« handler nemlig først og fremmest om at lære sig selv at kende og dermed at kunne forstå andre mennesker og deres følelser. Forestillingen vælger konsekvent det barnlige univers og bruger børneremser, klappelege, klare farver, tydeligt kropssprog og fine sange til at formidle de eksistentielle udfordringer. Dermed skaber den både en fin balance mellem det lyse og det mørke, mellem det glade, det vrede og det sorgfulde, og et nemt tilgængeligt sprog at tale om følelser på. Forestillingen er dog nok lidt mere for de femårige end dem på tolv. Hvad:Frøken Ignora eksplodererHvor:Anemoneteatret.Hvem:Manuskript: Lisbet Lipschitz og Albert Nielsen. Instruktion: Lisbet Lipschitz. Scenografi og kostumedesign: Rebekka Bentzen. Musik: Sven Meinild.For hvem:5 til 12 år. Til 6. november.",
        "metadata": {
            "source": "https://www.berlingske.dk/sceneanmeldelser/skaelmsk-fortaelling-om-de-helt-store-spoergsmaal",
            "image_url": "https://berlingske.bmcdn.dk/media/cache/resolve/image_x_large/image/57/579386/15100527-teater.jpg",
            "publication_time": "Søndag d. 16. oktober 2016, kl. 21.00",
            "author": null,
            "related_links": [],
            "attachments": []
        }
    }
}