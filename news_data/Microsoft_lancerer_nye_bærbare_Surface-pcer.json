{
    "version": "1.0",
    "document": {
        "id": "https://www_berlingske_dk/virksomheder/microsoft-lancerer-nye-baerbare-surface-pcer",
        "title": "Microsoft lancerer nye bærbare Surface-pcer",
        "content": "Surface Laptop 4 er de nyeste modeller i den amerikanske softwaregigant Microsofts serie af bærbare pcer. Den er klar i Danmark sidst på måneden. Den kommer i to størrelser med trykfølsomme skærme på 13,5 og 15 tommer, hvor det så erMicrosoft selv, der står for både software og hardware, ganske som Apple gør på sine Mac-pcer. Microsoft lover batteritider på op til 19 timer på de to Surface-pcer, der som de første kan leveres med processorer – altså selve hjernen – fra enten AMD eller Intel. Microsoft begyndte i 2017 selv at producere pcer efter i årevis at have koncentreret sig om softwaren, frem for alt styresystemet Windows og Office-kontorpakken med tekstbehandlingsprogrammet Word og regnearket Excel som de bedst kendte værktøjer. Salget af Surface-pcer udgør en voksende delaf Microsofts samlede omsætning. I oktober-december 2020, som er de nyeste regnskabstal, blev der solgt Surface-pcer for 2,0 mia. dollar ud af Microsofts samlede omsætning på 43,1 mia. dollar. Surface Laptop 4 kommer i flere udgaver og dermed til flere priser. Den billigste version med en skærm på 13,5 tommer, 8 gigabyte RAM-arbejdshukommelse og 256 gigabyte lagerplads på en ikke-mekanisk SSD-harddisk vil i USA koste 999 dollar (6.200 kroner), mens priserne i Danmark vil begynde med 9.000 kroner. Den dyreste udgave med alt, hvad der kan trækkes, vil koste 21.200 kroner. Skærmene er i formatet 3:2, altså højere end de meget flade og brede skærme, som har været kendetegnende for bærbare pcer gennem de seneste mange år. Den højere skærm giver bedre plads på det digitale skrivebord. Microsoft lancerer samtidig hovedtelefoner både med og uden ledning samt et løst netkamera med ledning, som kan bruges sammen med Surface-pcerne. Ekstraudstyret kommer dog først i handelen til august. Også Microsofts første egen smartphone siden lukningen af Nokias mobilafdeling, som Microsoft købte for 40 mia. kroner, kan snart købes i Danmark.Det er Surface Duo-telefonen, der lyder sit navn som følge af en dobbelt skærm.",
        "metadata": {
            "source": "https://www.berlingske.dk/virksomheder/microsoft-lancerer-nye-baerbare-surface-pcer",
            "image_url": "https://berlingske.bmcdn.dk/media/cache/resolve/image_x_large/image/141/1410610/23717303-pix-surface-4.jpg",
            "publication_time": "Onsdag d. 14. april 2021, kl. 13.45",
            "author": "Thomas Breinstrup",
            "related_links": [],
            "attachments": []
        }
    }
}