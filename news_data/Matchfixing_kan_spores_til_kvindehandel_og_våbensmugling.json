{
    "version": "1.0",
    "document": {
        "id": "https://www_berlingske_dk/samfund/matchfixing-kan-spores-til-kvindehandel-og-vaabensmugling",
        "title": "Matchfixing kan spores til kvindehandel og våbensmugling",
        "content": "Matchfixing, altså aftalt spil i sport, har forbindelser til blandt andet våben- og narkohandel samt handel med kvinder. Det viser Europols efterforskninger af 20 sager om grænseoverskridende matchfixing i EU, skriver Politiken onsdag. »Vi kan se, at der er overlap til den mere traditionelle organiserede kriminalitet, som vi arbejder med: Kvindehandel, våbensmugling, narko og så videre. Nogle efterforskninger af matchfixing er for eksempel startet ved, at politiet i et givent land har aflyttet mistænkte i en narkosag, og så snakker de pludselig om at manipulere fodbold,« siger Søren Kragh Pedersen, pressechef for EUs politisamarbejde, til Politiken.  Samtidig fortæller Ralf Mutschke, sikkerhedschef i Det Internationale Fodboldforbund (Fifa) og tidligere direktør i en Interpol-afdeling, til avisen, at en dømt matchfixer har forklaret ham, at nogle af de organiserede kriminelle går fra at koncentrere sig om narkohandel til også at involvere sig i matchfixing, fordi risikoen er lav og profitten høj. Onsdag underskriver de 35 medlemmer af Europarådets idrætspolitiske samarbejde, herunder Danmark, en international konvention mod aftalt spil. ",
        "metadata": {
            "source": "https://www.berlingske.dk/samfund/matchfixing-kan-spores-til-kvindehandel-og-vaabensmugling",
            "image_url": "https://berlingske.bmcdn.dk/media/cache/resolve/image_x_large/image/42/423994/7666335-forsvarer-politiet-br-opgive-matchfixing-sag.jpg",
            "publication_time": "Tirsdag d. 16. september 2014, kl. 23.59",
            "author": null,
            "related_links": [],
            "attachments": []
        }
    }
}