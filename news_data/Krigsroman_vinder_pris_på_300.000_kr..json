{
    "version": "1.0",
    "document": {
        "id": "https://www_berlingske_dk/kultur/krigsroman-vinder-pris-paa-300_000-kr_",
        "title": "Krigsroman vinder pris på 300.000 kr.",
        "content": "Birgithe Kosovic bliver den sidste i rækken af modtagere af Danske Banks Litteraturpris på 300.000 kroner. Den får hun forromanen ”Det dobbelte land”om krigen på Balkan. Med i kapløbet om Danmarks største private litteraturpris var også Sven Holm med den erotiske novellesamling ”Midt i den blanke nat” og Anne Lise Marstrand-Jørgensen, som har skrevet ”Hildegard I” og ”Hildegard II”  - to  biografiske romaner om middelaldermystikeren, komponisten og abbedissen Hildegard von Bingen. - Det er en særlig stor oplevelse, for jeg har skrevet på bogen i 11 år, sagde Birgithe Kosovic, da hun modtog prisen i forbindelse med åbningen af bogmessen BogForum. \"Det dobbelte land\" tager udgangspunkt i autentiske historier fra Birgithe Kosovics egen familie. Forfatteren har en dansk mor, mens faren er jugoslav. Danske Banks Litteraturpris bliver uddelt til en nulevende dansk forfatter, der gennem sit forfatterskab har bidraget væsentligt til dansk sprog og kultur samt har udgivet et værk af høj standard inden for sin genre i en periode op til to år før nomineringen. De tre kandidater til prisen er udvalgt af en jury, men det er læserne, som har valgt vinderen via en afstemning på nettet. Hele 14.000 deltog i afstemningen, og Birgithe Kosovic fik som bekendt de fleste stemmer. Dansk Banks Debutantpris på 50.000 kroner går i år til Erik Valeur forbogen \"Det syvende barn\". Det er sidste gang, at Danske Bank uddeler de to litteraturpriser. Banken har besluttet at stoppe med at sponsorere priserne, som er blevet uddelt gennem ni år.. Banken har forklaret, at virksomheden i stedet ønsker at støtte lokale kulturarrangementer. Afskaffelsen af de litterære priser falder desuden sammen med, at Danske Bank er blevet ny sponsor for det danske fodboldlandshold. BogForum agter at videreføre Debutantprisen i eget regi og er gået på jagt efter en ny sponsor til Litteraturprisen.",
        "metadata": {
            "source": "https://www.berlingske.dk/kultur/krigsroman-vinder-pris-paa-300.000-kr.",
            "image_url": "https://berlingske.bmcdn.dk/media/cache/resolve/image_x_large/image/69/699277/4680244-bogforum.jpg",
            "publication_time": "Fredag d. 11. november 2011, kl. 11.36",
            "author": "Birgitte Rahbek",
            "related_links": [],
            "attachments": []
        }
    }
}