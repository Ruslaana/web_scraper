{
    "version": "1.0",
    "document": {
        "id": "https://www_berlingske_dk/virksomheder/universets-foerste-mobilnet-uden-for-jorden-bliver-snart-taendt",
        "title": "Universets første mobilnet uden for Jorden bliver snart tændt",
        "content": "Der bliver tale om intet mindre end en ægte verdenspremiere – nærmest en universpremiere – når verdens første mobilnet uden for Jorden kan aktiveres i løbet af februar. Det er den finske mobilgigant Nokia, som gør klar til atlevere 4G-mobildækning på Månenog dermed opfylde en snart fem år gammel kontrakt medden amerikanske rumorganisation, NASA, til 14,1 millioner dollar (102 millioner kroner). Det bliver Månens sydpol, som vil få mobildækning, når Nokia Bell Labs – som er Nokias laboratorium – går i gang. Eksperterne har formået at bygge udstyr, som er særdeles modstandsdygtigt og samtidig meget kompakt, så det kan fungere under de barske vejrbetingelser på Månen. »Det er et massivt integreret, kompakt netværk – omtrent på størrelse med en lille pizzaæske – og det har hele funktionaliteten fra et mobilnet integreret,« forklarer Thierry Klein, som er direktør for Nokia Bell Labs særlige afdeling, til teknologimediet Mobile World Live. Udstyret vil nå til Månen med Nova-C-landingsmodulet Athena fra Intuitive Machines samt efterfølgende to månebiler. Når landingsmodulet er kommet vel frem, vil udstyret automatisk sætte sig selv op og dermed skabe mobildækning. Herefter vil man kunne styre de to månebiler rundt via mobilsignalet og indsamle data undervejs, mens de søger efter vand. Disse billeder og data sendes så tilbage til Jorden, til Houston. 4G-mobilnettet vil også kunne bruges til at overføre video i realtid samt højopløselige billeder fra begge køretøjer. Det kan potentielt bringe de første billeder af is på Månens overflade ned til Jorden. NASA arbejder på at nå helt til Mars.Her skal Månen bruges som mellemstation, og de erfaringer, som man høster med det første mobilnet, vil kunne bruges videre ud i rummet, hvor forholdene er endnu mere ekstreme end på Månen. Nokia forventer faktisk, at der kan komme en permanent mobiludbyder på Månen, så man kan roame dér, ligesom man gør, når man bevæger sig rundt på Jorden. En række private rumselskabersom Amazon-stifter Jeff Bezos' Blue Origin og den kontroversielle rigmand Elon Musks SpaceX har allerede haft rumturister med på korte ture ud i verdensrummet. De arbejder på at nå endnu længere ud og vil derfor også kunne drage nytte af et mobilnet, når de når Månen. Nokia var engang verdens største mobilproducent. Da smartphonens indtog ramte selskabet som en damphammer, valgte det finske nationalikon at sælge hele sin mobilforretning til Microsoft for over 40 milliarder kroner – og efterfølgende lukke den. Nokia er derfor i dag udelukkende stor inden for mobilnet og masteteknologi. Der kommer stadig Nokia-mobiltelefoner på markedet.De produceres nu af det finske selskab HMD, som har fået lov til at bruge Nokia-navnet i en periode og samtidig kunne »genudgive« klassiske Nokia-telefoner i nydesignede udgaver ved siden af helt nye Android-telefoner med »Nokia«-mærket på. ",
        "metadata": {
            "source": "https://www.berlingske.dk/virksomheder/universets-foerste-mobilnet-uden-for-jorden-bliver-snart-taendt",
            "image_url": "https://berlingske.bmcdn.dk/media/cache/resolve/image_x_large/image/188/1887735/24886878-sdan-kan-det-komme-til-at-se-ud-nr-mnebilen-lu.jpg",
            "publication_time": "Søndag d. 09. februar 2025, kl. 22.23",
            "author": "Thomas Breinstrup",
            "related_links": [],
            "attachments": []
        }
    }
}