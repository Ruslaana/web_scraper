{
    "version": "1.0",
    "document": {
        "id": "https://www_berlingske_dk/kultur/folk-plejede-at-rynke-paa-naesen-ad-hende-men-sommeren-2024-tilhoerer",
        "title": "Folk plejede at rynke på næsen ad hende. Men sommeren 2024 tilhører Birthe Kjær. Det skyldes en særlig gruppe af fans",
        "content": "I starten troede Birthe Kjær, at de alle tog gas på hende. Hvordan kunne det passe? Unge mennesker i massevis var mødt frem til hendes koncert. Og de tilbad hende. Under koncerten skrålede de med, festede, dansede og sukkede efter sangen »Pas på den knaldrøde gummibåd« i sin fulde udstrækning, selvom Birthe Kjær og bandet kun havde inkluderet et kort refræn af melodien i deres optræden. Efter koncerten kom de hen og roste hende til skyerne. Store gloser om, hvor meget de holdt af hende, og hvor god hendes musik var. Birthe Kjær smilede og takkede, men indeni tænkte hun, at de unge mennesker nok bare havde fået for meget at drikke, og at de i deres fulde og snalrede facon førte sig frem med en dyb ironisk attitude. For længe havde mange jo rynket på næsen, når dansktopmusikken blev spillet. »'Ja ja, I må godt tage gas på mig,' tænkte jeg dengang,« siger dronningen af netop den genre, der i landet er blevet berømt og berygtet for – vil nogen nok sige – at være en anelse kitsch og corny: »Dansktopmusikken har altid været som de kulørte ugeblade. Man læste kun i dem, når man sad hos frisøren, men alle vidste alligevel, hvad der stod i dem. Sådan er det også med dansktoppen. De færreste vil indrømme, at de kan sangene, men når de har fået lidt at drikke, synger alle med.« Men efter noget tid gik det op for Birthe Kjær, at de unge mennesker hverken tog gas eller var sarkastiske. 75-årige Birthe Kjær har på trods sin alder aldrig været i større form end nu. Hun har været med i det Dansk Melodi Grand Prix adskillige gange – dog uden nogensinde at vinde det. I Kraks 2010-udgave af deres Blå Bog blev Birthe Kjær optaget, og i 2024 blev hun udnævnt til ridder af Dannebrog.Fold sammenLæs mereFoto: Thomas Lekfeldt. »De tiltalte mig faktisk med respekt. Det var helt oprigtigt. Og jeg ved jo ikke, hvad jeg havde forventet inden koncerten, men i hvert fald ikke den modtagelse. Det gik fuldstændig over alle mine forventninger. På det tidspunkt var jeg slet ikke klar over, at nogle af sangene, især »Gummibåden«, var blevet så store hits igen.« Og til sidst måtte hun give efter. Hvis de mange unge mennesker til koncerten ville have gummibåden, skulle de få gummibåden. Det træk viste sig at være klogt. Episoden, der fandt sted til Skive Beach Party i 90erne (i dag kendt som Skive Festival), blev startskuddet til det, man kan kalde en nostalgibølge for Birthe Kjær og dansktopmusikken. En kultisk dyrkning af en historisk forhadt genre, som for alvor er eksploderet de senere år. Det er nu så massivt, at sommeren 2024 simpelthen tilhører Birthe Kjær. Hvordan er det sket? Ifølge Birthe Kjær selv har det noget at gøre med kvindehåndbold, Pernille Højmark og en helt anderledes ungdom. Der er ingen tvivl om, at dansktopgenren har fået en renæssance. Går man ind på de fleste danskeres foretrukne musiktjeneste, den svenske musikapp Spotify, kan man med nogle hurtige søgninger se, at dansktopnavne som Birthe Kjær, Kandis, John Mogensen og Bamses Venner rundt regnet har henholdsvis 99.000, 91.000, 150.000 og 172.000 månedlige lyttere. Lidt af en sjat. I filmens verden har dansktoppen også indfundet sig de seneste par år. I 2018 filmatiserede den garvede filminstruktør Ole Bornedal sangeren John Mogensens liv i filmen »Så længe jeg lever« med Rasmus Bjerg i hovedrollen. Filmen blev modtaget positivt af både anmeldere og publikum. Rasmus Bjerg spillede John Mogensen i filmen »Så længe jeg lever«, der havde premiere i 2018. Filmen blev godt modtaget af publikum og anmeldere.Fold sammenLæs mereFoto: Anne Bæk. Over 400.000 danskere så filmen i biografen,og dermed blev filmen den næstmest sete filmi hele 2018 – kun overgået af den fjerde Afdeling Q-film i rækken, »Journal 64«. I 2022 blev endnu en afdød dansktopartist portrætteret. Denne gang var det Flemming »Bamse« Jørgensens liv i filmen »Bamse« med Anders W. Berthelsen i hovedrollen og med instruktion af Bo hr. Hansen. Filmenblev set af 480.000 danskere i biografen– og dermed befandt filmen sig lige bag de internationale blockbustere »Top Gun: Maverick« og »Avatar 2«. En nulevende dansktoplegende – Johnny Hansen, forsanger i bandet Kandis – kom også på alles læber, da dokumentarfilmen fra 2021 »Kandis for livet« blev tilgængelig på DRs streamingplatform.Efter kun en uge havde 430.000 danskere set filmen.  I den nye populærmusik viser dansktopindflydelsen sig også. Rapduoen Ukendt Kunsterkaldte sidste år sit genopstandelsesalbum for »Dansktop«, og titelsangen lyder således: »Baby, nu' jeg dansktop / Ligesom Birthe Kjær / Ligesom Lis og Per / Ligesom Keld og ligesom Hilda er jeg dansktop / Ligesom Campeotto / Tjek min konto, ja, det ligner, at jeg vandt i lotto.« Og så er der Birthe Kjær. Hun kan ikke prale af at have en spillefilm eller en dokumentar på cv'et. Til gengæld har hun fra maj til september lidt under 40 koncerter i kalenderen. »For vi har lige fået en booking mere,« fortæller hun. Store koncerter vel at mærke. Både for de ældre og for nostalgikerne. Men også for de unge. Især de unge. Som den danske musiker JJ Paulo sagde i Aftenshowet på DR: »Du (Birthe Kjær,red.) formår at bygge en kulturbro, hvor alle er med.« Dansktoprenæssancen fortsætter. Birthe Kjær har optrådt på Tivolis plæne ved flere lejligheder. Men aldrig til Fredagsrock, der foregår om aftenen efter klokken 22, og som har et overvejende ungt publikum. Det fik hun og resten af bandet dog lov til at prøve i 2023. Og kunne hun fange de mange unge mennesker? Absolut. »Birthe! Birthe!« råbte de unge mennesker i kor under sangen »Vi maler byen rød«. De hoppede i takt til »Pas på den knaldrøde gummibåd« og viftede med armene under »Sommer og sol«: »Efter et langt liv i branchen er det så stor en oplevelse i min alder at opleve, at et hav af publikum – også de unge – møder op og synger med og danser,« siger Birthe Kjær. Birthe Kjær fortsætter denne sommer med at spille et hav af koncerter sammen med sit store Feel Good Band, når hun rejser landet tyndt og skal optræde til et virvar af forskellige festivaler.Fold sammenLæs mereFoto: Thomas Lekfeldt. Koncerterne er både blevet vildere og større i dag end for blot få år siden, husker hun: »Før optrådte jeg til byfester på en tivolivogn med et omrejsende tivoli. Eller i en idrætshal eller til halbal. Det er noget helt andet i dag: kæmpestore koncerter med mit ni personer store Feel Good Band, og det er stort set kun festivaler, vi spiller til. Og folk møder op hver gang. Det er en gave at få her så sent i mit liv.« Men hvordan holdt denne nostalgibølge ved? Birthe Kjær forklarer: Bølgen startede, da bandet Sweethearts med Pernille Højmark i front genindspillede en lang række dansktopsange i slut-90erne. Blandt andet Birthe Kjærs »Pas på den knaldrøde gummibåd« og »Sommer og sol«. Timingen var perfekt, for i 1998 spillede de danske håndboldkvinder EM i Holland. Årene forinden havde de gjort rent bord og vundet både EM-, OL- og VM-guld. Succesen og opbakningen var stor. Danskerne sad klistret til skærmen for at følge Anja Andersen og co. på jagt efter endnu en guldmedalje. »Og hver gang de scorede, kunne man fra højttalerne høre en strofe af »Gummibåden« eller »Sikke en fest« af Johnny Reimar – og så startede tendensen egentlig der,« fortæller Birthe Kjær og fortsætter: »Derefter begyndte folk at spørge, om vi kunne spille »Gummibåden«, og den havde jeg egentlig taget af programmet længe før, allerede tilbage i 70erne. Men mange af mine sange var blevet så store hits blandt de unge, at jeg måtte tilføje dem igen.« På den måde mener dansktopsangerinden, at også de nye generationer har fået et forhold til dansktopgenren og hendes musik. Ud over musikken har Birthe Kjær også beskæftiget sig med skuespillet. I mange år har hun været revyskuespillerinde i blandt andet Nykøbing Falsters revy og Cirkusrevyen.Fold sammenLæs mereFoto: Thomas Lekfeldt. »De unge er meget mere rummelige i dag end førhen. Det er jo ingen hemmelighed, at mange rynkede på næsen ad dansktopgenren. Det var ikke fint, det var ikke kultur nok. Enten var man til jazz, eller så var man til rock. Man blandede ikke tingene sammen dengang. I dag er de unge meget bredere i deres musiksmag, de er ikke så snæversynede. Det synes jeg faktisk, at de skal have ros for,« siger Birthe Kjær. Og Birthe Kjær stormer stadig frem. Det er ikke mere end et par måneder siden, at hun var på besøg hos kong Frederikfor at takke for det ridderkors, som hun modtog fra dronning Margrethe i januar. »Det er simpelthen en anerkendelse af mit arbejde, og at det har været godt nok. Det er jeg både virkelig glad og virkelig stolt over.« Og hvordan sikrer hun sig, at succesen fortsætter? »Vi skal følge med tiden, og det handler om at levere varen hver gang. Men jeg ved også, at de kommer for at have en fest. Jeg spiller ikke ny musik, det er de gamle hits og grandprixsange, og det fortsætter vi med hele sommeren.«",
        "metadata": {
            "source": "https://www.berlingske.dk/kultur/folk-plejede-at-rynke-paa-naesen-ad-hende-men-sommeren-2024-tilhoerer",
            "image_url": null,
            "publication_time": "Fredag d. 10. maj 2024, kl. 21.22",
            "author": "Malthe Håkonssen",
            "related_links": [],
            "attachments": []
        }
    }
}