{
    "version": "1.0",
    "document": {
        "id": "https://www_berlingske_dk/sport/glen-riddersholm-mister-sit-job-i-belgiske-genk",
        "title": "Glen Riddersholm mister sit job i belgiske Genk",
        "content": "Den danske fodboldtræner Glen Riddersholm skal på jobjagt. I hvert fald er han blevet opsagt i den belgiske klub KRC Genk, hvor han har været assistenttræner siden november sidste år. Det oplyser klubben på sin hjemmeside. »Klubben har set på, om Glen kunne forblive om bord i en anden rolle, men det kommer ikke til at ske,« skriver Genk på sin hjemmeside. Selv skriver Glen Riddersholm på Twitter, at han i 14 dage har været i dialog med Genk om en rolle som teknisk direktør. »Jeg ville dog fortsat gerne kunne kombinere det med at være på græsset og tæt på spillet,« skriver Glen Riddersholm. Man må dermed formode, at Genk ikke kunne forene sig med en sådan konstellation. Riddersholm slår fast, at han er taknemmelig for at have fået muligheden for at arbejde hos Genk. »Betingelserne har ikke være lette. Der har været en del turbulens. Der kommer en ny cheftræner, som sætter sit eget team. Dem ønsker jeg al mulig held og lykke,« skriver Riddersholm, som fortæller, at han er klar til nye udfordringer. Kort efter Riddersholms ansættelse i november sidste år blev cheftræner John van den Brom fyret, og Riddersholm blev kortvarigt forfremmet. Siden kom Bernd Storck til som cheftræner, men han mistede sit job, da sæsonen i den belgiske liga sluttede. I slutningen af maj blev Wouter Vrancken ansat som ny cheftræner, men han får altså ikke Glen Riddersholm som sin assistent. 50-årige Glen Riddersholm har tidligere haft succes som cheftræner i dansk fodbold. I 2015 blev han dansk mester med FC Midtjylland, og i 2020 sørgede han for, at Sønderjyske vandt sit første trofæ, da klubben blev pokalmester. Han har også forsøgt at trække det berømte sværd op af stenen i AGF. Fra december 2015 til september 2017 stod han i spidsen for klubben fra Aarhus. I omtrent halvanden måned i 2018 nåede han også at prøve kræfter med rollen som sportsdirektør. Det skete i Vendsyssel FF. Men han smuttede hurtigt igen, da han blev tilbudt jobbet som cheftræner i Sønderjyske. /ritzau/",
        "metadata": {
            "source": "https://www.berlingske.dk/sport/glen-riddersholm-mister-sit-job-i-belgiske-genk",
            "image_url": "https://berlingske.bmcdn.dk/media/cache/resolve/image_x_large/image/155/1558675/24119499-3f-superligakampen-imellem-sn.jpeg",
            "publication_time": "Fredag d. 10. juni 2022, kl. 10.36",
            "author": null,
            "related_links": [],
            "attachments": []
        }
    }
}