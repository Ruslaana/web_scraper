{
    "version": "1.0",
    "document": {
        "id": "https://www_berlingske_dk/virksomheder/koebstilbud-kan-udloese-to-milliarder-kr_-til-nets-ansatte",
        "title": "Købstilbud kan udløse to milliarder kr. til Nets-ansatte",
        "content": "Mens investorerne på aktiemarkedet må tage til takke med et mindre afkast, udløser købstilbuddet på Nets helt anderledes jubel blandt en række nøglemedarbejdere i den danske virksomhed. For takker aktionærerne ja til købstilbuddet fra den amerikanske kapitalfond Hellman & Friedman på 165 kr. pr. aktie, betyder det samtidig, at et enormt incitamentsprogram på to milliarder kr. kommer til udbetaling. Det bredeste smil sidder uden tvivl på Bo Nilsson, topchef for virksomheden, der blev børsnoteret for et år siden. Han investerede før børsnoteringen fire mio. kr. i selskabets aktieprogram, mens han brugte yderligere 26 mio. kr. på at købe aktier direkte i Nets.  En del af gevinsten fik Bo Nilsson ved børsnoteringen i september 2016. Men nu betyder tilbuddet, der blev fremsat i går, at han kan indløse resten af gevinsten, som samlet kommer til at krydse 600 mio. kr., viser beregneringer foretaget af Berlingske. Bo Nilsson ønskede i går ikke at udtale sig. Men Stefan Göts, adm. direktør for Hellman & Friedman, bekræfter, at tilbuddet betyder, at alle incitamenter bliver indløst, hvis tilbuddet bliver accepteret. Derefter vil et nyt program blive sat op: »De forskellige incentives-programmer betaler vi nu ud. Det er en normal procedure. Vi forventer, at de vil geninvestere, men det er ikke noget, vi har diskuteret, fordi det ikke er tilladt, før handlen er afsluttet,« siger Stefan Götz til Berlingske. FAKTAUPDATE: Nets’ vej til børsen og væk igenNets står bag blandt andet Dankortet, NemId og Betalings­service.Kapitalfondene Advent og Bain købte sammen med ATP Nets i 2014 for 17 milliarder kr.De tre solgte i september sidste år en stor del af deres aktier ved børsintroduktionen, som værdi­satte Nets til 30 milliarder kr.I forbindelse med noteringen har 70 fremtrædende medarbejdere i Nets mulighed for at tjene et beløb, som kan ligge på over to mia. kr. Det er lige knap 29 mio. kr. i gennemsnit.Pengene vil komme til udbetaling, hvis kapitalfonden Hellman & Friedman overtager Nets.FOLD UD Samlet står 70 medarbejdere til at få udbetalt omkring to milliarder kr. Det skyldes, at de blev udpeget som særligt vigtige nøglemedarbejdere op til børsnotering. De investerede mellem 100.000 kr. og de fire mio. kr., som Bo Nilsson brugte. Betalinger falder af forskellige årsager. De otte medlemmer i det såkaldte Executive Management får ud over deres egne personlige aktiegevinster også en såkaldt fastholdelses­bonus udbetalt. Egentlig skulle de have været i virksomheden i to år efter børsnoteringen for at få pengene, men fordi ejerskabet skifter, vil de få ca. 50 mio. kro. udbetalt til deling før tid. Derudover vil et separat optionsprogram til 61 medarbejdere også blive uddelt før tid, hvis selskabet får nye ejere. Det program vil betyde, at de 61 medarbejdere skal dele 55 mio. kr. Men hovedparten af gevinsten kommer fra personlige investeringer, som blev foretaget, før Nets’ værdi steg kraftigt, fra de to kapitalfonde Bain og Advent købte virksomheden i 2014, og til børsnoteringen i september 2016.  Et eksempel på det er den tidligere kommunikationschef Karsten Anker Petersen. Han investerede – som tidligere omtalt i Berlingske – 390.000 kr., da han i november 2014 skiftede fra at være kommunikationschef i DONG Energy til et tilsvarende job hos Dankort-ejeren. Siden blev aktierne mere end 35 mio. kr. værd – penge, han nu kan realisere. Til sammenligning fik Henrik Poulsen, topchef i DONG Energy, en gevinst på ca. 25 mio. kr., da energikoncernen blev noteret i sommeren 2016, selv om han havde investeret et langt større beløb. Og eksemplet med Karsten Anker Pedersen svarer til de gevinster, flere andre Nets-medarbejdere nu kan notere sig. Ud over Bo Nilsson, der købte sig direkte ind i virksomheden, vil finansdirektør Klaus Pedersen også være tilfreds. Han vil kunne sætte et beløb ind på kontoen, som er i underkanten af 200 mio. kr.  Bo Nilsson har tidligere sagt, at han synes, de høje bonusser har været en succes, blandt andet fordi de har fået medarbejdere til at arbejde over. Han har også sagt, at der generelt har været for meget fokus på fortiden og for lidt på selve driften i virksomheden. »Vi kunne godt have tænkt os, at folk fokus­erer mere på det, som, vi synes, er vigtigt, og lidt mindre på ting, der har noget med fortiden at gøre, og som ikke har nogen indflydelse på, hvordan vi klarer os de næste to-tre år,« sagde Nets-direktøren til Berlingske i februar i år. ",
        "metadata": {
            "source": "https://www.berlingske.dk/virksomheder/koebstilbud-kan-udloese-to-milliarder-kr.-til-nets-ansatte",
            "image_url": "https://berlingske.bmcdn.dk/media/cache/resolve/image_x_large/image/14/145255/18613825-26busbo-nilsson-145325jpg.jpeg",
            "publication_time": "Mandag d. 25. september 2017, kl. 20.00",
            "author": "Lasse Friis",
            "related_links": [],
            "attachments": []
        }
    }
}