{
    "version": "1.0",
    "document": {
        "id": "https://www_berlingske_dk/rejser/meget-mere-mexico",
        "title": "Meget mere Mexico",
        "content": "Et klik. Armbåndet sidder fast om håndledet, og så ligger ferien åben. Læs også:Guide: Solferie i efteråret Det hele betalt hjemmefra – men her uden legende børn med fri adgang til sodavand og ismaskiner. Det er nemlig all-inclusive kun for voksne på det store luksushotel Royal i den lille, livlige mexicanske turistbyPlaya del Carmenpå Yucatán-halvøen, der rager ud i det Caribiske Hav. Og det giver hel en anderledes, fredelig stemning. Ja, ikke at der ikke er aktiviteter dagen lang. Man kan vælge og vrage mellem snorkleture, pilates, beach-volley, cykleture – for ikke at tale om »tequila tasting« sidst på eftermiddagen eller de store shows hver aften. Det er alt sammen med i »det hele betalt hjemmefra« konceptet. Omkring den store, centrale pool er der heller ikke altid lige stille. Pludselig er der mode-opvisning med den nyeste bademode mellem solstolene, og så er der vandpolo. Men her er ingen børnehvin og leg, og man kan altid finde ro, hvis man ønsker det.  En mindre pool er reserveret stille afslapning, og stranden, som hotellet ligger lige ud til, er bred og uden højtalere og musik. Ganske vist er stranden offentlig, men her på disse kanter har de store hoteller det med at få ejerfornemmelse. Og en vagt i hvid uniform holder øje med, at det kun er hotellets gæster – dem med armbåndene – der benytter hotellets solstole og -senge og får leveret kolde drikke af de altid smilende »beach butlere«, der går i fast rutefart med bakker og glas. Det er bare at vælge – døgnet rundt – også fra hotellets 14 barer og restauranter, hvor der serveres efter menukort, og hvor drikkevarer naturligvis også er inkluderet. Der er 24 timers gratis roomservice, og på værelserne, eller suiterne, som de kaldes, er minibaren en bar i ordets bogstaveligste forstand. Her er ikke miniflasker i det lille køleskab, men fire hele flasker hænger på række til at tappe af. Og alt er gennemført i luksus – værelsene har jacuzzi til to personer i et hjørne.  Man behøver faktisk slet ikke forlade hotellet. Det er som et mega krydstogtskib, der har det hele om bord. Og det er da også med de krydstogtglade amerikanere, at all-inclusive konceptet opstod. Et koncept, der på landjorden ikke altid er af det bedste. Hotellerne har det med at kannibalisere de byer, de ligger i, for deres gæster indtager alle måltider på hotellet og holder de fleste barbesøg der også. Det er jo »gratis«. Mens byens liv med restauranter og barer samtidig dør hen. Men sådan er det ikke iPlaya del Carmen. Her ligger stort set alle de øvrige all-inclusive hoteller et godt stykke fra byens centrum. De fleste faktisk i en lukket enklave, Playacar, syd for byen, mens bycentrum er befolket af mindre almindelige hoteller med masser af gæster, som skal ud i byen for at spise og drikke. Her er liv og glade dage og masser af oplevelser lige uden for døren, hvis man vil en tur ud i det omgivendeMexico.  Det er en lille snes år siden, at turismen rykkede ind på stranden her, hvor en håndfuld fiskere holdt til. Man havde mod nord set, hvilke muligheder en bred sandstrand gemmer på, da præsidenten i 1970’erne besluttede at der skulle etableres et alternativ til den hårdt trængteAcapulcopå Stillehavskysten. TuristbyenCancunblev anlagt og voksede med ekspresfart.Playa del Carmen, der ligger en lille times kørsel længere mod syd, fulgte trop. Men her efter lidt anden model. Her blev  turismen opbygget i noget, der ligende en by– og stadig gør det. Selv omPlaya del Carmeni dag siges at væreMexicoshurtigst voksende by – for ni år siden boede der omkring 15.000, i dag er det officielle tal 350.000, men de lokale siger, at det snarere er godt over en halv million indbyggere – hersker stadig en mini- provinsby stemning. Det skyldes ikke mindst, at den brede nord-syd-vej deler byen. Ned mod stranden ligger turistdelen, og på den anden side bor de lokale, og det er den del af byen, der især breder sig. Sidste år blev et større vejprojekt med højbroer til den brede fire-sporede vej afsluttet, så forbindelse mellem de to bydele nu let kan afvikles under broen. Det har løst store trafikale problemer.  Men alt det mærker man ikke i centrum af turistbyen, på 5. Avenue, der strækker sig flere kilometer gennem byen. Det er her, det sker på gågaden under skyggende træer mellem butikker, barer, caféer og restauranter. Her er masser at opleve, fra gøglere og musikere og traditionelle souvenir-forretninger til hippe hoteller. For eksempel Jungle Caribe, der virkelig er en grøn jungle midt i det hele, og Reina Roja i en sidegade til 5. Avenue, der er så hip, øko-eksperimenterende og skævt med mannequindukker på altanerne og dekoreret med lysende røde lamper, at folk fik så forkerte tanker, at man måtte sætte et forklarende skilt op: Dette er et designhotel! Festligt og farveligt er det, og når myldret, bar- og nattelivet bliver for meget, kan man søge hjem til den stille, børnefri royale luksus. Læs også:Her skal du spise tacos i Playa del Carmen  ",
        "metadata": {
            "source": "https://www.berlingske.dk/rejser/meget-mere-mexico",
            "image_url": "https://berlingske.bmcdn.dk/media/cache/resolve/image_x_large_vertical/image/29/290324/6872648-rejseliv-imported-photo.jpeg",
            "publication_time": "Lørdag d. 11. august 2012, kl. 05.12",
            "author": "Judith Betak",
            "related_links": [],
            "attachments": []
        }
    }
}