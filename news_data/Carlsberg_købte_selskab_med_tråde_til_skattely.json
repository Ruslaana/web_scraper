{
    "version": "1.0",
    "document": {
        "id": "https://www_berlingske_dk/virksomheder/carlsberg-koebte-selskab-med-traade-til-skattely",
        "title": "Carlsberg købte selskab  med tråde til skattely",
        "content": "Mens den store Carlsberg-konkurrent SABMiller er kommet i modvind i den internationale presse efter anklager om skatteunddragelse i en række afrikanske lande og Indien, er der anderledes ordnede forhold i Carlsberg. Carlsberg understreger ofte, at selskabet betaler, hvad det skal i skat, og blandt andet bruger mange ressourcer på at sikre, at koncerninterne handler bliver dokumenteret og udført rigtigt.  Da Carlsberg tilbage i 2001 købte det polske Piast-bryggeri, overtog man dog et holdingselskab med tråde til et kendt skattely, uden at være vidende om det. Piast blev overtaget ved køb af et hollandsk holdingselskab ved navn Dyland B.V., som ejer aktierne i Piast til en værdi af knap 600 mio. kr. Og en tur i det hollandske selskabsregister viser, at Dylands fortid trækker tråde til skattelyet De Nederlandske Antiller. Carlsberg erklærer sig helt uvidende om disse forhold og understreger, at konstruktionen med Dyland skyldtes sælgeren, som konstruktionen havde skattemæssig betydning for, mens det ingen skattemæssig betydning har haft for Carlsberg.  »Dyland kom ind i koncernen, da vi for mange år siden skulle købe Piast-bryggeriet i Polen. Sælgeren havde struktureret det, så vi skulle købe Piast gennem det hollandske selskab, men der ligger ikke noget i selskabet, og der er ingen som helst aktiviteter i det,« siger Jørn P. Jensen, finansdirektør i Carlsberg.  Dyland har haft formelle forbindelser til det notoriske skatteparadis på De Nederlandske Antiller, før Carlsberg overtog det, og ifølge de hollandske myndigheder også i en kortvarig periode, mens Carlsberg har ejet Dyland.  I perioden marts 2002 til september 2003 er endnu et Phibren-selskab med navnet Phibren Offshore, hjemhørende i Curacao i De Nederlandske Antiller, ifølge de hollandske myndigheder medadministrator af Dyland. Carlsberg afviser dog enhver forbindelse til Phibren. »Jeg har aldrig hørt om Phibren før, og Phibren har intet med Carlsberg at gøre. Jeg aner ikke, hvem de er, og det er ikke et selskab, vi bruger til noget som helst,« fastslår Jørn P. Jensen.  »PIM leverer services, hvorigennem den internationale erhvervstopleder kan få adgang til omkostningseffektive, kreative og praktiske løsninger med henblik på at reducere virksomhedens eller den personlige skattebyrde,« skriver Phibren International Management, der ifølge hjemmesiden er medlem af International Tax Planning Association.  »Det er fuldstændig normalt at få ryddet op i selskaberne løbende, og Dyland har været så småt, at det først er nu, vi har tid til det. Vi har masser af andre ting at tage os til. Afviklingen af Dyland er fuldstændig udramatisk og helt sædvanlig. Det har ikke det fjerneste med skat at gøre, men er en helt almindelig administrativ oprydning,« fastslår Jørn P. Jensen og uddyber: »Når vi køber nye selskaber, har de ofte et væld af datterselskaber, som vi rydder op i stille og roligt hen ad vejen. Når man får ryddet op, så sparer man nogle penge blandt andet i form af årlige revisionsomkostninger.«  Han understreger også, at skatteoptimering ikke er et område, der bruges mange ressourcer på. »Det bruger vi ikke særligt mange ressourcer på. Vi betaler, hvad vi skal i skat i de forskellige lande,« siger Jørn P. Jensen.",
        "metadata": {
            "source": "https://www.berlingske.dk/virksomheder/carlsberg-koebte-selskab-med-traade-til-skattely",
            "image_url": "https://berlingske.bmcdn.dk/media/cache/resolve/image_x_large/image/31/317296/3360156-carlsberg.jpg",
            "publication_time": "Torsdag d. 02. december 2010, kl. 05.00",
            "author": "Simon Nyborg",
            "related_links": [],
            "attachments": []
        }
    }
}