{
    "version": "1.0",
    "document": {
        "id": "https://www_berlingske_dk/virksomheder/ellison-traeder-til-side-i-oracle",
        "title": "Ellison træder til side i Oracle",
        "content": "IT-giganten Oracles karismatiske medstifter og topchef gennem 37 år, Larry Ellison slipper nu tøjlerne og afleverer nøglerne til chefkontoret - men fortsætter på sidelinien med at holde snor i sit gamle firma. Larry Ellison rundede for nylig 70 år og overlod torsdag roret til hele to afløsere, 52-årige Safra Catz og 57-årige Mark Hurd, som dermed bliver ko-administrerende direktører for de næsten 123.000 ansatte. Men han fortsætter som bestyrelsesformand og indtager nu også posten som koncernteknologidirektør, og dermed er der, også med Oracles egne ord, ingen ændringer i Oracles linie. »Ingen som helst ændringer« »Jeg vil fortsætte med at lave, hvad jeg har lavet de seneste år. De vil fortsætte med at lave, hvad de har lavet de seneste år,« sagde Larry Ellison selv på en pressekonference, hvor Safra Catz fortsatte samme linie: »Der vil faktisk ikke komme nogen ændringer - ingen som helst ændringer,« sagde hun. Der er meget få selskaber, især af Oracles størrelse, som kan arbejde med to sidestillede topchefer. Den tyske softwaregigant SAP, som er verdens største leverandør af software til erhvervslivet og en af Oracles konkurrenter, formåede det gennem fire år, hvor danske Jim Hagemann Snabe og amerikanske Bill McDermott var »den dynamiske duo«, som fik vendt SAP og bragt selskabet op i omdrejninger. Jim Hagemann Snabe forlod tidligere i år sin toppost men fortsætter i bestyrelsen for SAP og i en række andre bestyrelser, heriblandt danske B&O. Larry Ellison er kendt for ikke at lægge fingrene imellem, og han har utallige gange lagt sig verbalt ud med de fleste andre teknologigiganter. De nye topchefer vil derfor sikkert høre ret så ofte fra ham som bestyrelsesformand. Kritik af sejlsportsinteresse Safra Catz kom til Oracle i 1999 og har deltaget i den lange stribe af også store opkøb, som Oracle står bag, heriblandt af Sun Micrososystems (dem med Java-programmet, som alle NemID-brugere vil kende indgående) i 2010. Mark Hurd var topchef hos Hewlett-Packard (HP) fra 2005 til 2010, da han trådte tilbage oven på en sexskandale. Larry Ellison slog straks til og hyrede Mark Hurd, som han kender godt. Safra Catz får nu ansvaret for produktion, økonomi og jura, mens Mark Hurd vil tage sig af salg og service. Larry Ellison fortsætter med ansvaret for software- og hardwareudviklingen i Oracle, og han fortsætter på fuld tid. Ellison er gennem nogen tid blevet kritiseret af investorer for at bruge for lidt tid på Oracle og for megen opmærksomhed på fritidsinteressen, sejlsport. Sidste år var han fraværende ved præsentationen af et kvartalsregnskab for i stedet at være på vandet for at overvære Oracle Team USA-holdet konkurrere i sejlsportskonkurrencen America's Cup. Elisson fik Oracle børsnoteret i 1986 til dengang en værdi af 55 millioner dollars. Omsætningen for indeværende regnskabsår ventes at runde 40 milliarder dollars.",
        "metadata": {
            "source": "https://www.berlingske.dk/virksomheder/ellison-traeder-til-side-i-oracle",
            "image_url": "https://berlingske.bmcdn.dk/media/cache/resolve/image_x_large/image/26/260792/7673335-pix-larry-ellison-oracle.jpg",
            "publication_time": "Fredag d. 19. september 2014, kl. 08.55",
            "author": "Thomas Breinstrup",
            "related_links": [],
            "attachments": []
        }
    }
}