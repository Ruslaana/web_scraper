{
    "version": "1.0",
    "document": {
        "id": "https://www_berlingske_dk/internationalt/ifoelge-loven-er-det-en-umulighed-alligevel-har-11-danske-boern",
        "title": "Ifølge loven er det en umulighed. Alligevel har 11 danske børn skiftet køn",
        "content": "Det seneste år har 11 danske børn skiftet juridisk køn, selv om det er i strid med dansk lovgivning. Af CPR-loven fremgår det således, at man skal være myndig, 18 år, for at kunne ansøge om juridisk kønsskifte. Detskriver Jyllands-Posten. Indenrigs- og Sundhedsministeriet vil ikke oplyse alder eller køn på de 11 til avisen, men fortæller, at ministeriet foruden de 11 har modtaget yderligere 30 ansøgninger, hvoraf de seks foreløbig er afvist. Hvordan lader det sig gøre, kan man spørge, og forklaringen skal findes i en ny fortolkning af Den Europæiske Menneskerettighedskonvention (EMRK) og praksis fra Den Europæiske Menneskerettighedsdomstol i Strasbourg. Domstolen har på baggrund af en række sager i andre europæiske lande – ikke Danmark – fastslået, at det kan være en menneskeret for et barn at skifte juridisk køn, og at en manglende anerkendelse af kønsskifte kan være en krænkelse af artikel 8 i menneskerettighederne. Det har fået Indenrigs- og Sundhedsministeriet til at sadle om og lægge en ny linje, og i begyndelsen af august sidste år genoptog ministeriet derfor 16 tidligere sager, hvor mindreårige ellers havde fået nej til juridisk kønsskifte. På samme vis afgøres alle ansøgninger nu med Den Europæiske Menneskerettighedskonvention (EMRK) for øje og ikke efter, hvorvidt ansøgeren måtte være fyldt 18. Det betyder, at mindreårige nu ansøger om og får godkendt juridisk kønsskifte. EMRK trumfer med andre ord dansk cpr-lovgivning, og derfor er det »retssikkerhedsmæssigt betænkeligt«, at man ikke har ændret CPR-loven,« siger juraprofessor ved Syddansk Universitet Frederik Waagetil Jyllands-Posten: »Når man konstaterer, at en dansk lov ikke er i overensstemmelse med menneskerettighedsdomstolens praksis, så er den almindelige praksis, at man ændrer den danske lov. Det almindelige er ikke, at man begynder at anvende loven stik imod dens ordlyd.« I et skriftligt svartil Jyllands-Postenoplyser Indenrigs- og Sundhedsministeriet, at man er ved at revidere en vejledning om sundhedsfaglig hjælp ved kønsidentitetsforhold, og at regeringen vil tage stilling til en ændring af CPR-loven, når vejledningen er færdigudarbejdet i løbet af 2024.",
        "metadata": {
            "source": "https://www.berlingske.dk/internationalt/ifoelge-loven-er-det-en-umulighed-alligevel-har-11-danske-boern",
            "image_url": "https://berlingske.bmcdn.dk/media/cache/resolve/image_x_large/image/182/1829284/24778746-genrefoto-det-seneste-r-har-11-danske-brn-skift.jpg",
            "publication_time": "Lørdag d. 24. august 2024, kl. 12.18",
            "author": "Pernille Dreyer",
            "related_links": [],
            "attachments": []
        }
    }
}