{
    "version": "1.0",
    "document": {
        "id": "https://www_berlingske_dk/virksomheder/trump-er-blevet-udskaeldt-vidt-og-bredt-nu-peger-danske-bank-paa-et",
        "title": "Trump er blevet udskældt vidt og bredt. Nu peger Danske Bank på et afgørende punkt, hvor han bliver en god præsident: »Det er simpelthen et succeskriterium for ham«",
        "content": "Der er alle mulige gode grunde til at være bekymret over et potentielt comeback for Donald Trump i Det Hvide Hus. På mange områder vil han også være en dårlig præsident for amerikanerne. Aktiemarkedet er bare ikke et af dem. Faktisk vil det tværtimod være godt set med investorbriller, hvis han igen bliver valgt som USAs præsident. Det fortæller Danske Banks chefstrateg, Frank Øland, i et interview med Berlingske i forbindelse med, at en af de helt store politiske begivenheder i USA tirsdag løber af stablen. På den såkaldte »Super Tuesday« går amerikanere i 15 stater til stemmeurnerne for at afgøre, hvilke kandidater der skal møde hinanden ved præsidentvalget i november. Lige nu tyder alt på, at kampen kommer til at stå mellem den siddende præsident, Joe Biden, og den tidligere præsident, Donald Trump. Faktisk er det forud for »Super Tuesday« så godt som sikkert. Ender sidstnævnte med også at vinde valget over Joe Biden, vil han på flere punkter blive en positiv præsident for aktiekurserne, vurderer Frank Øland. Først og fremmest fordi Donald Trumps vurderer sin egen formåen på, hvor godt de klarer sig. »Sidst, han var præsident, pralede han af, hvordan S&P 500-indekset steg. Det er simpelthen et succeskriterium for ham, at aktiemarkedet klarer sig godt. Det er den banale måde at sige det på,« siger Frank Øland. Han peger på, at Donald Trump selv kommer fra en lang karriere som erhvervsmand og har fokus på de store amerikanske virksomheders trivsel, som optager Donald Trump meget. Derudover klarede det amerikanske aktiemarked sig godt under Donald Trumps sidste valgperiode, fortæller Frank Øland. »Hvis det er en gentagelse af det, har investorer noget, de kan glæde sig til. Så er der en hel masse andet, man kan være bekymret over, hvor det ikke bliver så fantastisk at få fire år mere med Trump,« siger han. Man plejer at sige, at stabilitet er aktiemarkedets bedste ven. Mener du, at Donald Trump er garant for en mere stabil verden? »Nej. Det tror jeg ikke, at man kan sige. Det er der, hvor der kan komme nogle udfordringer og tiltag, som ikke lige var det, man havde forventet. På usikkerheden om ikke mindst geopolitik bliver han lidt af en joker.« Super Tuesday kommer efter alt at dømme til at vise, at præsidentvalget kommer til at stå mellem Joe Biden og Donald Trump.Fold sammenLæs mereFoto: Timothy A. Clary Saul Loeb/AFP/Ritzau Scanpix (arkivfoto). Det er rigtigt, at aktiemarkedernehar klaret sigbedre under Trump end Biden. Men hvad er dit belæg for, at det også vil ske fremover? »Det kan vi ikke vide, og det er også unfair at sammenligne de to perioder. Biden har været en krigspræsident og har også været igennem en periode med covid-19. Det er rigtig svært at sammenligne perioder på den måde.« »Men min pointe er, at selvom vi alle var ret bekymrede med Trump, gik det faktisk ret godt som investorer. Det er min forventning, at det er det, vi kommer til at se igen.« Hvad baserer du det på? »Det baserer jeg på, at det er der, han har sit primære fokus. Det betyder lidt mindre for ham, hvordan det kommer til at gå med miljøet. Klimaforandringer er heller ikke rigtig noget, han tror på. Med alle de andre ting, man kunne have fokus på, har han mere et fokus på vækst og på erhvervslivet.« Vil Joe Biden ikke også gerne have, at aktiemarkedet går godt, og at de store amerikanske virksomheder klarer sig godt? »Jo, det er ikke sådan, at han er en modsætning og siger, at de amerikanske virksomheder skal klare sig dårligt. Men han har nok en række andre hensyn, der også fylder meget. For eksempelvis miljøet, klimaet og indkomstfordelingen. På den måde har han en række andre aspekter, hvor Trump mere er en præsident for det amerikanske erhvervsliv.« På »Super Tuesday« vælger amerikanerne en stor del af de delegerede, der i sidste ende afgør, hvilken præsidentkandidat de to partier nominerer. Hos Republikanerne drejer det sig om 874 delegerede, hvilket svarer til 36 procent. Her står valget mellem Donald Trump, der har vundet de første otte valg og ventes at vinde stort set alle de tilbageværende, og den tidligere FN-ambassadør Nikki Haley, der blot har vundet ét primærvalg i Washington, D.C. Hun har lidt et markant nederlag i sin hjemstat, South Carolina, hvilket normalt får kandidater til at trække sig. Nikki Haley har dog valgt at blive som kandidat, men efter »Super Tuesday« vil der typisk tegne sig en klar favorit, der sædvanligvis får den resterende kandidat til at trække stikket. Super Tuesday kan blive Haleys sidste chance for at stoppe Trump. Hun er dog langt bagefter og har tabt selv i sin hjemstat.Fold sammenLæs mereFoto: Emil Lippe/AFP/Ritzau Scanpix (arkivfoto). Donald Trump ventes tirsdag kun at øge sit forspring endnu mere. Faktisk er det allerede nu sikkert, at præsidentvalget kommer til at stå mellem Donald Trump og Joe Biden, vurderer Berlingskes USA-korrespondent, Jacob Heinel Jensen. »Der er ingen tvivl om, at det bliver dagen, hvor Donald Trump vil cementere, at han er kongen hos Republikanerne. Trump er de facto Republikanernes kandidat til november,«slår han fast. Frank Øland fra Danske Bank lægger vægt på, at Donald Trump i sine udtalelser giver udtryk for, at han vil have stort fokus på aktiemarkedet og erhvervslivet, hvis han bliver USAs næste præsident. »Han taler så meget om aktiemarkedet. Han går så meget op i det. Det er det, man skal have for øje. I hans verden betyder det faktisk noget at kunne se et aktiemarked stige,« siger han. Flere gange har Trumps udtalelser om aktiemarkedet dog vist sig at være faktuelt forkerte eller har vist sig ikke at holde stik. Forud for valget i 2020 spåede han, at aktiemarkedet ville krakke, hvis Joe Biden vandt pladsen i Det Hvide Hus. Det skete ikke, men op til dette valg har han gentaget påstanden. Samtidig tog Trump ofte æren for stigningerne i aktiemarkedet, da han selv var præsident, mens han under Joe Biden har peget på andre faktorer som årsag, når det samme er sket under ham. Frank Øland, synes du på den baggrund, at Donald Trumps udtalelser om aktiemarkedet er troværdige? »Der er meget ved Trump, der er utroværdigt. Det er et perfekt eksempel på hans retorik. Kan han tage æren for noget, gør han det, også selvom det egentlig ikke tilfalder ham, og når det omvendt handler om alle andre end ham selv, bliver det talt ned.« Da Dow Jones slog en rekord i december under Biden, forklarede Trump, at aktiemarkedet bare gør»rige mennesker rigere«. Er det en beroligende udtalelse for investorer? »Aktiemarkedet gør jo alle, der har investeret, rigere. Jeg ved ikke, hvad konteksten har været. Det kan godt være, han har talt til dem, der vil sige, at det er super. Vi ser aktiemarkedet som et sted, hvor alle har mulighed for at investere og blive rigere.« Men er den udtalelse ikke et tegn på, at Donald Trump ændrer kurs alt efter, hvad der passer ham bedst i øjeblikket. Og at man derfor skal passe på med at tro på, når han fortæller, at det er meget vigtigt for ham, hvordan aktiemarkedet går, eller at han vil have meget fokus på det? »Jo, det har du fuldstændig ret i. Han er ret hurtig til at ændre narrativ til det, der passer ham bedst. Nu har vi jo kendt ham et stykke tid på godt og ondt. Min observation er, at det faktisk er noget, der betyder mere for ham end de fleste andre.« Men du anerkender også, at han udtaler sig utroværdigt om aktiemarkedet. Alligevel tror du på, at han kommer til at have fokus på aktiemarkedet, og at det vil være vigtigt for ham, hvis han vil være præsident. Hvorfor tror du på det? »Fordi hele hans opvækst har været investeringer og erhvervslivet. Han følger med i det, og det er noget, der betyder meget for ham. Det er vitterligt hans fokus, hvordan det går med virksomheder og det amerikanske aktiemarked. Men han er også en præsident, der hele tiden fortæller den historie, der sætter ham selv i det bedste lys.« Jeg vil gerne høre dig, hvordan du tror, at investorerne vil reagere, hvis Donald Trump får gennemført nogle af de tiltag, som han har varslet. Er det godt for aktiemarkedet, hvis USA indleder en større handelskrig med Kina? »Nej. Det er det ikke. Du vil kunne finde amerikanske virksomheder, som vil kunne nyde godt af mindre konkurrence, men også det modsatte. Så nej, det er ikke godt, og handelskrig vil i det hele taget ikke være godt for den globale økonomi og dermed heller ikke godt for aktiemarkedet generelt.« Er det godt for aktiemarkedet, hvis USA trækker sig ud af NATO? »Det er formentlig godt for en del af forsvarsindustrien, for jeg vil tro, at vi andre kommer til at opruste. For aktiemarkedet bredt set er jeg ikke sikker på, at det vil have den store effekt. Der vil nok være en kortvarig negativ effekt, fordi man tænker 'åh nej'. Men den vil nok forsvinde igen.« Er det godt for aktiemarkedet, hvis USA opsiger internationale handelsaftaler? »Det kommer lidt an på hvilke. Men generelt har globaliseringen været positiv for aktiemarkedet. Hvis man slår den alt for meget i bakgear, for eksempel ved at opsige handelsaftaler, er det ikke i sig selv positivt.« Er det godt for aktiemarkedet, hvis Donald Trump trækker statsstøtten til investeringer i grøn teknologi? »Der skal man ind at se på de forskellige dele af aktiemarkedet, og hvad han gør i stedet for. Den del vil være negativ for de virksomheder, der er involveret i den grønne omstilling. Men det kan så være, han gør nogle ting, som understøtter andre dele af aktiemarkedet. Så man kan ikke entydigt sige, at det er negativt for aktiemarkedet.« Så på hvilke punkter er det konkret i hans politik, at du vurderer, at han vil være positiv for aktiemarkedet? »Det er et fokus på erhvervsklimaet og at gøre det så nemt som muligt at drive virksomhed i USA«. Kan du blive mere konkret end det? »Du nævner selv klimaet. Der kan godt være nogle ting, hvor man vælger at foretage nogle tiltag af hensyn til klimaet og miljøet, men som til gengæld koster på væksten, fordi det begrænser nogle virksomheder. Der kan være en afvejning, hvor Trump vil fokusere mere på væksten og virksomhederne.« På klimaområdet kan en række sektorer forventes at få medvind, hvis Donald Trump bliver præsident, uddyber Frank Øland. Det drejer sig blandt andet om udvinding af olie og skifergas og amerikansk minedrift. Omvendt vil den grønne sektor sandsynligvis få det hårdere. Frank Øland peger på, at der næppe kommer til at blive givet meget støtte til blandt andet vindmøller, solceller og elbiler. Alligevel betyder det ikke, at Danske Bank kommer til at rådgive sine egne kunder til at investere i fossile brændstoffer, slår han fast. »Vi har et fokus på mere bæredygtige investeringer. Det er ikke sådan, at vi vil til at gå den anden vej i vores anbefalinger, hvis han gør det,« siger han. Vil jeres egne investeringer blive mere sorte, hvis han vinder? »Det tror jeg ikke. Jeg kan ikke udtale mig om, hvad vi kommer til at gøre, men det ville jeg ikke umiddelbart tro. Der er også en masse andet i spil end præcis hvad, der kommer til at ske i det amerikanske præsidentvalg.« Når jeg spørger, hvor du konkret ser hans politik som god for aktiemarkedet, så nævner du klimaet. Men det er et område, som hverken jeres egne kunder eller I selv skal gå efter at investere i? »Igen vil han være en præsident, som vil have et fokus på, hvad der er godt for erhvervsklimaet og sikrer et godt erhvervsklima. Ikke al for meget regulering, nem adgang til billig arbejdskraft og så videre. Det er det, der er i fokus«.",
        "metadata": {
            "source": "https://www.berlingske.dk/virksomheder/trump-er-blevet-udskaeldt-vidt-og-bredt-nu-peger-danske-bank-paa-et",
            "image_url": "https://berlingske.bmcdn.dk/media/cache/resolve/image_x_large_vertical/image/177/1771585/24652752-aktiemarkedet-har-klaret-sig-bedre-under-donald-tr.jpg",
            "publication_time": "Tirsdag d. 05. marts 2024, kl. 16.56",
            "author": "Jonathan Lundgren Larsen",
            "related_links": [],
            "attachments": []
        }
    }
}