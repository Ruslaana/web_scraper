{
    "version": "1.0",
    "document": {
        "id": "https://www_berlingske_dk/kommentarer/hatten-af-for-huset-men-virkeligheden-bag-murene-er-anderledes",
        "title": "Hatten af for »Huset« – men virkeligheden bag murene er anderledes",
        "content": "DRs dramaserie »Huset« om medarbejderne i et fængsel er blevet en sand seersucces. Og med rette. Det er svært ikke at lade sig rive med, når den anspændte Sammi spiller højt spil på bekostning af sin barndomsven. Og når den hårdt prøvede Miriam mod sin vilje smugler narkotika ind i fængslet for at redde sin søn. Vi er glade for den store opmærksomhed på Kriminalforsorgen, som serien er med til at skabe. Vores fængselsbetjente gør et fantastisk stykke arbejde for blandt andet at være med til at holde fast i nogle mennesker, der er på vej til at falde ud over kanten af vores samfund og for at holde hærdede kriminelle væk fra gaden, så danskerne kan være trygge. Fængselsbetjentenes arbejde fortjener både fokus og anerkendelse. Men der er behov for at nuancere det billede, som dramaserien tegner af arbejdet i de danske fængsler. Serien er ikke for sarte sjæle. Det er virkeligheden i fængslerne heller ikke altid. Men står man og overvejer at søge ind som fængselsbetjent, må man ikke lade sig skræmme af serien. Den er stærkt overdrevet. Den er fiktion. Og serien tegner på nogle områder et forvrænget billede af, hvad det vil sige både at være indsat og ansat. I serien er trusler og voldelige angreb på fængselsbetjentene for eksempel hverdagskost. Sådan er virkeligheden ikke. Fakta er, at langt de fleste uoverensstemmelser klares med dialog. Fakta er også, at antallet af episoder med vold og trusler mod ansatte i Kriminalforsorgen erfaldet med 45 procent i perioden 2017-2022. Vel at mærke i en tid, hvor antallet af indsatte er steget med 18 procent. Kriminalforsorgen har gennem en årrække arbejdet systematisk med at nedbringe vold og trusler mod ansatte. I 2015 blev der indført nultolerance over for vold og trusler mod medarbejdere, som betyder, at alle episoder politianmeldes. Der er også iværksat et kriseberedskab, som kan aktiveres ved voldsomme hændelser, så medarbejdere kan tale hændelsen igennem og få den støtte, de har behov for. I december 2021 indgik vi en flerårsaftale for Kriminalforsorgen med en række initiativer til at styrke sikkerheden yderligere. Vi har blandt andet fordoblet straffen for vold mod kriminalforsorgens medarbejdere, og der er oprettet et internt psykologkorps, der kan yde støtte i svære situationer. Det betyder ikke, at alt er fryd og gammen. Vi har set modbydelige overfald begået mod fængselsbetjente. De har alle berørt os dybt. Derfor har vi også flere initiativer i pipelinen til at passe bedre på de ansatte i Kriminalforsorgen. Men selv om de fleste kan gennemskue, at dramaserien »Huset« først og fremmest er fiktion, så håber vi ikke, at den er med til at skabe flere myter om arbejdet bag murene. I hvert eneste fængsel, vi har besøgt, har vi mødt hårdtarbejdende fængselsbetjente, som knokler for at skabe tryghed i Danmark og ændre livet for de indsatte. Hver dag, hver aften og hver nat går fængselsbetjentene på arbejde i Kriminalforsorgen. Det gør de for, at vi alle sammen kan føle os trygge. Deres hverdag er ind i mellem hård. Men deres opgaver er meget andet end magtanvendelse og visitation af celler. Det er relationsarbejde, det er individuel støtte til den enkelte indsatte, og det er høj faglighed. Og der er masser af små succeshistorier, hvor det lykkes at sende de indsatte i en anden retning og inspirere dem til et liv uden kriminalitet. Vi har hårdt brug for flere fængselsbetjente til at tage vare på de indsatte og bidrage til et trygt Danmark. Så se med, når serien næste gang ruller over skærmen, og Henrik måske tænder endnu en smøg med »Panik« i buret. Men hav gerne med i baghovedet, at den ikke viser virkeligheden. Tonen kan være barsk, og hverdagen voldsom. Men slet, slet ikke, som vi ser i »Huset«. Peter Hummelgaard (S) er justitsminister og Bjørn Brandenborg (S), Preben Bang Henriksen (V), Tobias Grotkjær Elmstrøm (M), Karina Lorentzen Dehnhardt (SF) og Mai Mercado (K) er medlemmer af Folketinget ",
        "metadata": {
            "source": "https://www.berlingske.dk/kommentarer/hatten-af-for-huset-men-virkeligheden-bag-murene-er-anderledes",
            "image_url": null,
            "publication_time": "Fredag d. 06. oktober 2023, kl. 10.13",
            "author": null,
            "related_links": [],
            "attachments": []
        }
    }
}