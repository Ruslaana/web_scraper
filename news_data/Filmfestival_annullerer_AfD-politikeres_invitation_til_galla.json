{
    "version": "1.0",
    "document": {
        "id": "https://www_berlingske_dk/skaerm/filmfestival-annullerer-afd-politikeres-invitation-til-galla",
        "title": "Filmfestival annullerer AfD-politikeres invitation til galla",
        "content": "Når Berlinalen, Berlins internationale filmfestival, går i gang i næste uge, bliver det uden politikere fra højrefløjspartiet Alternative für Deutschland, Afd Partiet har nemlig gjort sig voldsomt upopulært. Blandt andet fordi det kom frem, at AfD-medlemmer havde deltaget iet mødemed kendte højreekstremister, hvor man angiveligt diskuterede hvordan man kunne »massedeportere« borgere med udenlandsk afstamning. Siden har hundredtusindvis af tyskere demonstreret i gaderne mod AfD. Og nu er de fem politikere, der ellers var inviteret til åbningsgallaen for Berlinalen, altså ikke længere velkomne, skriverThe Guardian. »Især set i lyset af de afsløringer, der er kommet de seneste uger om eksplicit antidemokratiske holdninger og individuelle politikere i AfD, er det vigtigt for os – som Berlinalen og som hold – at tage entydig stilling til fordel for et åbent demokrati,« siger Mariëtte Rissenbeek og Carlo Chatrian, direktørerne for Berlinalen. De fem politikere er blevet meddelt på skrift, at de ikke længere er velkomne, skriver avisen. I forrige uge havde filmfestivalens arrangører ellers forsvaret, at AfD var inviteret, da de modtog et åbent brev fra flere end 200 filmfolk fra den tyske filmindustri, som protesterede mod AfDs tilstedeværelse ved festivalen. Politikerne var inviteret som en del af 100 parlamentarikere fra delstaten Berlins lovgivende forsamling. 3. februar demonstrerede anslået 150.000 mennesker i Berlin mod Afd Det var fjerde uge med demonstrationer mod partiet.Fold sammenLæs mereFoto: Adam Berry/AFP/Ritzau Scanpix. Udover mødet, hvor »højtstående AfD-politikere, nynazister og pengestærke erhvervsfolk« ifølge en tysk organisation for undersøgende journalistik,Correctiv, diskuterede »remigrationen« af millioner af mennesker, så har en anden historie om partiets holdninger vakt røre. Berlingskes internationale korrespondent, Uffe Taudal,skrev for nyligom den 61-årige Roland Ulbrich, som var en fremtrædende politiker fra Sachsen. Han skal i en afgørelse om et partimedlemskab have henvist til nazisternes berygtede »Reichsbürgergesetz« fra 1935, skrev medietLeipziger Volkszeitung. Selvom det er »en lidt uklar forbindelse til nazistisk tankegods«, så er det noget, »man i særlig grad skal holde sig fra i Tyskland«, og det har medvirket til at øge modstanden mod AfD i Tyskland. IfølgePoliticostår AfD i et gennemsnit af de seneste meningsmåling til at blive Tysklands næststørste parti, hvis der var valg i dag, med 20 procent af stemmerne.",
        "metadata": {
            "source": "https://www.berlingske.dk/skaerm/filmfestival-annullerer-afd-politikeres-invitation-til-galla",
            "image_url": "https://berlingske.bmcdn.dk/media/cache/resolve/image_x_large/image/176/1763040/24634715-a-sign-reading-not-yield-an-inch-for-afd-alterna.jpg",
            "publication_time": "Fredag d. 09. februar 2024, kl. 08.38",
            "author": "Joachim Talbro Paulsen",
            "related_links": [],
            "attachments": []
        }
    }
}