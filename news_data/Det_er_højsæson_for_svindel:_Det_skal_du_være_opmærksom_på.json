{
    "version": "1.0",
    "document": {
        "id": "https://www_berlingske_dk/dine-penge/det-er-hoejsaeson-for-svindel-det-skal-du-vaere-opmaerksom-paa",
        "title": "Det er højsæson for svindel: Det skal du være opmærksom på",
        "content": "Når hundredtusindvis af danskere 24. marts får milliarder af kroner tilbage i skat, er det ikke kun borgerne, der glæder sig. Det gør svindlerne også. Årsopgørelsen markerer nemlig højsæsonen for økonomisk svindel. »Det starter allerede nu, og jeg kan se, at vi allerede får eksempler på svindel tilsendt. Så advarselslamperne blinker allerede,« siger Lasse Karner, der er ekspert i svindelforebyggelse i Nordea. Svindlen ved årsopgørelsen går typisk ud på, at en ventende borger får tilsendt en e-mail eller sms fra nogen, der udgiver sig for at være fra Skattestyrelsen. I e-mailen står der, hvor mange penge man skal have retur i skat, og at man derfor skal opdatere sine kortoplysninger. Et eksempel på en phishing-e-mail, hvor en svindler udgiver sig for at være fra Skattestyrelsen.Fold sammenLæs mereFoto: Nordea. Svindlerne sender et link med i henvendelsen, som fører til en hjemmeside, der ligner skat.dk, men som ikke er det. Her kan man indtaste sine oplysninger og godkende med MitID – det kaldes phishing, altså at nogen fisker efter andres oplysninger. I2024 fik politietover 14.000 anmeldelser af forskellige typer phishing. Hos Nordea får man mange henvendelser fra kunder, der er blevet udsat for svindel i mange former. På en normal måned håndterer Nordea 200.000 opkald fra kunder, hvoraf 8.000 af dem handler om kortspærring og svindel. Og midt i marts ved årsopgørelsen er der særlig travlt i deres kundeservice, hvor mængden af henvendelser stiger. »Det er ret ekstremt og egentlig ganske bekymrende, at vi er kommet dertil, hvor man kan sidde med en kalender og vide nærmest med sikkerhed, at nu går vi ind i en periode, hvor rigtig mange danskere bliver ramt af svindel,« siger Lasse Karner. Svindlerne er blevet gode til at få alt til at fremstå troværdigt, mener Lasse Karner. »Før i tiden så de hjemmesider, som svindlerne linkede til, amatøragtige ud. Logoet sad lidt skævt, og der var formuleringer på mærkeligt dansk. Men i dag ser vi så bare, at de er enormt dygtige til at få lavet tro kopier af officielle hjemmesider. Så det kan være virkelig svært at se bare med det blotte øje, om det her er en ægte eller en falsk hjemmeside,« siger han. Svindlerne er blevet dygtigere rent teknisk end tidligere, og de har også fået god hjælp af kunstig intelligens, vurderer Lasse Karner. »Nogle af de faresignaler, som man før kunne prøve at advare imod, frafalder stille og roligt. Og det er bekymrende.« Det kan føles som et intimt indgreb at blive svindlet. For ikke nok med at mange danskere risikerer at miste store pengebeløb på det, så påvirker det også psyken, mener Lasse Karner. »I sidste ende kan borgeren miste sin tro på autoriteter og på, at man kan stole på den digitale virkelighed, vi lever i. I Danmark er vi blandt dem, der har den allerhøjeste tillid til hinanden, til samfundet og til myndighederne, og det prøver svindlerne at udnytte,« siger han. Der er flere ting, du kan gøre, hvis du får en uopfordret e-mail eller sms fra en myndighed. Konkret er der fire ting, som du bør være opmærksom på, vurderer Lasse Karner: Får du en mistænkelig e-mail, er det bedst helt at ignorere eller slette den. Ender man dog med at falde i svindlernes fælde, er det vigtigt, at man hurtigt tager kontakt til sin bank for at spærre sit betalingskort for at undgå mest muligt misbrug, påpeger Lasse Karner.",
        "metadata": {
            "source": "https://www.berlingske.dk/dine-penge/det-er-hoejsaeson-for-svindel-det-skal-du-vaere-opmaerksom-paa",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898397/24907166-det-er-hjsson-for-konomisk-svindel-nr-rsopg.jpg",
            "publication_time": "Tirsdag d. 11. marts 2025, kl. 12.35",
            "author": "Sofie Dyhm-Junge",
            "related_links": [],
            "attachments": []
        }
    }
}