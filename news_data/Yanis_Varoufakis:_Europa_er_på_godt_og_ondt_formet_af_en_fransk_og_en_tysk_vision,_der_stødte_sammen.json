{
    "version": "1.0",
    "document": {
        "id": "https://www_berlingske_dk/kommentar/yanis-varoufakis-europa-er-paa-godt-og-ondt-formet-af-en-fransk-og-en",
        "title": "Yanis Varoufakis: Europa er på godt og ondt formet af en fransk og en tysk vision, der stødte sammen",
        "content": "Blandt alle de europæiske politikere, som aldrig ledede deres egne lande, har Jacques Delors og Wolfgang Schäuble haft størst indflydelse på Europa. De to mænd, som døde i december med en dag imellem sig, formede på godt og ondt det EU, vi har i dag. Deres embedsperioder overlappede ikke helt hinanden, men deres bitre sammenstød over Europas fremtid skrev sig ind i historien. Og selvom deres indflydelse hver for sig er blevet bredt anerkendt, er den stærke årsagsforbindelse mellem deres modsatte visioner ogEUs aktuelle tilbagegangikke så klart forstået. At dømme efter de mange nekrologer huskes de to mænd for deres tilsyneladende forskelle: Delors som den flamboyante franskmand og romersk-katolske socialdemokrat, hvis drøm om et keynesiansk Europa var den britiske premierminister Margaret Thatchers mareridt; og Schäuble som den strenge tyske advokat, hvis finanspolitiske calvinisme skræmte de underskudsfinansierede sydeuropæiske og franske finansministre. Mens de begge var anerkendt som fremtrædende europæere, og dermed alle euroskeptikeres fjender, beskrives Delors som den mere utålmodige centralist i skarp modsætning til Schäuble, som ikke var meget for at afgive noget af det tyske parlaments magt til Bruxelles. Intet af dette er forkert. Men denne beskrivelse af de to mænds motivationer og bedrifter efterlader os med et ufuldstændigt – og måske misvisende – billede. Jacques Delors var formand for Europa-Kommissionen fra 1985 til 1995.Fold sammenLæs mereFoto: Bjarke Ørsted. Da den daværende vesttyske kansler, Helmut Kohl, i 1984 gav Schäuble hans første ministerpost, som juniorminister, havde Delors lige afsluttet en helvedesperiode som den franske præsident François Mitterrands første finansminister. Mitterrands regering, der bestod af socialister og kommunister, var i 1981 blevet valgt ind på et program, som gik imod offentlige besparelser og lovede egalitær vækst. Næsten umiddelbart efter dette valg flygtede den franske kapital i stride strømme til Tyskland. For at stoppe det måtte Delors enten devaluere francen betydeligt eller sætte renten op til et niveau, der ville kvæle økonomien. Under Det Europæiske Monetære System (EMS), som Tyskland og Frankrig med store fanfarer havde støbt i 1978, lå valutakurserne fast, og enhver devaluering af francen krævede tysk billigelse. Og for at give den krævede Tyskland en heftig pris: En nedgang i reallønnen (via et lønstop i en tid med høj inflation), hvilket netop var, hvad Mitterrand-regeringen var valgt ind på at kæmpe imod. Delors stod tilbage med to muligheder: at flå EMS-traktaten i stykker (og devaluere francen unilateralt) eller at sætte renten massivt op til 25 procent. Han valgte det sidste, men kapitalen flygtede stadig, mens den franske indkomst pr. indbygger faldt med over ti procent på tre år. I 1983 var Delors gået over til en fuld sparepolitik (herunder det lønstop, som Tyskland forlangte), de mest venstreorienterede ministre var gået, og Frankrig var på vej til at følge Tysklands strategi med at dæmpe inflationen for at bevare konkurrenceevnen (hvilket afspejlede sig i den stærke francpolitik, som var fremherskende op gennem 1990erne). Var det enden på Mitterrands socialistiske dagsorden? Nej, sagde Delors: For at kæmpe imod en stram budgetpolitik på europæisk plan var Frankrig først nødt til selv at følge denne sparepolitik. En fransk politik, som tilgodeså arbejdskraften, ville ifølge Delors altid blive bekæmpet af anglosfærens finansmarkeder, som ville handle francen ned og presse den franske stats låneomkostninger op, så kapitalen flygtede til Tyskland, og det blev nødvendigt at devaluere både den franske valuta og den franske stat. Den eneste måde at gennemføre deres dagsorden fra 1981 på, sagde Delors til Mitterrand, var at overbevise finansmarkederne om, at det var nytteløst at spekulere francen ned, fordi den var uløseligt bundet sammen med den mægtige tyske D-mark. Deres dagsorden ville stadig sejre, men kun på et paneuropæisk plan – et massivt projekt, som krævede, at man »indfangede« Bundesbank (ved reelt at indføre D-mark gennem en monetær union) og på den ene eller den anden måde tvang den tyske elite til at følge de franske socialisters dagsorden på europæisk plan. Mitterrand lod sig overtale af denne analyse og brugte i 1985 sin indflydelse til at få Delors udpeget til formand for Europa-Kommissionen. I Bruxelles skubbede Delors på for at indføre euroen via det berømteDelors-udvalg. Modsat de ægte føderalister, som ønskede en fuld demokratisk politisk union, var det aldrig planen for Mitterrand og Delors at afvikle den europæiske struktur for at træffe beslutninger mellem landene, som de mente passede bedre til deres mål om at udbrede den franske regerings prioriteter og metoder i Europa. De ønskede en monetær union, som i smug ville føre til en finanspolitisk (men ikke politisk) union, som Frankrig ville dominere. Ikke overraskende så Bundesbank det hele komme. Fra 1983 og frem begik den tyske centralbank en række aggressive pengepolitiske træk, som havde til hensigt at give Delors’ strategi et par på tuden. Blandt de tyske politikere var det Schäuble, der bakkede fuldt op om Bundesbanks projekt med at afværge Delors’ bjørnekram. Schäuble indså, at Delors var en mesterlig strateg, som forestillede sig Europa formet som et Storfrankrig, der brugte D-mark til at finansiere en socialdemokratisk politik. For at spænde ben for Delors var strategien hos Bundesbank og Schäuble at presse på for at skabe en meget mindre monetær union, som kun talte stater med overskud på betalingsbalancens løbende poster og ultralave budgetunderskud. Schäuble forstod, at det politisk og geostrategisk var vigtigt at inkludere Frankrig, men franskmændene måtte acceptere at miste suverænitet over deres statsbudget – en klar forudsætning for ethvert underskudsland, som ønsker at være i en valutaunion uden en tilsvarende finanspolitisk union. I september 1988 holdt Delors entalefor de britiske fagforeningers landsorganisation, TUC, som faldt sammen med fagforeningernes mørkeste stund – efterdønningerne af Thatchers tredje valgsejr. Delors opridsede her sin vision om et »Socialt Europa« som modstykke til »kapitalisternes klub«, som han kaldte det europæiske fællesmarked. At dømme efter det stående bifald, han fik, havde Delors overbevist de britiske arbejdstageres repræsentanter. Den dag begyndte det britiske Labour-parti sit ryk fra euroskepsis til eurofili. Samme dag, og af samme årsag, begyndte alarmklokkerne at bimle i Thatchers hoved. Få uger senere holdt hun sin berømteBrügge-tale– uden tvivl øjeblikket, da Brexit blev født – hvor hun advarede mod en europæisk »superstat«. Thatcher begiksamme fejlsom Mitterrand: Hun undervurderede Schäubles evne til at knuse Delors’ projekt. Det var en let fejl at begå. Snart gav Berlin-murens fald et massivt skub til Delors’ ambitioner. For med Thatchers modstand mod en tysk genforening havde Mitterrand pludselig den løftestang, han skulle bruge til at tvinge Kohl til at gå med til en større eurozone, som ikke kun omfattede Frankrig, men også andre underskudslande som Spanien, Portugal og i sidste ende også Grækenland. Wolfgang Schäuble var tysk finansminister fra 2009 til 2017.Fold sammenLæs mereFoto: Stephane Mahe/Reuters/Ritzau Scanpix. At acceptere en stor og uensartet eurozone som prisen for, at Frankrig gik med til den tyske genforening, var en kamp, som Schäuble og Bundesbank gik med til at tabe. Men Schäuble opgav ikke kampen. Mitterrand og Delors, men også Schäuble og Bundesbank, vidste hele vejen igennem, at en uensartet monetær union uden en finanspolitisk union var skrøbelig – især hvis den også var uden en bankunion. De forudså alle, at en alvorlig finanskrise ville tvinge Europas politiske klasse til enten at skabe et føderalt finansministerium, opløse den eksisterende eurozone eller acceptere Europas permanente forfald. Men de stod i et dødvande på grund af konflikten mellem Delors, der (med Mitterrands opbakning) ønskede, hvad Thatcher opfattede som en dystopisk superstat, ogSchäubles vision(med opbakning fra Bundesbank) om en mindre eurozone inden for et EU i flere hastigheder. Derfor ventede de alle på det næste store slag, som ville blive udløst af den første alvorlige finanskrise. Da den kom, to årtier senere, havde Delors trukket sig tilbage, og Schäuble var Tysklands finansminister, hvorved han dominerede Eurogruppen – det uformelle råd for eurozonens finansministre. Da krakket i Lehman Brothers i 2008 udløste dominokrak i tyske og franske banker og to år senere den græske statsbankerot, vidste Schäuble, at »spillet er i gang«. Schäuble forudså, at franskmændene med Delors’ stafet i det efterhånden tre årtier lange løb ville bruge krisen til at presse på for at opnå deres mangeårige mål om en finanspolitisk union – med fælles gældshæftelse som første skridt. Hans forsvarsstrategi var at foreslå, at insolvente lande skulle opfordres og hjælpes til at forlade euroen. Pludselig var Grexit et alternativ til hårde besparelser og urimelig intern devaluering. Som praktiserende protestantisk ordoliberal med foragt for makroøkonomi troede Schäuble på en stram budgetpolitik. Under den tyske genforening spillede han en fremtrædende rolle i at fattiggøre og aktivt afindustrialisere Østtyskland af præcis samme årsag, som efter 2010 gjorde ham til forkæmper for, at hele Europa skulle føre en stram budgetpolitik: Han ville bevare efterkrigstidens merkantilistiske vesttyske erhvervsmodel. Men selv Schäuble forstod, at den sparepolitik, som mellem 2010 og 2015 blev påtvunget Grækenland, var alt for destruktiv. Hvordan ved jeg det? Det gør jeg, for da jeg var græsk finansminister, brugte vi timer på at diskutere disse ting, oghan sagde det til migved flere lejligheder. Under en af disse samtaler gik han så vidt som til at bekræfte, at eurozonen efter hans mening var »forkert skruet sammen« og behøvede en politisk union, som franskmændene var imod. »Det ved jeg godt,« sagde jeg for at opfordre ham til at tale videre. »De ville bruge jeres D-mark uden at afgive suverænitet.« Han nikkede bekræftende. »Ja, det er rigtigt. Og det vil jeg ikke acceptere,« fortsatte han. »Så du kan nok se, at det eneste, jeg kan gøre for at holde sammen på det her, er større disciplin. Enhver, der ønsker euroen, må acceptere disciplin. Og det vil blive en meget stærkere eurozone, hvis disciplinen kommer med Grexit.« Schäuble nærede ingen illusioner. At presse Grækenland ud af eurozonen havde ikke så meget med Grækenland at gøre og alt at gøre med Frankrig og Delors’ vision. Han ville have Frankrig til at forstå, at hvis de ville have euroen (som han to gange under vores samtaler omtalte som D-mark), så måtte de tage imod trojkaen i Paris og droppe Delors’ drøm om et Storfrankrig i EUs klæder. Når han insisterede på Grexit, var det en alt andet end subtil besked til den franske politiske kaste: Ligesom Grækenland kan I kun slippe for en stram sparepolitik, hvis I står uden for euroen. Logikken bag Schäubles standpunkt var simpel: På grund af eurozonens dårlige arkitektur havde Europa efter 2008 tre valgmuligheder, som han stillede op i følgende rækkefølge: Schäubles foretrukne valg var et græsk exit fra eurozonen. Det ville i løbet af få dage også få Italien og andre underskudslande til at følge Grækenland og dermed realisere Bundesbanks oprindelige plan om en lille merkantilistisk eurozone inden for et større fællesmarked. Den franske elite, og deres modparter i Italien, Spanien og Grækenland, var stærkt imod denne valgmulighed, fordi de stadig ville have deres indenlandske aktiver gjort op i euro. For at skjule deres knap så dydige motiv råbte de op om, at det var på tide at gennemføre Delors’ oprindelige plan om en finanspolitisk union. Men deres dobbeltmoral sås tydeligt af, at selv de franske socialister ikke var villige til at supplere den finanspolitiske union med en politisk union, da Frankrigs nationale suverænitet ellers kom i fare. Schäuble følte sig nødsaget til at slå i bordet: Delors-planen var ikke acceptabel, ikke mindst fordi den ville være politisk umulig at få gennem de forskellige landes parlamenter. Hvis stærkt forgældede lande ville beholde euroen, så var det dem (og ikke Tyskland), som måtte tvinge massive, uhensigtsmæssige besparelser ned over deres befolkninger (det dårlige valg). Til hans ærgrelse gik de med til det. Og helt afgørende stillede hans egen kansler, Angela Merkel, under indflydelse af Mario Draghi, der dengang ledede Den Europæiske Centralbank, sig over på deres side og behandlede sin finansminister med betydelig foragt. En knækket Schäuble gik med til Merkels valg vel vidende, at så stram en sparepolitik og omfattende brug af seddelpressen varalt andet end optimaltog ville være skadeligt for ikke bare underskudslandene, men også hele EU. Næsten øjeblikkeligt signalerede han, at han var parat til at forlade finansministeriet og trække sig halvt tilbage. Merkel afviste, ikke for første gang, at lade ham få æren af at blive præsident for Forbundsrepublikken og tilbød ham i stedet den trøstepræmie at blive formand for Forbundsdagen. I dag ligger både Delors’ og Schäubles visioner i ruiner, som var det en græsk tragedie. Håndteringen af eurokrisen begravede Delors’ vision om Europa i et socialdemokratisk Storfrankrigs billede ogødelagdeSchäubles forsøg på at beskytte den efterkrigsmodel, der har været hjertet i et finanspolitisk suverænt Tyskland, som fortsat er ved at gå tabt i et merkantilistisk Europa. Dengang euroen stadig kun var på tegnebordet, kunne hverken Delors eller Schäuble have forestillet sig, og de ville heller ikke have billiget, hvor håbløst Europa ville tackle den uundgåelige eurokrise. Kombinationen af massive besparelser og en gavmild pengepolitik, der bevarede eurozonen i sin oprindelige udformning, som både Delors og Schäuble gjorde ret i ikke at betragte som levedygtig, er netop årsagen til, at Europa nu erpolitisk fragmenteretog befinder sig i etsekulært forfald. Historien har endnu en gang vist sig at være en hård læremester for bemærkelsesværdige europæere, som nægtede at indse, at Europas interesser står i direkte modsætning til dets herskende klassers interesser. Yanis Varoufakis er tidligere græsk finansminister, leder af partiet MeRA25 og professor i økonomi ved Athens Universitet. Copyright: Project Syndicate, 2024 –www.project-syndicate.org Oversættelse: Bibi Christensen",
        "metadata": {
            "source": "https://www.berlingske.dk/kommentar/yanis-varoufakis-europa-er-paa-godt-og-ondt-formet-af-en-fransk-og-en",
            "image_url": "https://berlingske.bmcdn.dk/media/cache/resolve/image_x_large_vertical/image/175/1757808/24623079-yanis-varoufakis-var-grsk-finansminister-under-eu.jpg",
            "publication_time": "Mandag d. 29. januar 2024, kl. 17.28",
            "author": null,
            "related_links": [],
            "attachments": []
        }
    }
}