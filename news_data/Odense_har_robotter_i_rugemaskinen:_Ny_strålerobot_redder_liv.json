{
    "version": "1.0",
    "document": {
        "id": "https://www_berlingske_dk/virksomheder/odense-har-robotter-i-rugemaskinen-ny-straalerobot-redder-liv",
        "title": "Odense har robotter i rugemaskinen: Ny strålerobot redder liv",
        "content": "Odenseanske Blue Ocean Robotics modtager forespørgsler fra hele verden efter lanceringen af en robot til desinfektion på hospitaler. »Vi viste den første gang frem på verdens største rengøringsmesse og vakte en del opsigt, fordi det er den første af sin slags,« fortæller Simon Falden, business developer hos Blue Ocean Robotics. Effektiv desinfektion af hospitaler er et spørgsmål om liv og død. I USA vurderer myndighederne, at hospitalsinfektioner førte til 99.000 dødsfald i 2013. I Danmark vurderes tallet til at ligge mellem 2.000 og 3.000. De hidtidige løsninger har imidlertid været ineffektive og dyre, men det råder Blue Ocean Robotics’ nye UV-robot bod på.  Men der er meget mere robotter kan gøre på hospitaler og i samfundet generelt, fortæller Claus Risager, topchef og en af Blue Ocean Robotics’ tre grundlæggere: »30 procent af driftsomkostningerne på et hospital går til logistik. På at flytte patienter, læger, sygeplejersker, varer og så videre. Robotter kan gøre en kæmpe forskel.« Blue Ocean Robotics har allerede gjort en forskel i selskabets treårige levetid, hvor det har nået en trecifret millionomsætning og nu tæller over 100 medarbejdere. Tidligere på året udnævnte IT-magasinet CIOReview den fynske virksomhed til a være en af de 20 mest lovend­e robotproducenter i 2016. FAKTARobotterne kommerInvesteringerne i robotteknologi vil blive næsten fordoblet frem til 2019. Ifølge analysefirmaet IDC blev der i 2015 spenderet 71 milliarder dollar på nye robotter, og fire år senere vil tallet være 135 milliarder.FOLD UD Investeringerne i robotteknologi vil blive næsten fordoblet frem til 2019. Ifølge analysefirmaet IDC blev der i 2015 spenderet 71 milliarder dollar på nye robotter, og fire år senere vil tallet være 135 milliarder. Blue Ocean Robotics’ produkt er nye virksomheder: »Vi er en slags rugemaskine for nye robotter og robotvirksomheder. Det foregår altid gennem partnerskaber, og vi er med hele vejen til opstart af salg, eksportmarkeder og så videre. Derefter er det tid til at sætte virksomheden fri, et spinout, hvor vi får etableret en ejerkreds,« fortæller Claus Risager. I dag har Blue Ocean Robotics 22 virksomheder i ruge­maskinen, og porteføljen dækker blandet andet uddannelse, sundhed, produktion, logistik og sundhed.  Mens teknologien spreder sig ud over mange markeder, skal virksomhedens forretningsmodel være en konstant, forklarer Claus Risager: »Jeg mener, at vi har en ret unik model, som er meget effektiv, også hvad angår økonomi. Men du skal også være villig til at tage risici for at kunne følge med markedet. Vi sælger robotter, før dokumentationen er i orden, fordi vi finder kunder, der er villige til at tage risikoen. Mange traditionelle virksomheder ville bruge måske et år på dokumentation inden lancering,« siger han.  Blue Ocean Robotics har hjemme i Odenses robotklynge, der i dag tæller mere end 80 virksomheder og 2.200 ansatte. Klyngen er ikke opstået ved en tilfældighed. Den blev grundlagt for 25 år siden med udgangspunkt i blandt andet samarbejde mellem industrivirksomheder og SDU om robotteknologi, fortæller Adam Lebech, som er branchedirektør for DI Digital: »Vi kan se, at klynger af højteknologiske virksomheder ofte har en meget stærk tilknytning til lokale forskningsmiljøer. I Odense har man i dag en stærk robotklynge ikke mindst takket være et stærkt udviklingsmiljø omkring universitetet. Det skaber nye virksomheder, som yderligere styrker forskningsmiljøet og tiltrækker nye stærke forskere.« ",
        "metadata": {
            "source": "https://www.berlingske.dk/virksomheder/odense-har-robotter-i-rugemaskinen-ny-straalerobot-redder-liv",
            "image_url": "https://berlingske.bmcdn.dk/media/cache/resolve/image_x_large/image/12/125940/15514425-08busbusiness-140956jpg.jpeg",
            "publication_time": "Søndag d. 20. november 2016, kl. 20.00",
            "author": null,
            "related_links": [],
            "attachments": []
        }
    }
}