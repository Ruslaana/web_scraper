{
    "version": "1.0",
    "document": {
        "id": "https://www_berlingske_dk/internationalt/israel-har-i-aar-besat-mere-land-end-i-tre-aartier-en-vaesentlig",
        "title": "Israel har i år besat mere land end i tre årtier: »En væsentlig barriere for fred«",
        "content": "Man skulle tro, at Israel havde sine militære hænder fulde med sin omfattende militære indsats i Gazastriben, som har været i gang siden efteråret. Men ikke desto mindre har Israel i 2024 besat mere palæstinensisk land på Vestbredden end noget andet år i løbet af de seneste tre årtier. Det viser en opgørelse ifølgeThe Wall Street Journalpå baggrund af information, som den israelske regering selv har offentliggjort. Så sent som onsdag annoncerede den israelske regering, at den havde overtaget kontrollen med knap 1.300 hektarer. Og siden årsskiftet har Israel besat i alt omtrent 2.331 hektar land på Vestbredden, som allerede er plastret til med bosættelser, vejspærringer og andre forhindringer. Besættelserne efterfølges ofte af, at israelske bosættere slår sig ned i beskyttede enklaver på områderne. Ifølge den israelske organisationPeace Now, som blandt andet holder styr på udviklingen i bosættelserne, og som advokerer for fred mellem Israel og Palæstina, er næsten halvdelen af den mængde land på Vestbredden, der er blevet besat siden 1993, blevet besat i år. 1993 var året, hvor den første af de to såkaldte Oslo-aftaler mellem Israel og Den Palæstinensiske Befrielsesorganisation blev underskrevet i et forsøg på at nå frem til fred mellem parterne. Danmark og adskillige andre vestlige og europæiske lande har i årevis tid gentaget over for Israel, at man ønsker et stop for nye israelske bosættelser på Vestbredden. Senest protesterede EUs udenrigschef, Josep Borrell, i marts på vegne af EU-landene, da Israel besluttede at oprette ikke færre end 3.000 nye bosætterenheder i den besatte Vestbredden. Den protest bakkede udenrigsminister Lars Løkke Rasmussen (M) op om i en udtalelse, der blandt andet blev sendt ud på det sociale medie X. »Vi understreger, at bosættelserne er ulovlige i henhold til folkeretten og en væsentlig barriere for fred,« udtalte Lars Løkke, og Udenrigsministeriet henviser fortsat til den udtalelse.  DK UM@larsloekke: DK støtter op om EU’s opfordring til Israel om at trække seneste beslutning om at bygge over 3.000 nye bosætterenheder i det besatte Vestbredden tilbage. Vi understreger, at bosættelserne er ulovlige i henhold til folkeretten og en væsenlig barriere for fred.https://t.co/HboK8kmeTl Trods pres fra Israels allierede i Vesten for, at landet trækker sig ud af besatte områder og deeskalerer situationen, har tiden siden terrorangrebet på Israel 7. oktober sidste år kun budt på en tiltagende voldelig situation på Vestbredden, hvor flere end 500 palæstinensere ifølge The Wall Street Journal er blevet dræbt i perioden. Israel fastholder officielt, at man kun annekterer land, der ikke er ejet af private palæstinensere, men ifølge Peace Now findes der masser af eksempler på, at palæstinensere er blevet forvist fra deres land af israelske soldater eller bosættere.",
        "metadata": {
            "source": "https://www.berlingske.dk/internationalt/israel-har-i-aar-besat-mere-land-end-i-tre-aartier-en-vaesentlig",
            "image_url": "https://berlingske.bmcdn.dk/media/cache/resolve/image_x_large/image/181/1813529/24744104-bygningerne-skyder-op-i-den-ulovlige-bosttelse-r.jpg",
            "publication_time": "Torsdag d. 04. juli 2024, kl. 17.59",
            "author": "Rasmus Bragh Schulz",
            "related_links": [],
            "attachments": []
        }
    }
}