{
    "version": "1.0",
    "document": {
        "id": "https://www_berlingske_dk/virksomheder/google-forhandler-med-musikgigant-om-stemmer-og-musik-til-snydesange",
        "title": "Google forhandler med musikgigant om stemmer og musik til snydesange",
        "content": "Internetgiganten Google og musikgiganten Universal Music forhandler om retten til, at kunstige intelligenser kan bruge kunstneres stemmer og melodier som grundlag, når de skaber nye sange. Dermed forsøger musikbranchen at tjene penge på det, der anses for en af de største trusler mod den. Det skriver den britiske finansavis Financial Times efter at have talt med fire kilder, der kender til forhandlingerne. Kunstige intelligenser som chatbotten ChatGPT, der blev åbnet for offentligheden 30. november 2022, er programmeret til – foruden at kunne skrive i naturligt sprog – at kunne programmere, skrive længere tekster og digte samt lave nye sange. Alt, hvad de kunstige intelligenser foretager sig,sker på baggrund af det materiale, som de er fodret med. For ChatGPTs vedkommende gælder det en kopi af internettet, hvorved også forkerte og misvisende oplysninger følger med i puljen. Softwaren bag den kunstige intelligenskan kunstigt skabe nye musiknumre, når man har givet den en række stikord, der beskriver, i hvilken retning resultatet skal gå – for eksempel at de skal lyde som en bestemt kunstner. Frank Sinatras stemme er således blevet brugt på en udgave af hiphopsangen »Gangsta's Paradise«, mens Johnny Cash kunstigt lægger stemme til popnummeret »Barbie Girl«. De nye musiknumre skabes nærmest øjeblikkeligt og bliver i mange tilfælde lagt online, så de kan streames. Det fik i maj i år den svenske musikstreamingtjeneste Spotify, der er verdens største, til atfjerne titusinder af sange skabt af kunstig intelligens-software. Og Universal Music selv skruede bissen på og truede med sagsanlæg, ligesom alle streamingplatforme blev rådet til at tage fat om problemet. Ifølge Financial Times er forhandlingerne mellem Google og Universal Music på et tidligt stadie. Der er derfor ikke udsigt til en snarlig aftale, men målet er at tilbyde et værktøj, hvor fans lovligt kan skabe ny musik på baggrund af deres idoler, således at rettighedshaverne får deres penge. Kunstnerne vil så få mulighed for selv at sige ja eller nej til at springe med på vognen. Verdens tredjestørste musikselskab, Warner Music, skal ligeledes være i forhandlinger med Google. Hverken Warner Music, Universal Music eller Google vil kommentere forhandlingerne. Google har lanceretsin egen konkurrent til ChatGPT, nemlig Bard. Bard blev i midten af juli åbnet for også danske brugere og kan – ligesom ChatGPT – forstå og skrive dansk. Musikbranchen sammenligner fremkomsten af sange skabt af kunstig intelligens med tiden, kort efter at det Google-ejede YouTube for alvor blev populært. Her begyndte brugerne at anvende kendt musik som underlægning på deres videofilm, og branchen indledte et hårdt og langvarigt slagsmål med YouTube for at få betaling for rettighederne. I dag er aftalerne på plads, og musikbranchen får hvert år udbetalt omkring to milliarder dollar (13,62 milliarder kroner).",
        "metadata": {
            "source": "https://www.berlingske.dk/virksomheder/google-forhandler-med-musikgigant-om-stemmer-og-musik-til-snydesange",
            "image_url": "https://berlingske.bmcdn.dk/media/cache/resolve/image_x_large/image/170/1702932/24495067-pix-frank-sinatra.jpg",
            "publication_time": "Onsdag d. 09. august 2023, kl. 08.20",
            "author": "Thomas Breinstrup",
            "related_links": [],
            "attachments": []
        }
    }
}