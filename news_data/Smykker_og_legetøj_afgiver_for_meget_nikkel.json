{
    "version": "1.0",
    "document": {
        "id": "https://www_berlingske_dk/danmark/smykker-og-legetoej-afgiver-for-meget-nikkel",
        "title": "Smykker og legetøj afgiver for meget nikkel",
        "content": "Den belægning, der på smykker og legetøj skal forhindre frigivelse af nikkel, virker i nogle tilfælde ikke i tilstrækkelig grad. Det viser en undersøgelse fra Miljøstyrelsen. De har kigget på øreringe, piercingsmykker og legetøj fra både danske, europæiske og ikkeeuropæiske butikker. »Det er ikke ulovligt, at produkter indeholder nikkel. Det er frigivelsen af stoffet, der er en grænseværdi på inden for EU,« siger Maria Thestrup Jensen, AC-tekniker hos Miljøstyrelsen. En lang række af produkterne forsynet med en belægning. Den skal forhindre eller reducere frigivelsen af nikkel i produktet. Alligevel viste undersøgelsen, at 15 af de 63 produkter, Miljøstyrelsen har kigget på, frigav nikkel i en påviselig mængde. Otte af disse produkter overskred EUs grænseværdi for frigivelse af nikkel. »Vi havde ikke forventet at se så markante overtrædelser på et område, som egentlig er ret velreguleret i EU,« siger Maria Thestrup Jensen. Ifølge Miljøstyrelsen viser det, at den beskyttende belægning i nogle tilfælde ikke er af høj nok kvalitet til at forhindre frigivelsen af nikkel. Undersøgelsen viste også, at det har en betydning, hvor produkterne kommer fra. Andelen af produkter, der overskred grænserne for nikkelfrigivelse, var omkring dobbelt så stor for produkter købt i webshops uden for EU, som for produkter købt i Danmark. »Det kommer ikke bag på os, at produkter købt uden for EU udgør størstedelen af overtrædelserne.« »Kemikalielovgivningen, der regulerer frigivelse af nikkel fra produkter, gælder ikke, når produktet er solgt uden for EU,« lyder det fra Maria Thestrup Jensen. Nikkel er et stof, der kan forårsage hudallergi. Ifølge Videnscenter for Allergi er det en af de hyppigste årsager til kontaktallergi. Allergien hænger typisk sammen med brug af uægte smykker. Et tegn på nikkelallergi er hudeksem i det område, hvor man bruger et produkt, der indeholder nikkel. »Er man i tvivl, om et produkt indeholder nikkel, kan man købe en nikkeltest på apoteket, som man kan teste sine smykker med,« siger Maria Thestrup Jensen. Miljøstyrelsens råd til forbrugerne er, at hvis man udvikler eksem efter brug af produkter, der indeholder nikkel, skal man stoppe med at bruge produktet. /ritzau/ ",
        "metadata": {
            "source": "https://www.berlingske.dk/danmark/smykker-og-legetoej-afgiver-for-meget-nikkel",
            "image_url": "https://berlingske.bmcdn.dk/media/cache/resolve/image_x_large_vertical/image/163/1633988/24312323-.jpg",
            "publication_time": "Mandag d. 09. januar 2023, kl. 12.53",
            "author": null,
            "related_links": [],
            "attachments": []
        }
    }
}