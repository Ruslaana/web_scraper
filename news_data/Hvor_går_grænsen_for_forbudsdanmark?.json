{
    "version": "1.0",
    "document": {
        "id": "https://www_berlingske_dk/politik/hvor-gaar-graensen-for-forbudsdanmark",
        "title": "Hvor går grænsen for forbudsdanmark?",
        "content": "Danske politikere har i løbet af de sidste 14 år fremsat 1.200 forslag om påbud eller forbud, der på den ene eller anden måde skal regulere, hvordan vi kan leve vores liv. Men det er alt for mange, mener både den borgerlige tænketank CEPOS og det borgerlige netværk Anti Forbud Danmark, der i den liberale ånd nu blæser til kamp mod den gængse opfattelse af forbud. - Vi bør tage de mange forbud op til revision og vurdere, om de stadig giver mening,lyder det i dagens udgave af Berlingskefra Martin Geertsen, som er initiativtager til Anti Forbud Danmark og folketingskandidat for Venstre.  I etdebatindlæglængere inde i avisen, lyder de samme advarende ord fra CEPOS’ chefjurist, Jacob Mchangama. Han kritiserer især oppositionen for at fremsætte forslag om forbud, der griber alt for dybt ind i den personlige frihed. - Der er en klar tendens til, at antallet af foreslåede forbud/påbud stiger kraftigt, når man kommer i opposition. Beslutningsforslagene anvendes ofte for at markere handlekraft vel vidende, at de oftest bortfalder på grund af manglende tilslutning, skriver Jacob Mchangama, der samtidigt konstaterer, at grundloven kun i ringe omfang beskytter den personlige frihed, når det gælder forbud. Men hvordan opstiller man en grænse for, hvornår forbud ikke må og gerne må gribe ind i den enkelte borgers personlige frihed? - Det kan være svært at sætte den grænse. Men man kunne starte med at sige, at der kun indføres forbud på områder, hvor man skader andre. Grundpræmissen i det liberale frie demokrati har aldrig været, at vi blander os i, hvad borgerne må og ikke må, jo mindre det griber ind i andres frihed. Betyder det, at du er imod selepåbuddet, selvomundersøgelser viser,at det er det mest livreddende sikkerhedsudstyr nogensinde opfundet til bilen?  - Jeg kan ikke se, at et selepåbud er bydende nødvendigt, så længe du ikke gør skade på andre. Det bør være borgerens eget ansvar, om man ønsker at bruge selen. Desuden kan man komme langt med oplysning, det viser faldet i antallet af rygere jo f.eks.  Du er imod rygeforbuddet, da du også mener, det bryder ind i den personlige frihed. Men er det ikke ligeså meget en personlig indgriben fra rygernes side, at udsætte andre for passiv rygning? - Nej, det må være restauratørernes eget valg, om de vil tillade rygning i deres virksomhed. Folk, der ikke ønsker at blive udsat for røgen, kan jo blot vælge steder, hvor der ikke må ryges. Jeg kan ikke se, hvorfor staten skal blande sig i det, og jeg er endda ikke-ryger, siger Jacob Mchangama. Mange af de 1.200 påbud og forbud, som du kritiserer, handler om kemikalier og andre sundhedsskadelige ting. Er det ikke meget naturligt, at man opstiller flere forbud, når man får mere viden? - Det kommer an på, hvor evidensbaseret det er. Er der bevis for, at et givent kemikalie er sundhedsfarligt, skal man i visse sammenhænge overveje at forbyde det. Men problemet er, at mange politikere overreagerer. Enhedslisten går jo nærmest ind for, at alle kemikalier skal forbydes, siger Jacob Mchangama, der efterlyser, at politikerne har mere tiltro til borgerne.  - Oppositionen foreslår, at man forbyder reklamer rettet mod børn. Præmissen for forslaget er åbenbart, at man ikke mener, at danske forældre er i stand til at sætte grænser for deres børn, siger Jacob Mchangama. Havarikommissionen for Vejtrafikulykker harnetop bedt Folketingetom, at forbyde bilister at SMS’e bag rattet, fordi de er til fare for sig selv og deres omgivelser, når de fjerner koncentrationen fra vejen. Hvad synes du om det? - Hvis det kan bevises, at man er til fare for andre ved at SMS’e, så er jeg for, at man forbyder det. Der kan trækkes en parallel til spritkørsel, hvor bilister også udgør en stor fare for andre, siger CEPOS' chefjurist. Anti Forbud Danmark har forslået, at alle fremtidige forbud skal have en automatisk udløbsdato på to år. Hvis forbuddet viser sig at virke, kan Folketinget beslutte at forlænge det. Både Venstre og Socialdemokraterne har udtrykt sig positivt over for forslaget. ",
        "metadata": {
            "source": "https://www.berlingske.dk/politik/hvor-gaar-graensen-for-forbudsdanmark",
            "image_url": "https://berlingske.bmcdn.dk/media/cache/resolve/image_x_large/image/97/975981/4362679-sikkerhedssele.jpg",
            "publication_time": "Tirsdag d. 19. juli 2011, kl. 11.46",
            "author": "David Tarp",
            "related_links": [],
            "attachments": []
        }
    }
}