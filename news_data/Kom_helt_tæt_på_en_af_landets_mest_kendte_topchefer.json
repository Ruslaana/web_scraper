{
    "version": "1.0",
    "document": {
        "id": "https://www_berlingske_dk/business/kom-helt-taet-paa-en-af-landets-mest-kendte-topchefer",
        "title": "Kom helt tæt på en af landets mest kendte topchefer",
        "content": "Med »Miraklet i LEGO« skrev chefredaktør Niels Lunde den ultimative fortælling om Legos nedtur, inden en turnaround skabte afsæt for succes i næsten ubegribelig skala. Som mange forældre ved her kort før jul, klager legetøjsbutikkerne igen over, at de ikke kan få nok klodser fra Billund, selv om produktionen er gearet voldsomt op. Lego flås simpelthen ned af hylderne. Kloden over. Helt fortjent er »Miraklet i Lego« blevet en nyklassiker i managementlitteraturen. FAKTABjørnen fra AlsNiels Bjørn Christiansen blev civilingeniør i 1991 med et afsluttet studiekaraktergennemsnit på 12,2 på 13-skalaen – hvilket angiveligt ikke er slået – og da han tog en MBA på INSEAD, blev han årets bedste. Han har været forbi McKinsey & Co, Hilti Corporation og GN Store Nord, inden han i 2004 blev executive vice president i Danfoss og medlem af direktionen for Danfoss A/S. Året efter blev han COO, dernæst vice CEO i 2006 og CEO i 2008. Derudover sidder han i bestyrelsen for Axcel (formand), A.P. Møller – Mærsk, William Demant Holding og Danmarks Tekniske Universitet . Og han spiller en fremtrædende rolle i DI. På vandrørene nævnes han som kandidat til en dag at sidde i hjørnekontoret på Esplanaden.FOLD UD Niels Bjørn Christiansen blev civilingeniør i 1991 med et afsluttet studiekaraktergennemsnit på 12,2 på 13-skalaen – hvilket angiveligt ikke er slået – og da han tog en MBA på INSEAD, blev han årets bedste. Han har været forbi McKinsey & Co, Hilti Corporation og GN Store Nord, inden han i 2004 blev executive vice president i Danfoss og medlem af direktionen for Danfoss A/S. Året efter blev han COO, dernæst vice CEO i 2006 og CEO i 2008. Derudover sidder han i bestyrelsen for Axcel (formand), A.P. Møller – Mærsk, William Demant Holding og Danmarks Tekniske Universitet . Og han spiller en fremtrædende rolle i DI. På vandrørene nævnes han som kandidat til en dag at sidde i hjørnekontoret på Esplanaden. Helt så spektakulær er beretningen »Det ny Danfoss – sådan forvandlede Niels B. Christiansen landets største virksomhed« – ikke. Lego er ikke til at slå som medrivende case, og det er ikke så overraskende at se Niels B. Christiansen i rollen som stilsikker CEO, som det var at se det ukendte ­whizz-kid, Jørgen Vig Knudstorp, springe ud som Legos redningsmand. Men tøv ikke. For der er i den grad grund til at læse bogen om Danfoss og Niels B. Christiansen. Niels Lunde har minutiøst fulgt den transformation af Danfoss, som Niels B. Christiansen har gennemført, siden han blev udnævnt til CEO i 2008, praktisk taget samtidig med, at Lehmann Brothers kollapsede i USA.  Da finanskrisen eksploderede i al sin destruktive kraft, viste Danfoss sig overraskende sårbar. Og bogen fortæller, hvordan Niels B. Christiansen måtte træffe rå beslutninger. Tusinder af ansatte blev skåret væk. Punkt for punkt følger Lunde den akutte krisehåndtering og det systematiske arbejde med at udforme strategien»Core & Clear«,som Christiansen fik på plads i samspil med sin COO, Kim Frausing. Strategien foldes ud via tre faser: 1. Get the Basics Right. 2. Get Going. 3. Going Great. Det er Niels Lundes fortjeneste, at han beskriver processen så tæt og dermed giver læserne et unikt indblik i en topleders værktøjskasse. Æren for at have åbnet virksomheden bør tilfalde Niels B. Christiansen, og at det netop er ham, som har truffet dette valg, er ikke tilfældigt. For han kombinerer et knivskarpt intellekt og stærke lederevner med åbenhed og tilgængelighed. Nogle vil sige, at han vel blot har ønsket sig PR. Men det vil være at undervurdere Niels Lunde og Niels B. Christiansen. Det stikker dybere. Niels B. Christiansen er dybt fagligt optaget af at udvikle Danfoss, og han er ikke bange for at blive set i kortene og blive bedømt ned i detaljen.  Men også en anden facet ved Niels B. Christiansen er interessant. For lige så gæstfrit, han inviterer omverdenen ind i Danfoss, ja lige så aktiv er han udenfor. Han sætter dagsordener i medierne og trænger gerne ind i politikernes maskinrum. Alt sammen sker det i et forsøg på at få landets virksomheder – og dansk erhvervsliv i bred forstand – eksponeret. I de seneste år har han bl.a. været formand for Produktionspanelet, som af den tidligere regering blev bedt om at komme med forslag til at fastholde og udvikle industriproduktion i Danmark. I slutrapporten fra den 13. maj anbefalede panelet bl.a.: – at SMVers investeringer i viden og produktionsteknologi skal løftes. – at investeringsklimaet skal være på mindst samme niveau med sammenlignelige lande. – at forskning og udvikling af avanceret produktion skal op i international topklasse. – at erhvervsøkonomiske byrder og omkostninger skal bringes ned på niveau med sammenlignelige lande. – at adgangen til nødvendig arbejdskraft skal forbedres.  I forbindelse med præsentationen understregede Niels B. Christiansen, at produktion er en økonomisk drivkraft for det danske samfund og en forudsætning for nogle af landets mest værdiskabende job. »Produktionens rolle i dansk økonomi skal styrkes, så samspillet mellem produktion, forskning, udvikling og service giver grobund for gode job i Danmark,« lød det. Nogle vil indvende, at hverken forslagene eller udtalelserne er udtryk for raketvidenskab. Men pointen er, at den tidligere regering slog ind på denne dagsorden, og det samme ønsker den nye V-regering at gøre. Efter regeringsskiftet har erhvervs- og vækstminister, Troels Lund Poulsen bedt panelet om at fortsætte arbejdet. Udo ver at lede panelet har Niels B. Christiansen en platform i DI og Fremstillingsindustrien. Han er også medlem af bestyrelsen for DTU, hvilket giver ham et afsæt til at tale om industri- og erhervspolitik samt uddannelse og forskning, herunder en styrkelse af de tekniske videnskaber. Han taler med toppolitikere, og flere folkevalgte bliver med jævne mellemrum inviteret til Danfoss, for Niels B. Christiansen vil gerne hale dem ud i virkeligheden, så de kan lære om produktion i praksis. Ændrer det noget? Burde han ikke koncentrere sig 100 procent om Danfoss? Svaret er, at hvis erhvervsledere vil have indflydelse og påvirke deres rammevilkår, må de stille op. Gør de tingene rigtigt, vil politikerne også lytte.  Sagen er, at forbløffende få folkevalgte har erfaring fra produktion og erhvervsliv. Derfor har de brug for at høre om konkurrencepresset fra den store verden, sådan som toplederne oplever det. De har behov for at høre om nye markedsmuligheder. Og de har i høj grad brug for at få input til at skabe de mest effektfulde erhvervspolitiske udspil. Dette gælder ikke alene for politikerne på Christiansborg, men i høj grad også for de folkevalgte i kommuner og regioner, som i de senere år er blevet mere fokuseret på virksomhedernes behov. Mange møder mellem politikere og erhvervsfolk sker bag lukkede døre. Men det kan være vigtigt og nødvendigt også at kunne sætte rammen for den offentlige debat, så vælgerne mindes om erhvervslivets betydning. Her har topledere den fordel, at de kan optræde med større slagkraft og troværdighed end mange af de professionelle lobbyister i erhvervsorganisationerne. Når Niels B. Christiansen, Lars Rebien, Nils Smedegaard eller Peder Holk udtaler sig, tæller det mere. Det gør også mere ondt på en regering, når for eksempel forskningsdirektør Mads Krogsgaard fra Novo Nordisk kritiserer de planlagte besparelser på uddannelse og forskning, end hvis kritikken var kommet fra en direktør i en interesseorganisation. At kunne sætte rammen for den offentlige debat, er ikke ligegyldigt. I Lars Løkke Rasmussens regeringsgrundlag, kan man se, at statsministeren ønsker sig flere private arbejdspladser. Han vil et Danmark, hvor det bedre kan betale sig at arbejde, og hvor færre forsørges af det offentlige. Og han vil have udvikling i hele landet, hvilket ikke er uvæsentligt for alle produktionsvirksomhederne. topchef: Niels B. Christiansen blev CEO i Danfoss, da finankrisen brød ud. Foto: Erik RefnerFold sammenLæs mere Også det nye S-hold med Mette Frederiksen i spidsen er optaget af erhvervs- og industripolitik. Skal disse toppolitikere lykkes med deres projekt, skal virksomhedernes betydning for velstand og velfærd løftes højere op på dagsordenen i den offentlige debat, for ellers bliver det svært at få vælgerne med. Her er Løkke udfordret af, at så mange vælgere har mistet tillid til ham. Han kan ikke fuldt ud udnytte den magtfulde talerstol, som en statsminister ellers råder over. Jo, han kan godt stille sig op på talerstolen, men han kan ikke være sikker på, at ret mange lytter og tager hans ord ind. Derfor har han brug for, at erhvervsledere er med til at sætte dagsordenen. Alt dette ved Niels B. Christiansen. Derfor optræder han i medierne og har kontakt med politikere for at være med til at sætte tempo og retning for samfundsudviklingen. Flere topledere gør det samme – men ikke ret mange. I sin nye bog beskriver Niels Lunde fremragende, hvordan Niels B. Christiansen agerer i sin virksomheds maskinrum. Men det er bestemt heller ikke uinteressant af følge, hvordan koncernchefen agerer udenfor.",
        "metadata": {
            "source": "https://www.berlingske.dk/business/kom-helt-taet-paa-en-af-landets-mest-kendte-topchefer",
            "image_url": "https://berlingske.bmcdn.dk/media/cache/resolve/image_x_large/image/24/242871/11418633-27bbmniels-b-christiansen_2jpg.jpeg",
            "publication_time": "Lørdag d. 28. november 2015, kl. 14.12",
            "author": "Thomas Larsen",
            "related_links": [],
            "attachments": []
        }
    }
}