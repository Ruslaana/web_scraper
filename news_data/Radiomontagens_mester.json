{
    "version": "1.0",
    "document": {
        "id": "https://www_berlingske_dk/samfund/radiomontagens-mester",
        "title": "Radiomontagens mester",
        "content": "Nekrolog:Viggo Clausen var en af de helt store personligheder i radioen, da Danmarks Radio endnu havde monopol på oplysning og underholdning i æteren. Som stud.jur. blev han i slutningen af 1940erne hentet til mediet, som hele befolkningen lyttede til, og da en af hans hans første radiomontager, »Jeg tilspørger dig«, nåede ud til lytterne i 1952, var hans navn kort efter kendt over det ganske land. Udsendelsen, der handlede om en række brudepars egentlige bevæggrunde til at indgå ægteskab, rejste en lytterstorm og vakte i den grad forargelse i kirkelige kredse, at radioledelsen traf beslutning om ikke at genudsende montagen, som det ellers var skik og brug. Endnu kendte man ikke begrebet »farlig radio«, men det skabte Viggo Clausen op gennem 1950erne med sin mikrofon og sin båndoptager. »Klassekammerater« og »Status i Hong Kong« om krigen i Indokina var et par andre højdepunkter i hans produktion fra de år, og de er for længst blevet klassiskere i DR´s arkiver. Han havde lært håndværket af forgængeren Willy Reunert, men med sit talent udviklede Viggo Clausen sin helt egen stil, som holdt lytterne klistret til højtalerne, men som også gav anledning til debat i landets aviser og Radiorådet. Han erklærede sig som indædt modstander af såkaldt harmløs underholdning, for han ville noget med sine stærkt realistiske udsender, som altid blev til efter lang og grundig forberedelse. Kvalitet tager tid, og han gik ikke på kompromis. Han gjorde radiomontagen til en ny original kunstart, men nogen fast stilling havde han ikke - og ønskede det ej heller. Uden genudsendelser var det imidlertid brødløst at lave radiomontager, og han måtte på et tidspunkt pantsætte sin skrivemaskine i seks måneder og tage andet arbejde. Efter en halv snes år blev han træt af Radiorådet og bøvlet i Danmarks Radio, og han gik til dagbladet Information for at blive teatermedarbejder. Hans kritiske artikler udkom i bogform under titlen »Galskab i meningen«, men radiomediet blev ved med at trække. Han vendte tilbage som programsekretær med den opgave at finde nye talenter. Det lykkedes i høj grad, og nogle af de seneste tiårs mest fremragende radiomedarbejdere er hans opfindelse. Men han producerede stadig selv montager, bl. a. en række bearbejdninger af Hans Magnus Enzensbergers essays for radio. Han blev i 1953 belønnet med Politikens Kunstnerpris, tyve år senere fik han PH-prisen, og i 1991 blev han tildelt den livsvarige ydelse fra Statens Kunstfond. Viggo Clausen blev født 9. oktober 1922, han døde 2. maj 2010.",
        "metadata": {
            "source": "https://www.berlingske.dk/samfund/radiomontagens-mester",
            "image_url": "https://berlingske.bmcdn.dk/media/cache/resolve/image_x_large/image/87/870948/2523751-viggo-clausen.jpg",
            "publication_time": "Mandag d. 03. maj 2010, kl. 16.44",
            "author": null,
            "related_links": [],
            "attachments": []
        }
    }
}