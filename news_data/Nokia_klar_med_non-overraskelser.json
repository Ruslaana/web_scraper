{
    "version": "1.0",
    "document": {
        "id": "https://www_berlingske_dk/videnskab/nokia-klar-med-non-overraskelser",
        "title": "Nokia klar med non-overraskelser",
        "content": "Der var pirret efter alle kunstens regler op til dagens lanceringer fra mobilgiganten Nokia, der dog ikke formåede at overraske væsentligt. Det meste af dagens Nokia-event var nemlig allerede sluppet ud på forhånd. Nokia kæmper i denne tid bravt, fordi selskabets chef, Stephen Elop, har indgået et samarbejde med Microsoft om at gøre Windows Phone 7 til Nokias fremtidige smartphone-platform.  Samtidig kaldte Elop Nokias nuværende software for 'en brændende platform' og ingen af delene har gjort livet lettere for den finske gigant, der i forvejen led under et stærkt vigende salg af selskabets smartphones. Den første Windows-Nokia er først klar sidst på året eller tidligt næste år og Nokia satser fortsat på at sælge op mod 150 mio. mobiler, baseret på den brændende platform, Symbian.  Derfor har Nokia gentaget mange gange, at den eksisternede Symbian-platform har flere år i sig endnu, og at der vil komme en byge af opdateringer, der skal få Symbian op på niveau med konkurrenterne, der fortrinsvist er Apple og Google. Dagens opdatering af Symbian bød dog ikke på væsentligt nyt. Nokias smartphones har nu fået Qwerty-tastetur på skærmen, hvilket iPhonen og Google Android-mobilerne hele tiden har haft. Samtidig har hele brugergrænsefladen fået en opdatering, med blandt andet nye ikoner og en stærkt forbedret browser. Nokias navigationstjeneste, Ovi Maps, har også fået en stærk opdatering - og udgør fortsat et af Nokias stærkeste kort.  Der var på forhånd forhåbninger om, at Nokia ville gøre sine startskærme meget mere fleksible med hensyn til widgets, men det så ikke umiddelbart ud som om, at der var ændret dramatisk på Symbians nuværende startskærme. En del af dagens event var også lanceringen af to nye modeller, business-mobilen E6 og forbruger-flagskibet X7. Begge mobiler var allerede kendt og afsløret af spionfotos - og den mest iøjnefaldende nyhed var i business-mobilen E6, der tørrer gulv med både iPhones og Android-mobiler hvad batteritiden angår. E6 kan holde på batteriet i 31 dage - i bedste fald. Opdateringerne af Symbian^3 bliver sluppet løs til ejere af de eksisterende Symbian^3 mobiler løbende over de kommende måneder.  Selv om Nokia gør alt, hvad selskabet kan for at holde liv i Symbian indtil Windows Phone 7 er klar til levering, ændrer det dog ikke på, at udsigterne ser dystre ud. Både Gartner Group og IDC har tidligere vurderet, at Nokias Symbian-system vil falde til en markedsandel på næsten nul over de kommende fire år. Til gengæld spås Windows-Nokia-samarbejdet at overhale iPhonens markedsandel. Sidstnævnte forudsætter dog nok, at Windows Phone 7 på et et tidspunkt begynder at understøtte andet end verdens hovedsprog. Systemet blev lanceret sidste efterår, og kan stadig ikke dansk, ligesom at danske brugere ikke har adgang til Windows Marketplace.",
        "metadata": {
            "source": "https://www.berlingske.dk/videnskab/nokia-klar-med-non-overraskelser",
            "image_url": "https://berlingske.bmcdn.dk/media/cache/resolve/image_x_large/image/34/345857/3988342-nokia.jpg",
            "publication_time": "Tirsdag d. 12. april 2011, kl. 11.50",
            "author": "Mads Allingstrup",
            "related_links": [],
            "attachments": []
        }
    }
}