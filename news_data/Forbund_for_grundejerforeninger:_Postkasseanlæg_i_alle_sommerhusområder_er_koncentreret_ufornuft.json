{
    "version": "1.0",
    "document": {
        "id": "https://www_berlingske_dk/kommentarer/forbund-for-grundejerforeninger-postkasseanlaeg-i-alle",
        "title": "Forbund for grundejerforeninger: Postkasseanlæg i alle sommerhusområder er koncentreret ufornuft",
        "content": "Den postlov, der vil gælde, selvom folk er holdt op med at sende breve, er nu ved at blive realiseret.I lovens § 8 stk. 3hedder det, at der skal etableres postkasseanlæg ved indkørslen til alle sommerhusområder i Danmark udstykket efter 1973. I forbindelse med lovens udarbejdelse blev der fra mange grundejerforeninger i landets sommerhusområder indsendt høringssvar, som påpegede, at det var en dårlig idé. Lovgiverne tænkte sig om, så det medførte, at sommerhusudstykninger fra før 1973 blev undtaget fra loven. Gribskov Landligger Forbund beder i al stilfærdighed om, at lovgiverne kommer til fornuft og dropper lovforslagets bestemmelser om opsætning af postkasseanlæg ved sommerhusområder etableret efter 1973. Argumentationen er som følger: Igennem de seneste mange år er mængden af breve faldet fra år til år, primært affødt af digitaliseringen og de ganske høje portopriser.Mange borgeremodtager i dag kun digital post. Udbringning sker kun til ældre medborgere og borgere med fysiske handicaps – ofte kombineret med behov for udbringning af medicin. Disse borgere har lovlig tilladelse til, at posten bringes direkte til postkassen ved deres ejendom. Der skal altså køres post ud under alle omstændigheder. Alle andre skal i det omfang, de modtager almindelig post, køre til et kommende postkasseanlæg. Argumentationen om CO₂ besparelse som følge af mindre kørsel ved postudbringning virker i dette lys ikke eksisterende. En del steder er der ikke en grundejerforening, og hvem skal så tage ansvaret for opsætningen? Hvem skal føre tilsyn med anlægget, når det for eksempel udsættes for beskadigelser og hærværk. I loven står, at den, der udstykkede området, skal finde plads til postkasseanlæggene, og at fritidshusejerne skal opføre anlægget. Hvis der ikke er en grundejerforening, og de der i sin tid udstykkede området, ikke eksisterer mere, hvordan skal det så foregå? I flere år har det ikke været muligt at foretaget midlertidig adresseændring. Det kan kun foretages ved folkeregisterændring. Der er derfor næppe megen brug for postkasseanlæg, når der ikke er post til de ferierende. »Hvis Post Nord eller DAO, som har rettighederne til brevudbringning, alligevel er i området, kan de også aflevere brevene,« mener Christian S. Laursen.Fold sammenLæs mereFoto: Thomas Traasdahl/Ritzau Scanpix. Desuden køres under alle omstændigheder post til sommerhusene. I dag sker en stor del af uddelingen af pakker direkte til den, der har rekvireret pakken. Hvis Post Nord eller DAO, som har rettighederne til brevudbringning, alligevel er i området, kan de også aflevere brevene. Når postmængden er faldet voldsomt. Når Digital Post er blevet normen. Når der mange steder ikke findes en grundejerforening. Når de miljømæssige gevinster er fiktive. Når opsætning og vedligeholdelse svæver i uansvarlighedens lufttomme rum. Hvorfor så gennemføre en lov med store omkostninger til dyre anlæg, der kun meget sjældent vil blive brugt? Og hvorfor en regning for noget, der er unyttigt? De ansvarlige for ufornuften i postlovens §8 stk. 3 er regeringen, Det Konservative Folkeparti, Liberal Alliance, Radikale Venstre og Alternativet. Der er allerede vedtaget dispensation for sommerhusområder udlagt før 1973. Gribskov Landligger Forbund opfordrer forligspartnerne til også at give dispensation til sommerhusudstykninger foretaget efter 1973. Det vil spare sommerhusejerne for unyttige udgifter. Og lovgiverne for massiv kritik. Christian S. Laursen er formand for Gribskov Landligger Forbund ",
        "metadata": {
            "source": "https://www.berlingske.dk/kommentarer/forbund-for-grundejerforeninger-postkasseanlaeg-i-alle",
            "image_url": "https://berlingske.bmcdn.dk/media/cache/resolve/image_x_large_vertical/image/187/1873161/24860124-arkiv-sommerhus-i-odsherred.jpg",
            "publication_time": "Tirsdag d. 31. december 2024, kl. 19.12",
            "author": null,
            "related_links": [],
            "attachments": []
        }
    }
}