{
    "version": "1.0",
    "document": {
        "id": "https://www_berlingske_dk/politik/henrik-sass-bliver-statsrevisor-fra-aarsskiftet",
        "title": "Henrik Sass bliver statsrevisor fra årsskiftet",
        "content": "København. Socialdemokratiets folketingsgruppe har udpeget Henrik Sass Larsen (S) som partiets nye statsrevisor. Fra 1. januar 2017 overtager han dermed posten fra partifællen Lennart Damsbo-Andersen. Det oplyser Statsrevisorerne på Folketingets hjemmeside. - Statsrevisorerne takker Lennart Damsbo-Andersen for et godt samarbejde og byder velkommen til Henrik Sass Larsen, lyder det i en kort pressemeddelelse.  Statsrevisorerne holder styr på, at skatteborgernes penge bruges, som Folketinget har besluttet - og at pengene i øvrigt forvaltes så effektivt som muligt. Det er Folketinget, der udpeger politikere til hvervet som statsrevisor. Det er dog ikke nødvendigvis folketingsmedlemmer. Henrik Sass Larsen har tidligere været statsrevisor i en kort periode fra 17. april 2013 til 9. august 2013.  De nuværende statsrevisorer er formand Peder Larsen (SF), næstformand Henrik Thorup (DF), Klaus Frandsen (R), Lennart Damsbo-Andersen (S), Søren Gade (V) og Simon Emil Ammitzbøll (LA). Statsrevisorerne er valgt for en fireårig periode. I denne omgang frem til 1. oktober 2018. Statsrevisorerne holder månedlige møder og afgiver cirka 20 beretninger om året. Den væsentligste opgave er at behandle de beretninger og notater, som Statsrevisorerne modtager fra Rigsrevisionen. Det er også Statsrevisorerne, der kontrollerer, om ministre giver Folketinget de nødvendige oplysninger. /ritzau/ ",
        "metadata": {
            "source": "https://www.berlingske.dk/politik/henrik-sass-bliver-statsrevisor-fra-aarsskiftet",
            "image_url": "https://berlingske.bmcdn.dk/media/cache/resolve/image_x_large/image/4/42914/15613856-henrik-sass-bliver-statsrevisor-fra-rsskiftet-diverse-fdsels.jpg",
            "publication_time": "Tirsdag d. 29. november 2016, kl. 15.22",
            "author": null,
            "related_links": [],
            "attachments": []
        }
    }
}