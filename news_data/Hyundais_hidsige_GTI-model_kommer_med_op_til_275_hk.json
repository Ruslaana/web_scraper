{
    "version": "1.0",
    "document": {
        "id": "https://www_berlingske_dk/bil/hyundais-hidsige-gti-model-kommer-med-op-til-275-hk",
        "title": "Hyundais hidsige GTI-model kommer med op til 275 hk",
        "content": "Det lille N på fronten har bløde kurver. Der skal ikke megen fantasi til for at se hårnålesvingene på en racerbane for sig, og det er lige præcis det, Hyundai gerne vil opnå med logoet på den himmelblå bil. At man tænker på kurver, fart og præcision – på racerbaner. Det nye logo sidder på den første bil fra Hyundais nye sportsafdeling, N, og racerbanerne man skal forestille sig starter begge med n. Hyundais eget testanlæg Namyang og den berømte tyske bane Nürburgring. Den nye i30 N er udviklet på det koreanske anlæg, men afstemt og tilpasset på den tyske bane.Det svungne N indikerer, at bilen er udviklet på Hyundais testcenter i sydkorenske Namyang og er tilpasset på den tyske NürburgringFold sammenLæs mereFoto: PR Hyundai Motor Europe.Det er ikke en tilfældig ingeniør, der står bag den nye afdeling, som i de kommende år vil sende flere N-modeller vores vej. Det er ingen ringere end den tidligere chef for BMW M, Albert Biermann, som Hyundai hentede ud af Bayern for bare få år siden. Eneste formål med N og den nye i30 N er, at den skal levere maksimal underholdning til kunderne i en højtydende pakke, som er nem at gå til, siger Biermann, som er vicepræsident for divisionen Performance Development and High Performance. At divisionen med det snørklede navn har potentiale, skal man ikke være i tvivl om. Og man skal heller ikke være i tvivl om, at i30 N er skabt med et andet formål: den skal vise originalen, Volkswagens Golf GTI, som sidste år havde 40 års jubilæum, at et bilmærke og en model ikke behøver mange år på bagen for at levere en toptunet sportsmodel i Golf-klassen. Til at starte med har de holdt i30 overraskende sober. En prototype viste et provokerende og vulgært design, en GTI-model med store skørter, mere karikeret end Honda Civic Type R. Det endelige resultat viser en sportsmodel, som virker muskuløs og rå, men helt uden store vinger og luftindtag. Fronten med Hyundais Cascading Grille er subtil som på en Golf GTI. Hvis ikke man bemærker det, så bruger Hyundai også farven rød til at markere kræfterne, i dette tilfælde på spoilerlæben under grillen.I forhold til hvad man kunne forvente, har i30 N et meget sobert design, som ikke råber op om de mange kræfterFold sammenLæs mereFoto: PR Hyundai Motor Europe.Det rigtige fyrværkeri er under karrosseriet på N-modellen. Her er alle sejl sat til. Som Golf GTI kommer to udgaver, begge med en 2-liters turbomotor. En standardversion med 250 hk, en Performance-udgave med 275 hk. Forhjulstræk og seks manuelle gear skal sørge for overleveringen, og 0-100 km/t er 6,1 sekunder for den stærkeste, 6,4 sekunder for den med 250 hk. Begge har ekstra ventilerede bremser, launch control, hurtigt styretøj, elektronisk undervogn, drive modes og et system, som matcher omdrejningerne optimalt til hvert gearskift. Performance-modellen har større bremser, 19” fælge, elektronisk spærredifferentiale og variable udstødningsventiler. Mere seriøst første forsøg i GTI-racet er svært at forestille sig, men hvis nogen skulle have midlerne og viljen til det, må det også være Hyundai.Drive modes sikrer, at alle kan finde lige præcis den køreindstilling, der passer. Undervogn, styretøj, ESC og gearkasse kan justeres.Fold sammenLæs mereFoto: PR Olaf Gallas.",
        "metadata": {
            "source": "https://www.berlingske.dk/bil/hyundais-hidsige-gti-model-kommer-med-op-til-275-hk",
            "image_url": "https://berlingske.bmcdn.dk/media/cache/resolve/image_x_large/image/1/19574/17853865-hyundai-i30-n.jpg",
            "publication_time": "Mandag d. 17. juli 2017, kl. 14.00",
            "author": "Morten Bek",
            "related_links": [],
            "attachments": []
        }
    }
}