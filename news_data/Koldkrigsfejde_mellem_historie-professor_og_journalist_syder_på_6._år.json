{
    "version": "1.0",
    "document": {
        "id": "https://www_berlingske_dk/samfund/koldkrigsfejde-mellem-historie-professor-og-journalist-syder-paa-6_-aar",
        "title": "Koldkrigsfejde mellem historie-professor og journalist syder på 6. år",
        "content": "Muren faldt i 1989. I den seneste måned har den været genopført i Østre Landsret. Som advokaten Károly Németh onsdag afsluttede sin procedure med højtideligt at fremføre – mens han som en alarmeret grænsevagt holdt blikket fast rettet mod fjenden på den anden side i retslokalet: »Landsretten kommer til at skrive historie. Den skal tage stilling til, hvem der svigtede, da landet var i fare. Og her i retten sidder der én.« Sagen Dragsdahl mod Jensen er for Østre Landsret. Onsdag afsluttede advokat Károly Németh sit forsvar for historieprofessor Bent Jensen. Torsdag modsvarede advokat Henrik Holm-Nielsen på vegne af journalist Jørgen Dragsdahl. For tre år siden tabte Bent Jensen ved byretten i Svendborg en injuriesag. Rejst mod ham af tidligere journalist på dagbladet Information Jørgen Dragsdahl. Sidstnævnte ville ikke finde sig i at blive kaldt »agent« for den tidligere sovjetiske efterretningstjeneste, KGB. Hvilket Bent Jensen i januar 2007 gjorde i Jyllands-Posten med baggrund i PET-dokumenter. Bent Jensen blev idømt en erstatning til Dragsdahl på 200.000 kroner for 35 citater, byretten fandt injurierende. Hvilket nu prøves i landsretten. Torsdag ønskede Jørgen Dragsdahls advokat, Henrik Holm-Nielsen, lige som sin modpart at fremhæve injuriesagens resonans i historiens helt store fortælleklangbund. Han rejste ikke blot »en skamstøtte over Bent Jensen«, men kaldte tillige historikeren »stormester« i et »korstog« med »følge af fremtrædende tempelriddere«. Advokatens egen klient, Dragsdahl, var den uretfærdigt angrebne part. »Høje ret! Jeg har den ære at give møde for Saladin (arabisk erobrer af Jerusalem under de kristne korstog, red.),« hævdede Holm-Nielsen om sin klient.  Sagen er ret beset banal. Den drejer sig om, hvorvidt Bent Jensen i den nævnte debatartikel forbrød sig mod injurieloven, da han skrev: »Dragsdahl var altså ifølge både KGB (Sovjets hemmelige tjeneste, red.) og PET (Politiets Efterretningstjeneste, red.) KGB-agent.« Alle resterende 34 »påklagede« citater knytter sig hertil. Men hvis nogen tror, at sagen kan begrænses til et spørgsmål om jura, har de ikke fulgt den hjemlige værdikamp gennem årene. De har heller ikke taget højde for, at når Bent Jensen er aktør i en historisk tvist, er det i disse årtier endt i kaskader af beskyldninger om intellektuel uhæderlighed samt krav om dementier. Bent Jensens kamp for at få bogført kommunismens ofre og få stalinismen skrevet ind i annalerne side om side med nazismen i umenneskelighed og afsind er ofte – tydeligt til historikerens egen irritation – blevet »den lille historie« modsat »den store«.  Sagen Dragsdahl mod Jensen er således en knude bundet i tråden om det lange opgør mellem venstrefløjen og borgerlige om nyere danmarkshistorie. »Sagen er et kernepunkt i det moralske opgør med dem, der før Murens fald samarbejdede på en lidet flatterende måde med håndlangerne – KGB – for et regime, som i forskellige udgaver gennem 70 år mishandlede de befolkninger, det kontrollerede, med ubeskrivelige lidelser til følge for de mennesker, der var så uheldige at være født på den forkerte side af en grænse. Et regime, som i løbet af disse 70 år myrdede egne borgere i et antal, som overgår Holocaust,« hævdede Bent Jensens advokat. Jørgen Dragsdahls advokat talte derimod om de borgerlige partiers og navnlig Dansk Folkepartis iver efter at indsætte Bent Jensen som »inkvisitor« i Center for Koldkrigsforskning, der har forsket i »den indre trussel« i Danmark under Den Kolde Krig. Alt imens advokat Henrik Holm-Nielsen kastede et blik på historieprofessorens følge af støtter, der gennem alle retsdage i Landsretten har talt ikke mindst manden, der af mange regnes som en af landets store borgerlige ideologer og venstrefløjsbekæmpere, DFeren Søren Krarup.  Det nye i Landsretten i forhold til byretten er primært to vidner. Den ene er tidligere PET-chef Ole Stig Andersen, der sad som efterretningschef, da PET i begyndelsen af 1980erne undersøgte Dragsdahls eventuelle agentvirke. Den anden er vicepolitimester Mikael Lyngbo, der afhørte Dragsdahl i sin tid. Vidner Bent Jensens advokat lagde afgørende vægt på i sin procedure. »Lyngbo tilkendegav, at det var naturligt for »os« at se Jørgen Dragsdahl som påvirkningsagent eller rekrutteringsagent – ikke spion,« fremhævede advokat Németh for dommerne. Og han understregede mere end én gang eks-PET-chefen, Ole Stig Andersens, udsagn om, at Jørgen Dragsdahl havde »konspirative møder« med KGB, og at han, selv om det ikke var i strafbart omfang, »helt klart var påvirkningsagent«. Károly Németh erklærede ikke mindst på den baggrund byrettens behandling af sagen både »sjusket«, »lemfældig« og af en karakter, hvor retten tydeligvis, dænget til af bunker af irrelevante papirer fra Dragsdahls advokat, havde »mistet orienteringen«.  Jørgen Dragsdahls advokat fremhævede derimod en anden tidligere PET-chef, Per Larsen, som bevidnede, at der var en grund til, at undersøgelserne af Jørgen Dragsdahls kontakt med KGB ikke førte til en sag mod Dragsdahl. Der var intet grundlag at rejse en sag på. Advokat Henrik Holm-Nielsen fremstillede dertil historieprofessor Bent Jensen som »uvidenskabelig« og noget nær storhedsvanvittig i sin revanchisme over for 70ernes og 80ernes venstrefløj. Jensen hævder sammen med få ligesindede kolleger at have »en højere moral end andre, og så kan man jo godt slække lidt på videnskaben,« lød det. Dragsdahls advokat fremhævede, hvor sigende det var, at Bent Jensens »første handling« som leder af Center for Koldkrigsforskning var at skrive et avisindlæg, hvor han påstod, at Dragsdahl var agent baseret på løsrevne citater af PET-dokumenter, som han på grund af »manglende kildekritik« ikke har forstået. »Bent Jensen er blevet en statsbetalt storinkvisitor,« påstod Holm-Nielsen og fastholdt sit billede med hadefulde rettroende, der selvretfærdigt tror sig bedre end andre og forsøger at tilrane sig ret til historiens dom.  Sagen har været stort set umulig at referere fyldestgørende for pressen. Dens detaljerigdom om Dragsdahls møder, KGBs og PETs metoder samt stakkene af skriftlige vidnesbyrd om parternes faglige habitus eller påståede mangel på samme er omfattende. Dertil har dørene været lukkede, når klassificerede PET-dokumenter er blevet fremlagt. Sagens greb i den hjemlige værdikamp er dog åbenbar. Dens indlejrede og nødvendige opgør med venstrefløjen set fra den ene side. Muligheden for at vinde et slag ved at sætte spørgsmålstegn ved de nationalkonservatives redelighed og fremturen set fra den anden side. Både Dragsdahl og Jensen har haft støtter siddende i retssalen. De gav ikke indtryk af at sidde der, fordi de spændt afventer, at Landsretten finder frem til sandheden. Den kender de i forvejen. Støtterne – såvel Dragsdahls som Jensens i antal lidt flere – gav mest indtryk af at holde øje med, om retten nu også er retfærdig, om retten nu også når frem til det for historieskrivningen rette resultat.  Dragsdahl mod Jensen i Østre Landsret kan næsten karakteriseres som »den tredje kommission« om Danmark under Den Kolde Krig. I 2005 kom DIIS-udredningen – Dansk Institut for Internationale Studier – om Danmarks sikkerhedspolitiske situation i koldkrigsårene. I 2009 kom PET-kommission med sin 4.500 sider lange rapport. Begge har været flittigt refereret i injuriesagen. Der er forskel på moral og jura. Også Jensens støtter ved det. Den store moralske sejr har været i hus siden 1989. Men derfor kan et juridisk slag endnu tabes som i byretten i Svendborg, hvor regningen til koldkrigsforskeren, inklusive sagsomkostninger løb op i over halv million kroner. Som det hedder på hjemmesiden for støtteindsamling til Bent Jensen: »Hvis dommen får lov til at stå ved magt, vil den skade og begrænse både historikernes og journalisters mulighed for at give et retvisende billede af, hvad Danmark var oppe imod under Den Kolde Krig.«  Bag Bent Jensen finder man folk fra Dansk Folkeparti, folk fra den borgerlige tænketank CEPOS og eksempelvis forlæggeren Peter la Cour. Der er samlet over 730.000 kroner ind. Bag Jørgen Dragsdahl står folk fra SF og Socialdemokraterne samt eksempelvis Marianne Jelved og Mogens Lykketoft. Her er der samlet over en million kroner ind til sagen. Bent Jensens advokat, Károly Németh, siger til Berlingske, at gør landsretsdommen Bent Jensen imod, er der ingen regning fra ham. Henrik Holm-Nielsen menes at have samme indstilling på vegne af Dragsdahl. Landsretten fælder dom 25. oktober.  Til stede på tilhørerpladserne under retssagen i Østre Landsret har tillige været en repræsentant for forlaget Gyldendal. Her ligger man inde med 1.500 fuldt færdigredigerede sider om Danmark under Den Kolde Krig. Der er tale om Bent Jensens hovedværk. Klar til at blive trykt med det samme, hvis historikeren frifindes. I så fald er der ingen grund til at skrive noget om. Hvis ikke Jensen frifindes, er det en anden historie.",
        "metadata": {
            "source": "https://www.berlingske.dk/samfund/koldkrigsfejde-mellem-historie-professor-og-journalist-syder-paa-6.-aar",
            "image_url": "https://berlingske.bmcdn.dk/media/cache/resolve/image_x_large/image/22/226558/6892510-varm-sag-kold-krig.jpg",
            "publication_time": "Lørdag d. 12. oktober 2013, kl. 22.30",
            "author": "Mads Kastrup",
            "related_links": [],
            "attachments": []
        }
    }
}