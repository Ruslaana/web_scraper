{
    "version": "1.0",
    "document": {
        "id": "https://www_berlingske_dk/kultur/hvordan-faar-man-ram-paa-en-mand",
        "title": "Hvordan får man ram på en mand?",
        "content": "Flot. Meget flot. Og gammeldags. Meget gammeldags. Sådan virker luksusmusicalen »Annie Get Your Gun« på Det Ny Teater. Et pletskud, hvad angår stjernerne, udførelsen, udstyret. Men også en forestilling, som ikke kan skjule, at musicalen fra 1946 slentrer lidt adstadigt hen over scenen på sine tynde ben. Det er slet ikke instruktøren Daniel Bohrs skyld, skønt iscenesættelsen - her læner man sig op ad en Broadway-genoplivning fra 1999 - vælger at placere hele beretningen om mesterskytten Annie Oakleys vej mod kærlighed og ægteskab som en del af Buffalo Bills berømte western-cirkus, altså som en forestilling i forestillingen. Utvivlsomt fordi man godt ved, at historien er spinkel, men det, der skal gøre dens sceneskift i manegen gesvindt, gør den også ekstra omstændelig, når alt skal annonceres - hvor rapfodet Kim Hammelsvang som teaterproducer end kan gøre det, hvor urokkeligt Flemming Krøll som Buffalo Bill himself kan følge trop.  Og interessant er det også at følge bearbejdelsens og iscenesættelsen livtag med det, ingen havde drømt om at problematisere i slutningen af 1940ernesamericana.Heltinden Annie optræder nu som forsvarer for showbizz-indianernes vilkår, og høvdingen Sitting Bull, som en rødhudet Asger Reher giver en afdæmpet, faderlig værdighed, er lagt opdaterede replikker om røvet land, kasinodrift og olieudvinding i munden. Og hvad med det uacceptable i den underkastelse, Annie oprindelige indlod sig på ved at lade manden vinde den afsluttende skydekonkurrence? Også slutningen er ændret, så den ligger i tråd med med den feministiske trods og kampgejst, som strømmer gennem den ellers så næsegrus forelskede pige efter pausen. Ram på en mand? Ikke for enhver pris.  Den vanskelige udviklingskurve mestrer Maria Lucia Heiberg Rosenberg ret pragtfuldt. Hun er, ganske enkelt, en rigtig sød pige med ben i næsen. Fra det øjeblik, hun snotnæset og på bredt vesterbrosk gør sin entre som overraskende afdæmpet drengepige med de ekstraordinære skydeevner til hun står modnet tilbage. Det er kærligheden, der gør hende til kvinde. Med sangene, Irving Berlins uforglemmelige melodier, som de emotionelle højdepunkter, de skal være, hvad enten det er det slagfærdige humør eller den følte inderlighed, der kaldes på. Maria Lucia kan det hele som den fuldendte musicalperformer, hun er. Next stop Eliza?  Og Carsten Svendsen er mindst ligeså god som den flotte Frank Butler, konkurrent og matinéidol, og trækker mandschauvinistens selvglæde op uden at sætte sympatien over styr. Med sin afslappede tilstedeværelse, der bringer en ung Dirch Passers milde charme i erindring, er han alt, hvad han skal være. Og vigtigst af alt: Kemien mellem de to, som skal lære at bøje sig mod hinanden, er helt i top. Kulminerende i duetten »Hva’ som helst du ka’ gør«, hvor temperamenterne slår gnister. Det er de to, der kan kunsten at gøre mennesker af skabelonerne, der for alvor giver musicalen den mening, den har lidt svært ved at mønstre. Hva’ som helst, han ka’ gør, det gør hun bedre. Og omvendt. De er dens solskin og måneskin og stjerneskær. »Annie Get Your Gun«. Musik og sangtekster: Irving Berlin. Originalt manuskript: Herbert og Dorothy Fields, revideret af Peter Stone. Iscenesættelse: Daniel Bohr. Scenografi: Paul Farnsworth. Musikalsk ledelse: Per Ensgtröm. Det Ny Teater. Til 17. december.",
        "metadata": {
            "source": "https://www.berlingske.dk/kultur/hvordan-faar-man-ram-paa-en-mand",
            "image_url": "https://berlingske.bmcdn.dk/media/cache/resolve/image_x_large/image/14/148709/18582713-annie.jpg",
            "publication_time": "Fredag d. 22. september 2017, kl. 14.01",
            "author": "Jakob Steen Olsen",
            "related_links": [],
            "attachments": []
        }
    }
}