{
    "version": "1.0",
    "document": {
        "id": "https://www_berlingske_dk/vores-liv/topforskeren-var-fortaler-for-fastetrenden-nu-er-han-selv-hoppet-af",
        "title": "Topforskeren var fortaler for fastetrenden. Nu er han selv hoppet af bølgen: »Man skal yde en væsentlig større indsats, end man tidligere har troet«",
        "content": "Nicklas Brendborg har indrettet sit liv efter at leve så længe og sundt som muligt. Han har gransket videnskaben og fulgt en række sundhedsfremmende principper i jagten på at opnå netop dét. Et af dem er faste, som han de seneste år har eksperimenteret med. Og været fortaler for. Nu er han, ligesom en række andre eksperter, stoppet. »Medmindre det er, fordi man skal bruge fasten til at tabe sig, så skal man yde en væsentlig større indsats, end man tidligere har troet. Og så er spørgsmålet, om det er det værd,« siger han. Nicklas Brendborg er en af Danmarks førende aldringsforskere og har blandt andet skrevet bestsellerbogen »Gopler ældes baglæns«. I bogen gennemgår han en række videnskabelige råd til, hvordan vi kan mindske aldringsprocessen og få flere raske år. Han har selv brugt fastemetodenintermittent fasting, hvor han kun spiser i et tidsrum på otte timer og faster de resterende 16 timer af døgnet. Som regel spiste han i tidsrummet 12 til 20 og sprang dermed morgenmaden over. For som han tidligere har udtalt tilBerlingske: »Et stigende antal forskningsartikler viser, at det kan være gavnligt at faste i perioder, hvis vi vil leve længe«. Men nu er han blevet klogere, fortæller han. Og han indretter ikke længere sin hverdag, som han gjorde. Nicklas Brendborg er 29 år og har en baggrund inden for molekylærbiologi og genetik. I øjeblikket er han ved at skrive en ph.d., mens han ved siden af laver podcasten »Jagten på det evige liv«.Fold sammenLæs mereFoto: Mathias Svold. Den såkaldte 16:8-kur, som Nicklas Brendborg fulgte, har for alvor vundet indpas hos danskerne de senere år på grund af de efter sigende sunde og livsforlængende effekter. Forskere har forklaret, at det først og fremmest handler om, at faste reducerer vores indtag af kalorier, som fører til vægttab. Og vægttab vil for de fleste mindske risikoen for livsstilssygdomme. For andre – blandt andet Nicklas Brendborg – har det været et spørgsmål om at få flest mulige leveår. »Jeg har ikke behov for at tabe mig, så jeg har primært gjort det på grund af aldringsfordele,« siger han og tilføjer: »Men nu er der kommet nogle ret gode studier, der viser, at fastestrukturer, hvor du springer et enkelt måltid over – eller hvor du måske endda faster en hel dag – sandsynligvis ikke er nok til at give en effekt. I hvert fald ikke den effekt, som vi ser på mus.« Tidligere har forsøg, der er blevet foretaget på mus, vist, at faste har livsforlængende effekter, selv hvis musene er sunde, fortæller Nicklas Brendborg. Men de forsøg kan ikke overføres direkte til mennesker. »Mus har et hurtigere stofskifte end mennesker. Så hvis mus har fastet en hel dag, er det ikke det samme, som at mennesker har fastet en hel dag. Det er måske det samme, som at mennesker har fastet i tre dage,« siger han. Og det er her, det begynder at blive problematisk, mener Nicklas Brendborg. Nicklas Brendborg har tidligere forsøgt at faste hele dage ad gangen, men har måttet erkende, at han kom til at mangle energi og overskud. Derfor er han skeptisk, hvis det kræver flere dages faste, før en potentiel effekt viser sig. »Hvis du skal faste i eksempelvis tre døgn for at få den her gavnlige effekt, er det så overhovedet det værd? For så er det jo ikke længere det nemme, hurtige trick. Så er det noget, der kræver en kæmpe indsats,« siger han og tilføjer: »Og vil man så ikke hellere bruge den indsats på at dyrke motion og finde viljestyrken til at holde sig fra nogle bestemte madvarer?«. Nicklas Brendborg har – udover »Gopler ældes baglæns« – også skrevet bestselleren »Vanedyr«.Fold sammenLæs mereFoto: Mathias Svold. Nicklas Brendborg understreger, at faste godt kan være et effektivt redskab til vægttab, hvis det er formålet. Men selv er han stoppet. I stedet har han fokus på motion, kost og søvn. Han tager kosttilskud – blandt andet i form af loppefrøskaller – men holder sig fra D-vitamin og fiskeolie,har han tidligere udtalt til Berlingske: »Når man ser på studierne, gør det ingen forskel for sundheden, om man tager D-vitamin og fiskeolie eller ej,« lød det dengang. Derudover holder han sig fra rygning og alkohol. Og modsat tidligere, hvor han helst sprang morgenmaden over, stræber han nu efter at spise mest til morgen og frokost. Det skulle nemlig være bedre at få en større del af sine kalorier tidligere på dagen, forklarer han. »Aftensmad er som regel det største måltid på dagen, men man kan prøve at gøre det mere ligeligt mellem de tre måltider. Det kan være problematisk at spise to små måltider til morgen og frokost og så proppe sig til aften, hvor man skal sove kort tid efter,« siger Nicklas Brendborg. Blandt andet viser studier, at det kan have en positiv påvirkning på langtidsblodsukkeret og søvnen. Hvis man endelig skal faste, anbefaler han derfor, at man springer aftensmaden frem for morgenmaden over. Nicklas Brendborg er langtfra den eneste, der er holdt op med at faste. Flere internationale eksperter inden for sundheds- og helbredsforskningen har indskrænket eller helt opgivet deres fasterutiner i de senere år, skriverThe Wall Street Journal. Det har de til dels på grund af de tvivlsomme sundhedseffekter og bekymringen for at reducere muskelmasse og proteinomsætning, forklarer de. Også flere danskere er hoppet af bølgen, oplever blandt andre Lone Rosenkilde, der er autoriseret klinisk diætist og livsstilscoach. »Jeg sidder jo typisk med hr. og fru Jensen. Og det, jeg kunne se, dengang fastetrenden begyndte at rulle, var, at flere følte sig nødsaget til at faste. For de ville ikke stå alene tilbage,« siger hun og tilføjer: »Men i dag vil jeg tro, at det er 10 procent, der holder fast i fasten. Det er virkelig et fåtal, hvor det fortsat giver mening for dem. Resten er stoppet for længst.« For nogen har fasten været et godt redskab, erkender hun. Særligt hvis de aldrig rigtig har været vant til at spise morgenmad. For andre har hun oplevet, at det har pustet til en spiseforstyrrelse eller blot har fået dem til at overspise på andre tidspunkter på dagen. Det kan ernærings- og livsstilsspecialist Martin Kreutzer nikke genkendende til. Han oplever ligeledes, at trenden så småt er ved at stilne af. »Faste blev en trend på grund aflongevity-bølgen. Ideen om, at man kan få et længere liv ved ikke at spise. Men nu, hvor der ikke er studier, der entydigt bekræfter den effekt, og slet ikke ved den populære fastemodel 8:16, er den blevet punkteret,« siger han og tilføjer: »Jeg tror, folk er begyndt at få øjnene op for, at faste bare er én mulighed af mange. Ikke den eneste«. Siden Nicklas Brendborg stoppede med at faste, har han »i hvert fald ikke oplevet noget, der er gået i den gale retning,« siger han. Derfor har han ikke planer om at påbegynde fasten foreløbig. »Der er ikke noget, der er definitivt. Der kan komme ny evidens senere, og så kan det være, jeg ændrer mening.«",
        "metadata": {
            "source": "https://www.berlingske.dk/vores-liv/topforskeren-var-fortaler-for-fastetrenden-nu-er-han-selv-hoppet-af",
            "image_url": "https://berlingske.bmcdn.dk/media/cache/resolve/image_x_large_vertical/image/187/1879154/24871428-nicklas-brendborg-er-aktuel-med-sin-nye-bog-vanedy.jpg",
            "publication_time": "Fredag d. 17. januar 2025, kl. 11.11",
            "author": "Sidsel Lyhne Jensen",
            "related_links": [],
            "attachments": []
        }
    }
}