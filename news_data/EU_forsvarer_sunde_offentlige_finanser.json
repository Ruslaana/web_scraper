{
    "version": "1.0",
    "document": {
        "id": "https://www_berlingske_dk/kommentatorer/eu-forsvarer-sunde-offentlige-finanser",
        "title": "EU forsvarer sunde offentlige finanser",
        "content": "Først et tilbageblik: I 2003 havde både Frankrig og Tyskland budgetunderskud på mere end Stabilitetspagtens tilladte 3 procent af BNP. Da de to lande ikke tog effektive skridt til at få underskuddene ned under 3 procent-loftet, bad Kommissionen Rådet om at henstille til landene at nedbringe underskuddene inden for en given tidsfrist - som en forløber for eventuelle senere sanktioner. Kommissionens henstilling opnåede imidlertid ikke stemmer fra et kvalificeret flertal i Rådet. Rådets afgørelse blev indbragt for Domstolen, som gav Kommissionen delvis medhold. I 2005 blev Stabilitetspagten ændret, så den kunne bruges mere målrettet. Den ændrede pagt bestod testen under finanskrisen. Til dato er der efter Kommissionens anbefaling vedtaget henstillinger til 24 ud af 27 medlemslande, der som følge af krisen har ’uforholdsmæssigt store underskud’. De skal bringe deres underskud ned under 3 procent senest i 2013. Men mere var nødvendigt. I 2008 forsøgte Kommissionen at få en stærkere styring af euro-området og i september 2010 foreslog Kommissionen en omfattende reformpakke til effektiv overvågning af medlemsstaternes økonomiske politik og deres finanspolitik. Stabilitetspagten vil fremover fokusere ligeså meget på landenes gæld som på deres underskud, og det vil kræve kvalificeret flertal i Rådet at blokere for sanktioner mod medlemsstater, som vedvarende undlader at gennemføre en effektiv finanspolitisk genopretning. Der bliver også indført skrappe procedurer til hindring af ødelæggende makroøkonomiske ubalancer i euro-området. Kommissionen ser frem til, at disse nye reformer snarest bliver vedtaget af Parlamentet og Rådet. Og hvad med Grækenland? Kommissionen har overvåget udviklingen i Grækenland i mange år. Men det er ikke korrekt at hævde, at Kommissionen ikke har fulgt op på sin overvågning. I fem tilfælde i perioden 2005 til 2009 har Kommissionens statistiske kontor Eurostat udtrykt forbehold over for Grækenlands statistiske data. Kommissionen foreslog i 2005 at give Eurostat bemyndigelse til at foretage revision af nationale statistikker, når der var grund til at betvivle deres pålidelighed. Forslaget blev afvist af medlemsstaterne. I januar 2010 søgte Kommissionen under José Manuel Barroso på ny at få en sådan bemyndigelse. Denne gang blev den givet og Eurostat har allerede flere gange i det forløbne år kontrolleret statistiske data hos en række offentlige myndigheder i Grækenland. Kommissionen har med andre ord hele tiden anlagt en klar linje til forsvar for sunde offentlige finanser. Det gjorde den i 2003 og i årene efter, og det vil den fortsætte med at gøre i fremtiden.",
        "metadata": {
            "source": "https://www.berlingske.dk/kommentatorer/eu-forsvarer-sunde-offentlige-finanser",
            "image_url": "https://berlingske.bmcdn.dk/media/cache/resolve/image_x_large/image/71/716192/4460858-jan-hst-schmidt-reprsentationschef-europa-kommissionen-i-danmark.jpg",
            "publication_time": "Fredag d. 26. august 2011, kl. 22.30",
            "author": null,
            "related_links": [],
            "attachments": []
        }
    }
}