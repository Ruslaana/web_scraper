{
    "version": "1.0",
    "document": {
        "id": "https://www_berlingske_dk/dine-penge/privatoekonomisk-brevkasse-hvor-laenge-skal-man-bo-i-en-ejerlejlighed",
        "title": "Privatøkonomisk brevkasse: Hvor længe skal man bo i en ejerlejlighed for at kunne sælge den skattefrit?",
        "content": "Berlingskes privatøkonomiske brevkasse giver svar på alle dine spørgsmål om renter, pension, bolig, formue og meget mere. Send dine spørgsmål tildinepenge@berlingske.dk.  SPØRGSMÅL Pernille Hej brevkasse Vi ejer en lejlighed på Frederiksberg, som vi lejer ud til vores børn. Lejligheden er steget ret meget, og vi har derfor en friværdi på cirka to millioner kroner. Da lejligheden er blevet dyr at bo i, kunne vi nu godt tænke os at sælge den, men vi bliver jo lidt fanget skattemæssigt af, at vi ikke selv har boet der. Derfor følgende spørgsmål: Hvor lidt skal der til for at undgå beskatning? Er det nok, at vi bor der i seks måneder, eller skal vi bor der længere? Er det et krav, at vi sælger vores hus? Er det nok, hvis kun en af os bor der i en periode? Ud over huset har vi også et sommerhus. Giver det udfordringer? Bedste hilsnerPernille  SVAR Lise Nytoft Bergmann, chefanalytiker og boligøkonom hos Nordea Kredit Lise Nytoft Bergmann, chefanalytiker og boligøkonom i Nordea Kredit.Fold sammenLæs mereFoto: Rune Øe/Ritzau Scanpix. Hej Pernille Dit spørgsmål berører reglerne for skattefri avance ved salg af ejerbolig i Danmark. Det er en problemstilling, mange forældrekøbere står med – især i hovedstaden, hvor boligpriserne er steget markant de seneste år. Som udgangspunkt er avance ved salg af fast ejendom skattepligtig, jf. ejendomsavancebeskatningsloven. Dog findes der en undtagelse i form af den såkaldte parcelhusregel (også kaldet »ejerboligreglen«), der siger, at man som privatperson kan sælge en ejerbolig skattefrit, hvis man har beboet den i ejerperioden, og grunden er under 1.400 kvadratmeter (så det ikke er muligt at udstykke). Det afgørende kriterium i jeres tilfælde er således bopæl, altså om ejendommen reelt har tjent som jeres primære bolig i perioden. Du spørger til, hvor længe man skal have boet i lejligheden for at opnå skattefrihed, og her er svaret, at der ikke findes en fast minimumsperiode. Det afgørende er, at der er tale om reel helårsbeboelse. Det betyder, at man faktisk er flyttet ind og har brugt lejligheden som sin hovedbolig og herunder blandt andet har ændret adresse i folkeregisteret, har tilbragt det meste af sin tid i boligen, har haft sine personlige ejendele med og har haft tilknytning til lokalområdet. I praksis har skattemyndighederne ofte accepteret skattefrihed, hvis man har boet i boligen i mindst 12 måneder. Kortere ophold af tre-seks måneder er dog i særlige tilfælde blevet godkendt, hvis ejeren har kunnet dokumentere, at bopælen har været reel og ikke kun formel. Det er dog vigtigt at understrege, at hvis skattemyndighederne vurderer, at formålet med opholdet alene er at undgå skat, og at I i praksis ikke har haft et reelt ophold i ejerlejligheden, kan I ikke opnå skattefrihed uanset længden på jeres ophold. Et folkeregisteradresseskift på 12 måneder er således ikke nok. Du spørger også til, om man skal sælge sit nuværende hus. Det er som udgangspunkt ikke et krav, at I sælger jeres nuværende bolig, men I skal være fraflyttet og have bopæl i lejligheden. Hvis I fortsætter med at bruge huset som base og blot flytter postadresse til lejligheden, vil skattemyndighederne typisk ikke anerkende opholdet som en reel bopæl. Derfor er det i praksis normalt nødvendigt at udleje eller fraflytte jeres hus, så det understøtter jeres dokumentation for den faktiske bopæl i lejligheden. Du spørger også, om det er nok, hvis kun den ene ægtefælle bor i lejligheden, og her er svaret et betinget »ja«. For hvis ejerlejligheden ejes af jer begge i fællesskab, men kun den ene af jer bor i lejligheden, så er det kun halvdelen af fortjenesten, der kan være skattefri, mens den anden halvdel er skattepligtig. Det er muligt at ændre ejerforholdene før indflytning, men det kræver rådgivning og korrekt håndtering for ikke at udløse skat, og det vil automatisk være noget, der får de røde lamper til at blinke stærkt hos skattemyndighederne, da det kan tyde på, at indflytningen i ejerlejligheden primært skyldes et ønske om at undgå skat. Dit sidste spørgsmål vedrører eventuelle problemer ved også at eje et sommerhus. Sommerhuset i sig selv er ikke et problem i forhold til at opnå skattefrihed på lejligheden. Det afgørende er, at lejligheden bliver jeres helårsbopæl i en periode, og at der er tale om en reel indflytning. Hvis skattemyndighederne vurderer, at I i realiteten har opholdt jer i sommerhuset og ikke i lejligheden, kan det tale imod bopælskravet. Det er derfor vigtigt, at I kan dokumentere et reelt ophold i lejligheden, for eksempel med elforbrug, regninger til flytning af bohave, løbende internetbrug, lægeskift, stemmested og kvitteringer fra lokale indkøb og andre forbrugsmønstre, der viser tegn på reel beboelse. Min anbefaling til jer er derfor at vurdere realistisk, om I faktisk kan og vil flytte ind i ejerlejligheden i en periode på minimum 12 måneder og gerne længere. Hvis svaret er »ja«, anbefaler jeg, at I søger professionel skatterådgivning, så I sikrer jer, at I opfylder alle betingelser for skattefrihed, den dag ejerlejligheden skal sælges. For det er bestemt et område, som skattevæsnet har fokus på, og de er (heldigvis) ikke nemme at løbe om hjørner med. De bedste hilsnerLise Nytoft Bergmannchefanalytiker og boligøkonom, Nordea Kredit Send dine spørgsmål tildinepenge@berlingske.dk, eller udfyld nedenstående formular:  ",
        "metadata": {
            "source": "https://www.berlingske.dk/dine-penge/privatoekonomisk-brevkasse-hvor-laenge-skal-man-bo-i-en-ejerlejlighed",
            "image_url": "https://berlingske.bmcdn.dk/media/cache/resolve/image_x_large/image/191/1912263/24932791-boligkvarter-p-frederiksberg-nybyggeri-bolig-l.jpg",
            "publication_time": "Søndag d. 20. april 2025, kl. 13.12",
            "author": "Nicoline Manzano",
            "related_links": [],
            "attachments": []
        }
    }
}