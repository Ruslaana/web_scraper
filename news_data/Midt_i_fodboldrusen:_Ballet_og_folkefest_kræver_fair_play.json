{
    "version": "1.0",
    "document": {
        "id": "https://www_berlingske_dk/kultur/midt-i-fodboldrusen-ballet-og-folkefest-kraever-fair-play",
        "title": "Midt i fodboldrusen: Ballet og folkefest kræver fair play",
        "content": "Verdensballetten og Vi elsker 90erne kunne vist ikke være mere forskellige. Men de er begge utilfredse med de coronarestriktioner, som de i lyset af fodboldfejringerne i hele landet nu ikke længere finder retfærdige. Først til Vi elsker 90erne, som er en turnerende festival, hvis første arrangement i år finder sted 14. august. 10.000 mennesker har købt billet, men da forsamlingsforbuddet først løsnes dagen efter, står Vi elsker 90erne  i lidt af en klemme. Enten skal halvdelen af billetkøberne gå glip af festivalen, eller også skal festivalen bygge en hel ekstra festivalplads. Derfor har Vi elsker ApS, der står bag sommerturen, som man kan læse iGaffa sendt et åbent brev til danske politikere. »Det er en herlig tid, vi er vidne til i disse dage. Og hele Danmark har fortjent, at vi danskere i vores lykkerus har lov at feste og vise vores stolthed og glæde over det danske herrelandshold i fodbold. Men samtidig er vi uforstående overfor den forskelsbehandling, vi som festivalarrangør også er vidne til,« indledes brevet. De seneste to år har den ellers populære danmarksturnerende festival nemlig ikke kunnet afholde sine fester, koncerter og festivaler. Festivalen har, mener den selv, udvist samfundssind. »Vi har taget vores del af slæbet, trods mange nætter med uro og uvished, for ikke at tale om de hundredvis af arbejdstimer, vi har brugt, hver gang nye restriktioner har dikteret den nye virkelighed i et epidemiramt Danmark. Så selvom vi glæder os på fodboldfolkets vegne, er det svært at være vidne til den forskelsbehandling, kulturen oplever i disse dage. For at sige det med et udtryk, der ofte bruges i fodboldens verden: Vi kræver fair play«, skriver festivalen i det åbne brev. IKulturmonitorkan man læse om etbrevfra Verdensballettens leder, Jens-Christian Wandt, til statsminister Mette Frederiksen (S). Han efterlyser logikken i, at balletturneen – der har premiere 14. juli – skal rejse rundt i landet med 11 forestillinger, som fortsat er underlagt »en lang række udfordrende restriktioner« i form af afstands- og arealkrav, sektionsinddelinger, fremvisning af coronapas og udformningen af en udførlig sundhedsplan, mens fodboldfans samles i tusindvis rundt omkring. »Vi overholder naturligvis samtlige restriktioner 100 procent – men jeg forstår dem ikke. Især forstår jeg ikke dit krav om afstand mellem publikum, og da slet ikke, når jeg ser, hvordan Fodbolddanmark får lov at feste uden afstand,« skriver Jens-Christian Wandt og fortsætter længere nede: »Måske du tænker »åhh, hvorfor nu dette brok, lad os dog feste med fodbolddrengene«, og ja, jeg synes også, der er grund til at feste. Men netop nu står det mere klart end nogensinde, hvor ulige din corona-politik rammer, ja, hvor diskriminerende den er. Derfor er det også lige nu, du skal handle og vise, at du vil demokratiet, at Danmark er mere end fodbold og gadefest.« Venstres kulturordfører Jan E. Jørgensen siger, at Venstre deler kulturlivets frustrationer. »Det er helt absurd, at teater, ballet, biografer, kirker og festivaler fortsat er underlagt skrappe restriktioner, samtidigt med at glade fodboldfans praktisk talt ligger oven på hinanden i tusindvis. Der er under 50 hospitalsindlagte – milevidt fra eksperternes skrækscenarie på 870 indlagte – og to tredjedele af befolkningen har påbegyndt en vaccination. Venstre forsøgte derfor på sidste møde i Epidemiudvalget at samle et flertal uden om regeringen for at få lempet hurtigere – men kun de blå partier stemte for,« skriver Jan E. Jørgensen i en mail til Berlingske. Opdateret 7/7 klokken 10:27med kommentar fra Venstre.",
        "metadata": {
            "source": "https://www.berlingske.dk/kultur/midt-i-fodboldrusen-ballet-og-folkefest-kraever-fair-play",
            "image_url": "https://berlingske.bmcdn.dk/media/cache/resolve/image_x_large/image/144/1441856/23797901-regentparret-til-verdensballet.jpg",
            "publication_time": "Tirsdag d. 06. juli 2021, kl. 15.27",
            "author": "Joachim Talbro Paulsen",
            "related_links": [],
            "attachments": []
        }
    }
}