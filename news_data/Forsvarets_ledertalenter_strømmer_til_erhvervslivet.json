{
    "version": "1.0",
    "document": {
        "id": "https://www_berlingske_dk/karriere/forsvarets-ledertalenter-stroemmer-til-erhvervslivet",
        "title": "Forsvarets ledertalenter strømmer  til erhvervslivet",
        "content": "Uddannelsen til søofficer blev grundlagt i 1701. Hærens officersuddannelse i 1713. Dermed er de to lederuddannelser Danmarks ældste, men de er også blandt landets mest moderne. Dimittender herfra er eftertragtede i erhvervslivet – mere end de var for 10-20 år siden – det er der flere gode grunde til. »Tidligere trænede vi til noget, vi ikke rigtig troede, ville ske. I dag har næsten alle officerer været udsendt i krig og har skullet lede deres folk under voldsomme vilkår. Det er et stort kryds i karakterbladet,« siger Christian Kurt Nielsen, der er administrerende direktør i Mercuri Urval. Han har selv en baggrund som oversergent i Frømandskorpset, og i sin egenskab af direktør for rekrutteringsfirmaet Mercuri Urval har han fingeren på pulsen i forhold til, hvad danske virksomheder efterspørger. Men han er langtfra den eneste danske topchef, som gerne vil ansætte tidligere officerer og anbefale andre at gøre det samme.  Forsvaret har i mange år uddannet egnede kandidater til lederjob i det private erhvervsliv. Tidligere kaptajner og oberster sidder på høje poster i erhvervslivet, og også lavere ledelsesposter trækker kadetter fra forsvar til erhvervsliv. Det betyder, at det er mindre tiltrækkende for de veluddannede officerer at blive i det danske forsvar. Når løn, sikkerhed og ansvar kan matches – eller i de fleste tilfælde overgåes – i det private, er skiftet fra uniform til slips helt logisk. Ifølge erhvervspsykolog Merete Wedell-Wedellsborg, som har skrevet bogen »Battle Mind«, der blandt andet handler om, hvordan soldater agerer som ledere, er den danske officersuddannelse unik som rugekasse for fremtidens ledere. »Officererne, som kommer fra Forsvaret, har et stærkt indre beredskab, fordi de er vant til at sove med støvlerne på. De har været sat i situationer, der gælder liv eller død. Hvis den form for ledelse, du bedriver, ikke virker, dør folk. Det er sat lidt på spidsen, men det ultimative i de situationer tvinger en til at tænke nyt, anderledes og innovativt,« siger erhvervspsykologen. I oktober skrev Berlingske om en undersøgelse fra officerernes fagforening HOD. Den viste, at officererne i stor stil flygter fra Forsvaret til det private. Hele 56 procent af officererne svarede på daværende tidspunkt, at de ville forlade Forsvaret.  Blødningen er ikke stoppet endnu, snarere tværtimod. I år har 125 officerer allerede forladt Forsvaret eller søgt orlov uden løn. Dermed er man tæt på at ramme tallet for hele 2014, hvor der var 129. Christian Kurt Nielsen fra Mercuri Urval mener, at den store søgning mod erhvervslivet kan skyldes, at de fleste officerer i dag bliver udsendt op til flere gange i løbet af deres tjeneste. »Jeg er ikke tvivl om, at det tærer på krop, sjæl og familie. Så hvis man har nogle opsparede erfaringer, man kan gøre brug af i det private erhvervsliv, er det attraktivt. Selv om man har forøget sin løn i Forsvaret, er erhvervslivet en måde, hvorpå man i højere grad kan høste frugterne af sine indsatser. Man er ikke overgivet til løntrin,« siger Christian Kurt Nielsen. Overvejelserne om at forlade Forsvaret er stærkest blandt de yngre officerer. Hele 88 procent af kadetterne og løjtnanterne og 73 procent af premierløjtnanterne overvejer en civil fremtid. Et eksempel på en topchef med længere erfaring med såvel Forsvarets som erhvervslivets uniform, er Jyske Banks næstkommanderende Sven Blomberg. Den tidligere BRFkredit-chef er uddannet officer og sidder i dag på en af de høje poster i den danske finanssektor. Han mener, at hans baggrund har haft en stor effekt på den succesfulde civile karriere. »Forsvaret har i teori og praksis givet mig forståelsen for betydningen af at sætte mål, kommunikere, uddanne, lede direkte og gennem ledere og tage ansvar. Ikke mindst har jeg lært ledelse under fysisk og psykisk pres. Selv om presset i det private erhvervsliv ikke er så stort fysisk, kan det i høj grad være det psykisk. Det går aldrig af mode at kunne bevare roen i pressede situationer,« siger han.  I begyndelsen oplevede han hos BRFkredit en virksomhed, der manglede motivation. I den situation trak han helt konkret på sine oplevelser fra Forsvaret for at få sine ansatte op i det rette gear. »På en række – også fysisk ganske anstrengende – teambuilding-aktiviteter deltog jeg på lige fod med alle medarbejderne. Både som indpisker og underviser, og det gjorde en forskel,« siger han. Christian Kurt Nielsen fra Mercuri Urval anbefaler ofte virksomheder at rekruttere officersuddannede. Han nævner flere årsager til, at ledere fra Forsvaret er eftertragtede i erhvervslivet. En af dem er et øget fokus på økonomi i Forsvarets uddannelser. »Man har forsøgt at bibringe en forretningsmæssig og økonomisk forståelse til officerer, som de måske ikke havde tidligere. De har fået nogle moduler i uddannelsen, der drejer sig om økonomi, da officerer i ledende stillinger har budgetansvar,« siger Christian Kurt Nielsen.  En anden årsag er, at officererne er utroligt skarpe til mandskabspleje og menneskelige relationer. Det bakker erhvervspsykolog Merete Wedell-Wedellsborg op. »Det er en klassisk misforståelse, at Forsvarets ledere er sådan nogle, der råber ordrer ud. Det indtryk har man fra krig og kamp, men det er slet ikke sådan, det foregår. De er vant til at lede enormt forskellige mennesker, og det gør dem til nuancerede og demokratiske ledere,« siger hun. Derfor er virksomhederne også glade for den flugt for Forsvaret, som i lige så høj grad er en higen mod erhvervslivet. Virksomhederne vil have kaptajner og løjtnanter i chefstolene, og det får de. Fra 2016 bliver officersuddannelsen omlagt, så det fremover kræver en bachelorgrad at blive optaget. Tidligere har det været nok med en ungdomsuddannelse. En række skriftlige og fysiske prøver skal dog stadig gennemføres, hvis man skal optages på uddannelsen.",
        "metadata": {
            "source": "https://www.berlingske.dk/karriere/forsvarets-ledertalenter-stroemmer-til-erhvervslivet",
            "image_url": "https://berlingske.bmcdn.dk/media/cache/resolve/image_x_large/image/20/206999/10179722-forsvaret.jpg",
            "publication_time": "Tirsdag d. 11. august 2015, kl. 21.53",
            "author": "Anders Buch-Larsen",
            "related_links": [],
            "attachments": []
        }
    }
}