{
    "version": "1.0",
    "document": {
        "id": "https://www_berlingske_dk/samfund/graadige-gopler-lukker-a-kraftvaerk",
        "title": "Grådige gopler lukker a-kraftværk",
        "content": "En tyk suppe af vandmænd lukkede søndag en reaktor på atomkraftværket i svenske Oskarshamn, fordi den blokerede for indtaget af kølevand fra havet, og først i går var suppen så tynd, at reaktoren igen kunne begynde producere strøm. Samtidig melder danske forskere om, at der i år er så mange såkaldte dræbergopler i Limfjorden, at de nogle steder tømmer fjorden for fiskeføde, og fra udlandet lyder der meldinger om store forekomster af vandmænd og andre gopler. Det er langtfra første gang, at tonsvis af vandmænd lukker atomreaktorer eller vender op og ned på miljøet. Tidligere har medarbejdere på det svenske atomkraftværk i Ringhals været tvunget til at skovle vandmænd væk for holde kølevandsindtaget kørende, Oskarshamn havde også problemer med vandmænd i 2005, og kraftværker i arabiske Oman og i USA har også været tvunget til at tage pauser pga. gopler. Kræene har sågar formået at ødelægge Irlands eneste økologisk laksefarm, ligesom japanske fiskere har oplevet, hvordan deres fartøjer er kæntret, fordi deres garn var fyldt med gopler på størrelse med små biler.  Fra Namibia i syd til Skandinavien i nord er der problemer med gopler. Men spørgsmålet er, om der bliver flere af dem, om de skaber flere problemer, eller om der blot er større opmærksomhed omkring dem. Det fortæller professor Hans Ulrik Riisgård, Syddansk Universitet, og tilføjer, at han og andre gopleforskere arbejder på at skabe et globalt overblik over de op mod 1.500 forskellige arter af gopler. »Der ser ud til at være en tendens til, at overfiskning og overgødskning fører til mange gopler,« siger han. De invasive dræbergopler i Limfjorden stammer ifølge professoren fra det hollandske vadehav. De finder vej til fjorden med Jyllandsstrømmen langs dens jyske vestkyst op til Thyborøn Kanal, hvor vestenvind presser dem ind i fjorden. De kommer oprindeligt fra Amerikas østkyst og kom for små ti år siden med skibes ballastvand til Holland og Vadehavet, hvor de i dag har etableret en fast bestand, der kan klare kolde vintre. »I både Nissum Bredning og Skive Fjord er der lige nu så mange dræbergopler, at de er i stand til at æde al zooplankton. Det er ikke sjovt for sildene,« siger professoren. Mens der i år indtil videre kun er observeret dræbergopler i Limfjorden, var de i 2007 vidt udbredte i indre danske farvande. »Kolde vintre slår dem tilbage, men der bliver ved at komme nye til sydfra,« siger han. I øvrigt betyder de vand- og vejrforhold, der transporterer dræbergoplerne ind i Limfjorden fra syd, at fjordens vandmænd bliver presset mod øst og ud i Kattegat. »Lige nu er der en masseforekomst af gopler og ikke én eneste almindelig vandmand i fjorden,« forklarer professoren. Informationsmedarbejder på kraftværket i Oskarshamn, Annika Carlsson, oplyser, at der fremover vil blive holdt ekstra øje med store forekomster af vandmænd, så det er muligt at spule dem væk fra reaktorernes kølevandsindtag, før de skaber problemer.",
        "metadata": {
            "source": "https://www.berlingske.dk/samfund/graadige-gopler-lukker-a-kraftvaerk",
            "image_url": "https://berlingske.bmcdn.dk/media/cache/resolve/image_x_large/image/93/931039/6845437-vandmand.jpg",
            "publication_time": "Onsdag d. 02. oktober 2013, kl. 17.00",
            "author": "Jens Ejsing",
            "related_links": [],
            "attachments": []
        }
    }
}