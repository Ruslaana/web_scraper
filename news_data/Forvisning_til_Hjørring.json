{
    "version": "1.0",
    "document": {
        "id": "https://www_berlingske_dk/groft-sagt/forvisning-til-hjoerring",
        "title": "Forvisning til Hjørring",
        "content": "Nu ruller rædselsefterretningerne fra udflytningsfronten ind i et tempo, så man skulle tro, man befandt sig i Førerbunkeren i de sidste timer af slaget om Berlin, 1945. Folk er i chok, rapporterer tillidsrepræsentant Michael Taarnby til netavisen Altinget. Han er ansat i Statens Administration, der skal flytte til Hjørring. Folk er rystede, beretter tillidsrepræsentant Helene Brachmann til samme organ. Hun er ansat i Danmarks Evalueringsinstitut, der, oh gys, o gru, skal flytte til Holbæk. Hjørring ligger i et af landets mest attraktive områder og er en aktiv og veldreven kommune, hvis ellers kommunalbestyrelsen kan holde op med at svine naturen til med kæmpevindmøller. Holbæk ligger hjertegribende smukt ved fjorden, 65 km fra København, 40 minutter i bil eller med tog, der afgår hvert 20. minut.Groft sagthar skam medfølelse med de chokerede mennesker. Vi undrer os blot over, at virksomhedsflytninger til udlandet, der som regel indebærer fyring af flere hundrede mennesker, ikke vækker lignende opstandelse, men vi kan af egen erfaring trøste de mange chokerede ofre med, at der findes både elektricitet og civiliserede mennesker langt derude i provinsen.   ",
        "metadata": {
            "source": "https://www.berlingske.dk/groft-sagt/forvisning-til-hjoerring",
            "image_url": "https://berlingske.bmcdn.dk/media/cache/resolve/image_x_large/image/4/44384/6162278-groft-sagt-claes-kastholm-hansen-hoved.jpg",
            "publication_time": "Lørdag d. 03. oktober 2015, kl. 20.00",
            "author": null,
            "related_links": [],
            "attachments": []
        }
    }
}