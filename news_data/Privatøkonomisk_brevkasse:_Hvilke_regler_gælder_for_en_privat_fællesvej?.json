{
    "version": "1.0",
    "document": {
        "id": "https://www_berlingske_dk/dine-penge/privatoekonomisk-brevkasse-hvilke-regler-gaelder-for-en-privat",
        "title": "Privatøkonomisk brevkasse: Hvilke regler gælder for en privat fællesvej?",
        "content": "Berlingskes privatøkonomiske brevkasse giver svar på alle dine spørgsmål om renter, pension, bolig, formue og meget mere. Send dine spørgsmål tildinepenge@berlingske.dk.  SPØRGSMÅL M.H. Kære brevkasse Jeg er medlem af en grundejerforening med cirka 20 huse, som ved bebyggelsens etablering i 1967 afbyggekonsortiet blev tilskødet alle fællesarealer (tinglyst), inkl. indre veje, p-pladser (heraf en plads pr. hus iet fælles carportanlæg) etc. Bebyggelsen består af to symmetriske områder med hver deres indkørsel med carporte,gæsteparkeringspladser, indre veje, legepladser, beplantede områder samt en gennemgående husrække. Fra offentlig vej er der adgang til området (og intern gennemkørsel) via de to indkørsler, men ikkegennemkørsel til andre udenforstående områder. Det er så at sige et lukket område. Vi er blevet bekendt med, at området af kommunen er udlagt som »privat fællesvej«, hvor vi ikke selv har fulddispositionsret over vores område. Dvs. at andre uvedkommende for eksempel har ret til at parkere på vore arealer,og vi må ikke selv sætte p-skilte op. Vi vil naturligvis ikke forhindre offentlige køretøjer (hjemmehjælp,renovation, udrykning) samt gæster og håndværkere i at køre ind og parkere i kortere tid på vore områder. Men jeg finder det meget uretfærdigt, hvis kommunen uden videre kan tilsidesætte vore tilskødederettigheder og ændre vores oprindelige status fra »privat vej« til »privat fællesvej«. Har kommunen ret til detteog med hvilken hjemmel? Er der tale om ekspropriation? På forhånd tak. Med venlig hilsenM.H.  SVAR Allan Ohms, partner hos Forum Advokater Allan Ohms, partner hos Forum Advokater.Fold sammenLæs mereFoto: Niels Ahlmann Olesen/Ritzau Scanpix. Kære M.H. Som jeg læser din beskrivelse mener jeg, at vejen helt fra 1967 har været en »privat fællesvej« og ikke en »privat vej«. Jeg tænker, at kommunen måske har ændret beskrivelsen til – tænker jeg – den korrekte betegnelse. Det bygger jeg på følgende: En vejs retlige status bestemmes af reglerne i vejlovgivningen. »Offentlige veje« refererer til veje, gader, broer og pladser, som er åbne for alle og vedligeholdes af staten eller kommunerne, jf. vejlovens § 3. Hvis en vej ikke falder ind under kategorien af offentlig vej, betragtes den som privat. Der er to typer af private veje: »private fællesveje« og »rent private veje«. En privat fællesvej er en vej, der ikke er offentlig vej og som anvendes af mere end én ejendom, og disse ejendomme må ikke have samme ejer(e), jf. privatvejslovens § 10. Sådan forstår jeg din beskrivelse. Det kan også udtrykkes sådan, at en privat fællesvej er et færdselsareal, som anvendes af andre end den ejendom, hvor vejen er beliggende på og åben for offentlig trafik, og det mener jeg er tilfældet her. En privat fællesvej er, uanset betegnelsen »privat«, som udgangspunkt åben for al færdsel. Der kan være opsat skilte eller bomme, der begrænser adgangen eller visse typer færdsel. Adgangsbegrænsninger på private fællesveje i byzone skal godkendes af vejmyndigheden med politiets samtykke og være begrundet af særlige omstændigheder. På private fællesveje gælder de almindelige regler om parkering. Jeg tror derfor ikke, at kommunen har handlet forkert. Med venlig hilsenAllan Ohms, advokat (H)www.forumadvokater.dk  ",
        "metadata": {
            "source": "https://www.berlingske.dk/dine-penge/privatoekonomisk-brevkasse-hvilke-regler-gaelder-for-en-privat",
            "image_url": "https://berlingske.bmcdn.dk/media/cache/resolve/image_x_large/image/177/1778143/24666488-villakvarter-boliger-hus-huse-villa-villaer.jpg",
            "publication_time": "Søndag d. 31. marts 2024, kl. 18.29",
            "author": null,
            "related_links": [],
            "attachments": []
        }
    }
}