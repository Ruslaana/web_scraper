{
    "version": "1.0",
    "document": {
        "id": "https://www_berlingske_dk/kultur/skuespiller-skal-loefte-tung-arv-maatte-traene-haardt-i-tre-maaneder",
        "title": "Skuespiller skal løfte tung arv: Måtte træne hårdt i tre måneder",
        "content": "Knap halvanden million seere så med, da første afsnit af TV2's krimiserie »Den som dræber« rullede over skærmen i 2011. Sidste år annoncerede Viaplay, at selskabet samler den populære seermagnet op fra TV2 og laver et reboot af serien, hvor et nyt kriminaldrama med nye skuespillere i de bærende roller får lov til at udfolde sig. I hovedrollen som politiefterforsker i seriens nye sæson ses Kenneth M. Christensen, der er kendt fra blandt andet »Arvingerne« og »Gidseltagningen«. Den 35-årige skuespiller beretter, at det er lidt af en arv, der skal løftes fra første sæsons succes, og blandt andet derfor har han også lagt mange kræfter i at forberede sig til rollen. »Jeg har researchet så meget, som jeg overhovedet kunne, og jeg begyndte tre måneder inden optagelserne på rimelig hardcore fysisk træning.« »Jeg har trænet med en gruppe af eksmilitær- og ekspolitifolk. Jeg har været på skydebane og lavet en del fysisk træning med dem for at prøve at have den fysiske del af rollen på plads, inden vi startede optagelserne, så jeg kunne engagere mig i det psykologiske aspekt,« fortæller Kenneth M. Christensen. »Jeg havde lyst til, at det fysiske ikke skulle være en hindring, og jeg ville gerne give mig selv hundrede procent. Det synes jeg, jeg har gjort.« De fem måneder, som det har taget at optage serien, har været et studie i den menneskelige psykologi, fortæller Kenneth M. Christensen. Holdet bag serien har allieret sig med tidligere PET-folk og Rejseholdets tidligere chef Bent Isager-Nielsen for bedre at kunne forstå, hvordan drabsmænd tænker. »Det er jo et studie ned i den menneskelige hjerne. Fordi hvordan kan man finde på at gøre sådan noget? Min rolle skal ligesom forstå, hvorfor personen har gjort det, og det har været vildt fascinerende,« siger Kenneth M. Christensen. Viaplays reboot af den populære serie vil adskille sig fra første sæson på en række punkter. Eksempelvis går politiholdet i dybden med kun én forbrydelse, så for hver episode skrælles endnu et lag af mysteriet. »Det er en tung arv at løfte, men heldigvis synes jeg, at vi gør noget andet med serien. Vi kommer til at dykke dybere ned i de psykologiske lag og i karaktererne gennem hele sæsonen,« siger skuespilleren. »Den som dræber - Fanget af mørket« kan ses på Viaplay. Også Natalie Madueño, Peter Mygind og Uffe Rørbæk Madsen er med på rollelisten. /ritzau/",
        "metadata": {
            "source": "https://www.berlingske.dk/kultur/skuespiller-skal-loefte-tung-arv-maatte-traene-haardt-i-tre-maaneder",
            "image_url": "https://berlingske.bmcdn.dk/media/cache/resolve/image_x_large/image/112/1123925/22689586-fotograf-per-arnesen---2018121.jpeg",
            "publication_time": "Lørdag d. 02. marts 2019, kl. 10.01",
            "author": null,
            "related_links": [],
            "attachments": []
        }
    }
}