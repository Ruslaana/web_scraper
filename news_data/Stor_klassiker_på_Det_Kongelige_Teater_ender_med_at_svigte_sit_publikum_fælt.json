{
    "version": "1.0",
    "document": {
        "id": "https://www_berlingske_dk/scene/stor-klassiker-paa-det-kongelige-teater-ender-med-at-svigte-sit-publikum",
        "title": "Stor klassiker på Det Kongelige Teater ender med at svigte sit publikum fælt",
        "content": "Hvem får noget ud af Det Kongelige Teaters aktuelle udgave af Henrik Ibsens»Peer Gynt«? Det er et hårdt spørgsmål at stille, for det er på mange måder ikke nogen dårlig forestilling. Den er i hvert fald konsekvent. Den er i hvert fald ambitiøs, sådan som man også må kunne forlange det af en klassikeropsætning på nationalscenens hovedscene. Den har truffet nogle synlige valg med instruktøren Anja Behrens ved rorpinden. Den har udviklet et kropsligt billedsprog, hvor en håndfuld skuespillere og dansere fra Dansk Danseteater kan smelte fysisk sammen med fragmenter af Ibsens tekst. Den har nogle rollehavende, der er i stand til at give ordene liv, fylde, vægt, temperament. En symboltung billedside. Den har – med andre ord – sine øjeblikke. Også i bogstaveligste forstand. For i stedet for at spille Ibsens fulde, monstrøse romantiske teaterdigt fra 1867 – det ville nu heller ikke være tilrådeligt – vælger den radikalt at lave enkelte, nødtørftige nedslag i den kerneløse antihelt Peers historie mod den fortabelse, der venter ham, fordi han livet i gennem er flygtet fra at træffe de rigtige valg. Udgangspunktet er Peer, der ligger halvnøgen i neonskær, og på sit yderste, når lyset går op, mens den dødsskikkelse, der følger, udfordrer og sværmer om ham i store dele af forestillingen, kravler frem fra skyggerne – danseren Amancio Gonzalez har skabt en fascinerende følgesvend, insekt, fugl, knokkelmand på tåspidssko. Den følger den ungdommeligt kåde Peers frie liv på sætteren, hvor eventyrfortælleren mor Aase giver det, der er hans brist, næring: Han er en lystløgner, en fantast, en megaloman drømmer. Memento mori: Peer (Patrick Baurichter) ser døden (Amancio Gonzalez) i øjnene med mor Aase (Karen-Lise Mynster) som tilskuer.Fold sammenLæs mereFoto: Emilia Therese. Vi møder ham på toppen af pyramiden, hvor han nu i endnu en vildfarelse har erstattet sin menneskelighed med jagten på rigdom. Og endelig synker han sammen i et sidste møde med døden, der stiller det prekære spørgsmål: Har du et hjem, Peer? Der er altså tale om en stærkt selektiv dissekering, et begsort indkog af dele af Ibsens tekst, en række associative billeder, der flimrer forbi i dødsøjeblikket. Problemet med hele udgangspunktet – og ikke så lidt i forestillingen – er desværre, at meget af det har man skullet læse sig til i programmet. Uden forkundskab til Ibsen eller instruktørens noter for den sags skyld bliver den meningsløs i sin vekslen mellem det konkrete og abstraktionerne. Den er jo, trods alt, handlingsorienteret, men forvirrer mere, end den forklarer. Jeg overhørte to fornuftige unge kvinder forsøge at få rede på, hvad de overhovedet havde oplevet, da de var på vej ud. Det kunne for så vidt have været mig, hvis ikke jeg havde læst på lektien. Tilbage står spørgsmålet: Skylder Det Kongelige Teater ikke sit publikum at tage det ved hånden, når det spiller en af de få klassikere, der efterhånden er plads til i disse teaterårs sparsomme sæsoner? Nu går der så mindst ti år, inden næste generation kan opleve »Peer Gynt« omsat til scenebrug. Den kan så meget, men kan ikke det, den skal: Kunne det ikke være en idé i højere grad at give den forudsætningsløse i det mindste en idé om historien? Bør iscenesættelsens associationer, der hægter publikum af og udelukkende kan gøre sig håb om at henvende sig til de i forvejen indviede, ikke vente til en anden god gang? Det må være det, der er nationalscenens opgave – uden at give køb på de kunstneriske ambitioner, som da også er flot til stede i forestillingen, selvom den som helhed ikke lykkes synderlig godt. Der er som sagt så meget, der er godt i denne sort-hvide, reducerede Ibsen. Et spændende, incestuøst bud på den ejendommelige symbiose mellem mor Aase og sønnen Peer, et forsøg på en dybdepsykologisk forklaring på Peers vanskeligheder i livet. Læg mærke til, hvordanKaren-Lise Mynsters Aase formeligt slikker sønnen i ansigtet. Et kys på munden på kanten af hytten bliver det minsæl også til. Denne kone er nok en skrap morlille – »Du lyver Per!« – men ansigtet kan smelte som bræen, når først Peer skruer op for charmen. Karen-Lise Mynster, der i øvrigt kan fejre 50 år på scenen, får altid hul igennem til en menneskelighed, der gør indtryk. Koreografi og bevægelsessprog er skabt i samarbejde med dansere fra Dansk Danseteater.Fold sammenLæs mereFoto: Emilia Therese. Og Patrick Baurichter er slet ikke nogen dårlig Peer. De brændende øjne, den kåde adræthed, den snedige charme. Gak i låget, ild i røven og ude af kurs. Stærkest i den store selvhævdende tale, hvor han gør mammon til sin gud: Det var umuligt ikke at høre kapitalisten Donald Trumps storskrydende megalomani bag ordene. Sådan kan teatret også tage farve af det dagsaktuelle. Fanny Bernth har ikke meget at lave som pigen Solveig, omtrent berøvet alle sine replikker her mest af alt er en fnisende, jordbunden skoletøs og ikke det åndelige modstykke til den svigefulde Peers ubestandighed. Hvad blev der af den frelse, det kærlighedens og bestandighedens mirakel, den syndsforladelse, som den tålmodigt ventende Solveig ellers plejer at give den langt om længe hjemvendte verdensmand, gamle Peer, til sidst? Skylder man ikke Ibsen at lade den være en del af ligningen? Karin Heinemeier gør indtryk som Dovregubbens datter, som egoistiske Peer møder, udnytter og svigter på sin vej, barbrystet og dampende af dyrisk liderlighed og besidderkraft og med en hel hærskare af fascinerende troldevæsner i kølvandet – der var de dygtige kropskunstnere, danserne igen. Med Elliot Crosset Hove som en knap så imposant troldefar et sted i ligningen. På toppen: Peer holder storkapitalistisk peptalk for publikum.Fold sammenLæs mereFoto: Emilia Therese. Men helhedsindtrykket er desværre en forestilling, der lukker sig om sig selv i stedet for at lukke Ibsen op. Nede under alle de indlysende kvaliteter mere end halter både bearbejdelsen, pædagogikken og dramaturgien. Her er det ganske vist kartofler, mor Aase sidder og skræller. Men ellers er den berømte sammenligning jo, at Peer minder om et løg. Ingen af dem har en kerne. Man kan blive ved med at skrælle, den er der ikke. »Peer Gynt« på Det Kongelige Teater mangler på samme måde for ofte noget at gribe fat om for sin forudsætningsløse tilskuer. Den har ganske enkelt glemt sit publikum undervejs. »Peer Gynt« af Henrik Ibsen. Iscenesættelse og bearbejdelse: Anja Behrens. Scenografi og kostumer: Karin Gille. Musik og lydunivers: Emil Assing Høyer. Det Kongelige Teater, Skuespilhuset, Store Scene. Til 28. februar.",
        "metadata": {
            "source": "https://www.berlingske.dk/scene/stor-klassiker-paa-det-kongelige-teater-ender-med-at-svigte-sit-publikum",
            "image_url": "https://berlingske.bmcdn.dk/media/cache/resolve/image_x_large_vertical/image/188/1881250/24875367-usund-symbiose-karen-lise-mynster-og-patrick-baur.jpg",
            "publication_time": "Onsdag d. 22. januar 2025, kl. 16.22",
            "author": "Jakob Steen Olsen",
            "related_links": [],
            "attachments": []
        }
    }
}