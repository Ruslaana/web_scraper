{
    "version": "1.0",
    "document": {
        "id": "https://www_berlingske_dk/virksomheder/massefyringer-paa-vej-paa-oliefabrik-i-aarhus",
        "title": "Massefyringer på vej på oliefabrik i Aarhus",
        "content": "En af Aarhus’ gamle industrivirksomheder får kniven. Aarhus Karlshamn Denmark A/S - bedre kendt som oliefabrikken - vil nedlægge halvdelen af sine afdelinger i produktionen på havnen i Aarhus, og det kan koste op imod hver anden af de 270 medarbejdere i produktionen jobbet, skriver stiften.dk. Endnu er der ikke sat tal på antallet af kommende fyringer, men på et stormøde for medarbejderne torsdag fortalte repræsentanter for ledelsen, at det svensk-kontrollerede firma har besluttet at nedlægge halvdelen af afdelingerne i Aarhus. Medarbejdere frygter, at det betyder, at hver anden medarbejder også skal ud, erfarer Aarhus Stiftstidende. Aarhus Karlshamn, AAK, har tidligere produceret forskellige former for olier, men koncentrerer sig i dag om at fremstille erstatningsprodukter for chokolade. Ifølge ejerne er driftsudgifterne til blandt andet vand, varme og el dog for høje i Danmark. Lønudgifterne er også højere, og derfor har man besluttet at flytte dele af produktionen fra Aarhus til andre lande. Koncernen har også fabrikker i Sverige, England og Holland. Nedskæringerne kommer efter, at AAKs koncernledelse i en meddelelse for andet kvartal melder om en stærk vækst og profit. Resultatet af primær drift var samlet set på 218 millioner svenske kroner mod 196 året før - en forbedring på 11 procent. Dog er resultatet faldet fra 70 til 65 millioner kroner på chokolade og konfekturefedt, som produceres i Aarhus. Administrerende direktør Arne Frank i Sverige beskriver sig i kvartalsmeddelelsen som »stolt optimistisk for firmaets fremtid«.",
        "metadata": {
            "source": "https://www.berlingske.dk/virksomheder/massefyringer-paa-vej-paa-oliefabrik-i-aarhus",
            "image_url": "https://berlingske.bmcdn.dk/media/cache/resolve/image_x_large/image/47/478768/5532829-aarhus_karlshamn_business.jpg",
            "publication_time": "Fredag d. 31. august 2012, kl. 09.43",
            "author": null,
            "related_links": [],
            "attachments": []
        }
    }
}