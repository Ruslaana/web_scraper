{
    "version": "1.0",
    "document": {
        "id": "https://www_berlingske_dk/kultur/hendes-ord-har-millioner-af-laesere-den-lykkelige-slutning-er-mit-fix",
        "title": "Hendes ord har millioner af læsere: »Den lykkelige slutning er mit fix«",
        "content": "Som teenager læste Sille Justesen nærmest en ny bog om dagen. I dag er hun 36 år og alenemor til to børn med autisme, så dagene er pakket med gøremål, arbejde og børn. Men når børnene er lagt i seng, og Sille Justesen kan åbne sin computer, er hele verden pludselig ganske tæt på. Millioner af mennesker fra hele verden læser hendes historier, som hun deler gratis på internettet. »Det er surrealistisk, at så mange læser mine ord. Så mange kender jeg jo slet ikke i virkeligheden. Jeg lever et ret lille liv. Fordi mine børn er, som de er, kommer jeg ikke ret meget ud, så det at vide, at mine ord er tilgængelige for så mange mennesker, er svært at forholde sig til,« siger hun.  Sille Justesen skriver fanfiktion. Det er historier, hvor skribenter digter videre eller tager udgangspunkt i et allerede opfundet univers. Sille Justesen tager kun udgangspunkt i Twilight-sagaen. Derfor hedder hendes hovedpersoner altid Edward og Bella opkaldt efter hovedpersonerne i vampyrhistorierne. Men der stopper ligheden også. I Twilight-sagen er det et bærende element, at Edward og hans familie er vampyrer, men i de historier, Sille Justesen skriver, er hendes karakterer mennesker som du og jeg. Og så er der et andet springende punkt. For selv om Twilight-bøgerne handler om romancen mellem Bella og Edward, er bøgerne meget dydige. »Det var den uforløste seksuelle spænding, der bar plottet i bind et, to og tre, og vi ventede og ventede. Da Edward og Bella så endelig er på bryllupsrejse i bind fire, bader de sammen, og det hele bygges op, men så er det lige pludselig næste morgen. Fade to black,« siger Sille Justesen. Den manglende udforskning af det seksuelle mellem Edward og Bella blev det centrale i flertallet af Sille Justesens fortællinger, og hvis det lyder bekendt, er det ikke overraskende.  De millionsælgende »Fifty Shades of Grey«-bøger blev nemlig til på samme vis. Også her startede den mystiske millionær Christian Grey som Edward Cullen fra Twilight-bøgerne, mens den generte litteraturstuderende Julia Wilde engang hed Bella Swan. Populært kaldes genren for husmorporno, da særligt midaldrende kvinder har kastet sig over de erotiske bøger. Sille Justesen finder udtrykket direkte fornærmende: » Jeg synes, at det marginaliserer og trivilialiserer litteraturen, som om det ikke er »rigtigt« eller »godt« ud fra en eller anden tilfældig standard,« mener hun. I udkanten af Odense ligger et typisk parcelhuskvarter. Det er en stille villavej, hvor husene ligner hinanden, men ligger en smule forskudt. Det er her, Sille Justesen bor. Inde i hendes hus er det første, man ser, bogreolen. De fleste af bøgerne er sorte eller mørkerøde udenpå, og der skal kun et hurtigt kig til at afsløre fascinationen af vampyr-romaner.  Sille Justesen har studeret engelsk litteratur og amerikanske studier på Syddansk Universitet, hvor hun er adjunkt. Litteratur har altid været en hobby, og særligt vampyr-romanerne har hun suget til sig. Det begyndte i hendes teenageår med fantasy-forfatteren Anne Rices bøger. Da Sille Justesen var i begyndelsen af tyverne, dyrkede hun TV-serien »Buffy – Vampyrernes skræk«, og da hun var i sluttyverne, faldt hun over forfatteren Stephenie Meyers Twilight-bøger. Her var der et eller andet, hun ikke kunne slippe igen. »Det er ret genialt, for med Bella har Stephenie Meyer skabt en karakter, der har så lidt personlighed, at alle kan sætte sig ind i, hvordan hun har det. Da jeg læste bøgerne første gang, fik jeg et flashback til mine egne akavede teenageår. Det var ligesom at være nyforelsket igen, for alle havde det jo præcis som Bella i 9. klasse.« Men det var ikke den mandlige hovedperson Edward specifikt, som Sille Justesen forelskede sig i. Det var nærmere den drøm, som Edward var en del af. »Jeg tror, alle piger har haft en Edward i deres liv. Han repræsenterer jo meget mere end bare en romantisk fantasi. Ud over kærlighed til Edward får Bella også den perfekte familie, som hun aldrig selv har haft. Hun får evigt liv, får flere penge end hun nogensinde kan bruge, hun forbliver ung og smuk for evigt, og deres forelskelse dør aldrig. Det hele ender lykkeligt, ja næsten for lykkeligt. Det er meget mere end en romantisk fantasi – det er det perfekte liv.«  I de uger, Sille Justesen har sine børn, er hverdagen pakket. De bliver hentet med taxa om morgenen og afleveret igen om eftermiddagen. Det giver hende ikke meget tid til sig selv, før børnene er lagt i seng, og hendes studerendes opgaver er rettet. »Når det hele er træls i den virkelige verden, kan jeg rode med mine karakterer i stedet. De har det heller ikke altid nemt, men deres problemer er imaginære, og jeg kan se lyset for enden af tunnellen. Så selv om der er en masse angst, så ved man, at det ender lykkeligt. Den lykkelige slutning er mit fix.« I et stykke tid var Sille Justesen bare tilskuer til de historier, der strømmede fra de andre brugere på hjemmesiden fanfiction.net, hvor fans deler deres historier. Nogle tog udgangspunkt i den manglende sexscene på Edward og Bellas bryllupsrejse, mens andre skrev karaktererne ind i nye sammenhænge. Til sidst besluttede Sille Justesen sig for at lege med. I hendes første historie bortfører Edward Bella for at få hende til at forelske sig i ham. Da Sille Justesen ingen erfaring havde med at skrive, blev historien ikke god, syntes hun, så hun fjernede den fra internettet igen. Men det tog ikke modet fra hende. Hendes anden historie hed “The Blizzard”. I historien nærmest falder Bella over en hjemløs, som hun ender med at tage med hjem. Det viser sig, at den hjemløse mand er krigsveteranen Edward, der har en masse mystik med i bagagen, og derfra udvikler deres forhold sig. I en seksuel retning selvfølgelig. Denne historie er i dag blevet læst to millioner gange på fanfiction.net.For eksempel i historien fra universitetsverdenen i USA, hvor Edward er en genert, uerfaren professor, mens Bella er en provokerende og udadfarende studine. Det er denne historie, der er blevet til bøgerne »Absolute Beginners« og »Absolute Lovers«, som det danske forlag Pretty Ink har købt rettighederne til, og som senere på året udgives på dansk. Allerede i 2014 blev Sille Justesen opdaget af det amerikanske forlag Full Fathom Five, der ville udgive en af hendes fanfiktions-historier i USA. Edward og Bellas navne blev skiftet ud med Stephen Worthington og Julia Wilde, og det var sådan,»Absolute Beginners« og »Absolute Lovers« begyndte. Med dem fik Sille Justesen udvidet sin læserskare til ikke blot at omfatte fans af Twilight-bøgerne, men også læsere, der var fans af romantiske og erotiske bøger. Det kunne ses på den respons, hun fik: »Det bedste er, hvis mine læsere skriver: »Ej, du har bare reddet hele min dag med din bog – jeg har haft en lortedag på abejde, ungerne har været umulige, og så låste jeg mig inde på badeværelset og læste et kapitel, og så blev det en god dag alligevel,« siger hun.  Selv om Sille Justesen nu er sprunget ud som »rigtig« forfatter, tager hun stadig udgangspunkt i Twilight-universet, når hun starter på nye historier. Fanfiktionsuniverset har nemlig ændret hendes liv. »Hvis ikke jeg var begyndt med fanfiktion, var jeg aldrig begyndt at skrive. I begyndelsen havde jeg brug for en skabelon. Jeg havde brug for nogle navne og karakterer at lege med, og derudover var folk i fanfiktions-miljøet bare så støttende og så taknemmelige for de historier, jeg skrev. Når der er 30 mennesker, der skriver »Skriv mere!«, får man altså blod på tanden. Jeg kan slet ikke forestille mig, hvordan mit liv ville være, hvis jeg ikke var kommet ind i det her.«",
        "metadata": {
            "source": "https://www.berlingske.dk/kultur/hendes-ord-har-millioner-af-laesere-den-lykkelige-slutning-er-mit-fix",
            "image_url": "https://berlingske.bmcdn.dk/media/cache/resolve/image_x_large/image/11/117332/14325591-billede.jpeg",
            "publication_time": "Søndag d. 28. august 2016, kl. 12.00",
            "author": null,
            "related_links": [],
            "attachments": []
        }
    }
}