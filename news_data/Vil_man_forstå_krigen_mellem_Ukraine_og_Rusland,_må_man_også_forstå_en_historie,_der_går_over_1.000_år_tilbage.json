{
    "version": "1.0",
    "document": {
        "id": "https://www_berlingske_dk/indland/vil-man-forstaa-krigen-mellem-ukraine-og-rusland-maa-man-ogsaa-forstaa-en",
        "title": "Vil man forstå krigen mellem Ukraine og Rusland, må man også forstå en historie, der går over 1.000 år tilbage",
        "content": "Katarzyna Stoklosa hævder, at hun allerede i juli sidste år følte sig sikker på, at det ville ende med krig. Det var Vladimir Putin selv, der overbeviste hende. Oven i præsidentens uskyldige, landsfaderlige mærkedagshilsner til alt fra nye studenter og det nationale postvæsen,der ellers prægede Kremls hjemmesidei de lyse sommerdage, offentliggjorde Putin 12. juliet essay»om den historiske enhed mellem russere og ukrainere«. Præsidenten havde studeret sit nationale ophav og ville nu dele sine konklusioner med den ganske verden. Som Putin skrev indledningsvist, havde han fundet det »nødvendigt at redegøre for min position i detaljer«, og hvorfor russere og ukrainere var »ét folk«. Det var ingen underdrivelse. Den engelske oversættelse af præsidentens essayfylder knap 53.000 tegn. Men som var det en anden Babushka-dukke, der fås i mindre versioner, kan Katarzyna Stoklosa – der er lektor ved Syddansk Universitet – koge talen til et ganske simpelt budskab: »Putin skriver meget klart – og det er, hvad han har gentaget frem til i dag – at den ukrainske nation ikke eksisterer uden Rusland, og at der ikke er nogen ukrainsk kultur,« siger hun, der til daglig forsker i grænseregioner og den russisk-ukrainske konflikt. Sagt med Vladimir Putins egne ord ien TV-tale 21. februarer Ukraine »en umistelig del« af Ruslands »egen historie, kultur og åndelige verden«. Krigen i Ukraine udkæmpes derfor ikke kun på jorden og fra luften. Der er også tale om en kamp om historien. Så hvis krig er en fortsættelse af politik med andre midler, er Ruslands invasion af Ukraine historiepolitik som blodig alvor. Skal man forstå konflikten, må man med andre ord også forstå historien – og den begynder længe før Sovjetunionens opløsning og Ukraines selvstændighed i 1991 og NATOs udvidelser mod øst. Det er aldrig for sent at lære noget nyt. Og forbinder man ene og alene vikingetogter med blodige stormløb på Englands kyst, Erik Den Rødes grønlandsfart og Leif den Lykkeliges opdagelse af Amerika, sørgede Dmytro Kuleba for nylig for at åbenbare en anderledes østvendt side af historien om de gamle søfarere. Dmytro Kuleba er Ukraines udenrigsminister og bruger i disse uger alle sine diplomatiske kræfter på at telefonere med udenlandske kolleger. Den internationale opbakning til den ukrainske kamp skal sikres og gerne også vises frem for omverdenen. Så efter en samtale med Danmarks udenrigsminister, Jeppe Kofod (S), valgte Dmytro Kuleba forrige tirsdag ien opdatering på Twitterat betone et ganske særligt bånd mellem sit eget land og vores nordeuropæiske kongerige. »Ukraine og Danmark deler den historiske arv fra vikingerne,« skrev udenrigsministeren og gav herefter en ganske malende beskrivelse af den aktuelle storpolitiske situation: »I dag slås ukrainere som vikinger mod de russiske aggressorer på slagmarken, mens danskere slås som vikinger for Ukraine i EU.«  Call with my Danish friend and colleague@JeppeKofod. Ukraine and Denmark share historic legacy of Vikings. Today, Ukrainians fight like Vikings against Russian invaders on the battlefield, while Danes fight like Vikings for Ukraine within the EU and bilaterally Dagen efter Dmytro Kulebas tweet stævner Berlingske ud fra de skandinaviske kyster. Vi krydser Østersøen og når over til Baltikum, hvorfra vi bevæger os ind i de central- og østeuropæiske flodsystemer i kølvandsstriben på de såkaldte »Rus-vikinger«, der for 1.200 år siden drog mod øst i jagten på sølv og andre rigdomme. Nede ad den vældige Dnepr-flod spotter vi et øjenbrynbeslag fra en over tusind år gammel krigerhjelm, der er fundet i Vladimirs Kirke i Kyiv, og vi får øje på en sten med nordiske runer, der i århundreder har gemt sig på den lille ø Berezan ud for den ukrainske sortehavskyst. På intet tidspunkt forlader vi dog Moesgaard Museum i skovene syd for Aarhus. Museet åbnede 22. januardørene til udstillingen »Rus – Vikinger i øst«, der i udgangspunktet skulle give danskerne indblik i en lidt overset del af den nordiske fortid, der blandt andet gav os kongenavnet Valdemar – den danske udgave af Vladimir – og måske også Dagmarkorsets østligt-byzantinske udtryk. Men siden åbningen har netop historien om Rus-vikingerne fået en ikke ubetydelig birolle i det kapitel af verdenshistorien, som i disse dage bliver skrevet i Kyiv, Kharkiv og Mariupol. »Når præsident Putin hævder, at Ukraine og Rusland er det samme land og har den samme historie, er jeg nødt til at sige, at det er Ukraine og Danmark, der har den samme historie, hvis vi taler om den tidlige middelalder og vikingetiden,« som førnævnte Dmytro Kuleba sagde, da han i slutningen af januar gæstedeDR2-programmet »Deadline«under et besøg i Danmark – der jo som bekendt er medlem af både NATO og det EU, som Kulebas regeringfor nylig søgte om optagelse i. Hvad, der imidlertid kun gør sagen mere kompleks, er, at også russere kan betone et historisk bånd til Danmark. Moesgaard Museums særudstilling om Rus-vikingerne kan opleves frem til 11. september 2022.Fold sammenLæs mereFoto: Pressefoto – Moesgaard Museum, RUS – Vikinger i øst. For 1.200 år siden opstod det såkaldte Kyivrige – eller Kyiv Rus, som det også kaldes – og det voksede over de følgende århundreder til at blive det største rige i Europa med en udbredelse over store dele af det, vi i dag forstår som Ukraine, det vestlige Rusland og Belarus. Der var tale om en multikulturel smeltedigel af blandt andre slaviske folk og steppenomader – men en smeltedigel, der i flere generationer havde det såkaldte Rurik-dynasti i spidsen. Dynastiet havde skandinaviske aner og i hvert fald i de første generationer skandinavisk klingende navne og forbindelser. »Det er selvfølgelig ikke noget, der bare opstår, fordi vikingerne kommer. Vi skal nok forestille os, at de vikinger, der kommer og bosætter sig (i det nuværende Ukraine,red.) i 800- og begyndelsen af 900-tallet, bliver en slags elite,« fortæller Kasper H. Andersen, der er historiker ved Moesgaard Museum. Han forklarer, at både Ukraine og Rusland har »en oprindelsesmyte«, der knytter sig til Kyivriget. Ifølge den russiske Nestorkrønike fra begyndelsen af 1100-tallet var det Rurik-slægtens fyrst Oleg – eller Helge, som han hedder på dansk – der i 879 flyttede Rusrigets hovedstad til Kyiv, grundlagde Kyivriget og udråbte den nuværende ukrainske hovedstad til »alle russiske byers moder«. »Middelalderens riger – også dem, der senere udvikler sig til nationalstater – har de her oprindelsesmyter,« forklarer Kasper H. Andersen: »Et af problemerne ved dem er, at de først for alvor bliver relevante i bredere befolkningslag i løbet af 1800-tallet i forbindelse med, at man har nogle nationale vækkelser. Fra da af har såvel ukrainske nationalister som russere forsøgt at tage ejerskab over den her historie. Det er jo rigtig nok, at man også i russisk-nationalistiske sammenhænge ser en oprindelse, i hvert fald delvist, i Kyiv Rus.«  Læser man den tidligere amerikanske udenrigsminister Henry Kissingers bog »Verdens Orden« fra 2014, betragter »så godt som alle russere« i dag Kyiv »som en umistelig del af deres egen fædrene arv«. Kasper H. Andersen er selv dybt bevidst om historiens rolle i den nuværende konflikt. »Historie er lig med identitet, og identitet er lig med historie. På den måde forholder folk sig altid til historien bevidst eller ubevidst, og i den igangværende konflikt er der en meget bevidst brug af historie, hvor de forskellige aktører forsøger at tage ejerskab på historien,« siger han: »Men hvem har ejerskab til historien? Ukrainsk nationaltsindede begynder jo også i 1800-tallet at skrive om deres oprindelse i Kyiv Rus. Nu er der så kræfter i spil, der forsøger at tage ejerskab over den fortælling og bruge den til at legitimere et overherredømme. Der er det min klare opfattelse som forsker, at historien altid kan og vil blive brugt. Men den må aldrig blive brugt til at fratage folk en selvbestemmelsesret til, hvem de vil være. Så er der tale om politisk brug eller misbrug af historien, der er forkert og forkasteligt.« Også lektor Katarzyna Stoklosa fra Syddansk Universitet hæfter sig ved, at »alle lande har myter«, som hun siger. Selv er Stoklosa født i Polen – et land, der gennem historien har hersket over store dele af Central- og Østeuropa, været underlagt andre stormagter og helt slettet fra landkortet over europæiske stater. »Du kan også spørge: »Hvornår opstod den polske nation?«« som hun siger for at understrege, at den slags kan være svært at give et entydigt svar på. ​Historien er under alle omstændigheder blevet brugt af Ukraine-krigens ophavsmand. I sit essay fra sidste årbetonede Vladimir Putin således som noget af det første landenes fælles rod som »efterkommere af det gamle Rus«. Samt at Kyiv Rus-fyrsten Vladimirs omvendelse til den ortodokse kristendom omkring år 1000 »i høj grad stadig bestemmer vores tilhørsforhold i dag«. Spørger man Kasper H. Andersen til betydningen af fyrst Vladimirs kristning, drager han en parallel til historien om danske Harald Blåtand i Jelling, »hvor riget, kongemagten og religionen smeltede sammen, fordi han overtog kristendommen«: »Det betyder bare, at religionen bliver gjort til en slags statsreligion, for så vidt vi kan tale om stater.« Og i de senere år har den ortodokse kirke, som der i Ukraine er i hvert fald tre forskellige versioner af, spilleten ikke ubetydelig rolle i strideni og mellem Ukraine og Rusland. Én kirke hører under Moskva-patriarkatet, de andre gør ikke. Ifølge Katarzyna Stoklosa fra Syddansk Universitet er der blandt andet på grund af Kyivriget i hvert fald ingen tvivl om, at russere og ukrainere kan betegnes som »broderfolk«. Men Ukraine og Ruslands historie er ikke ens. For Kyivriget holdt ikke for evigt. »Indtil det i 1700-tallet var Ukraine og Rusland forskellige territorier med forskellig historie og forskellige traditioner,« som hun siger. Et stort monument til minde om fyrst Vladimir blev indviet nær Kreml i Moskva i 2016. Vladimir Putin talte ved åbningsceremonien.Fold sammenLæs mereFoto: Ivan Sekretarev/Ritzau Scanpix. Man kan næppe tale om én eneste grund til Kyivrigets opløsning,men et angreb fra øst spiller en afgørende rollei historien om rigets endeligt. »De blev smadreti 1240af mongolerne, som rykkede ind,« som Uffe Østergaard, der er professor emeritus i europæisk identitetshistorie, malende udtrykker det. »Og i ly af mongolerne opstod Moskva-fyrstedømmet og underlagde sig de øvrige russiske stater,« fortsætter han. Der forrykkede magten sig fra Kyiv til Moskva? »Ja, Moskva tog simpelthen over,« siger Uffe Østergaard. I de følgende århundreder arbejdede Rusland med førnævnte Henry Kissingers ord i »Verdens Orden« på at »genetablere sig som en selvstændig nation og beskytte sine grænser mod trusler fra alle sider«. Og mens Rusland ekspanderede, ikke mindst mod øst, var det, vi i dag forstår som Ukraine, underlagt flere forskellige herskere, først og fremmest Litauen og Polen,som Kyiv hørte under i 300 år. Også Rusland, Østrig-Ungarn,tatarer, osmanner og autonome kosakkerhar i perioder siddet på dele af det ukrainske territorium; et vidtstrakt land præget af den flade slettes grænseløshed. Vladimir Putin bruger også kræfter på denne periode i sit essay fra sidste år – herunder med et fokus på forfølgelse af russisksindede og ortodokse. »Putin er dygtig; han har en historisk forståelse, men han bruger forskellige brudstykker og klistrer dem sammen på den måde, han ønsker, uden kontekst. I historien er man dog nødt til at forstå tingene i den fulde kontekst,« siger Katarzyna Stoklosa. »Ukraine er ikke bare et naboland for os. Det er en umistelig del af vores egen historie, kultur og åndelige verden,« sagde Ruslands præsident, Vladimir Putin, i en tale til nationen 21. februar.Fold sammenLæs mereFoto: Sputnik/Ritzau Scanpix. Over årene formåede det russiske imperium at indlemme store dele af det ukrainske territorium i riget, herunder Kyiv i midten af 1600-tallet, ogfra 1700-tallet Krim-halvøen og området langs Sortehavet, der fik kaldenavnet Novorossiya, »det nye Rusland«. I samme periode blev den vestligste del af det nuværende Ukraine, herunder storbyen Lviv, derimod en del af de østrigske habsburgeres rige. Ifølge Katarzyna Stoklosa fandtes der dog allerede fra begyndelsen af 1600-tallet et ukrainsk sprog. »Det er altid en vigtig faktor, når man skal definere en nation. Vi kan ikke tale om opbygning af nationalstater før i 1800-tallet, men det, som Putin ikke vil anerkende, er altså, at vi allerede dengang kan se den tidlige eksistens af ukrainsk kultur og litteratur og en ukrainsk elite,« siger hun. Og i 1800-tallet fandt den førnævnte nationale vækkelse sted i Ukraine. Der var ikke noget isoleret fænomen, men en tendens, der prægede store dele af Europa på den tid, hvor grækere og nordmænd kæmpede for deres landes uafhængighed, og hvor Italien og Tyskland blev samlet til hele stater. I Danmark dyrkede N.F.S. Grundtvig den nordiske mytologi, og H.C. Andersen skrev om det land, han var født i, og hvorfra hans verden gik. I Ukraine skrev poeten Taras Sjevtjenko om at ville begraves i »mit elskede Ukraine«. Malerier bliver projekteret op på væggene under en Taras Sjevtjenko-udstilling i canadiske Toronto.Fold sammenLæs mereFoto: Cole Burston/Ritzau Scanpix. I sit essay fra sidste årskriver Vladimir Putin imidlertid, at »det ukrainske spørgsmål« dengang i høj grad var blev drevet frem af den polske elite og siden af de østrig-ungarske ledere og brugt som et værktøj i rivaliseringen mellem de europæiske stater. »Der klippe-klistrer Putin igen med brudstykker af historien,« mener Katarzyna Stoklosa. »1800-tallet var præget af romantikken og begyndelsen på den nationale vækkelse i Europa. Der var selvfølgelig en konkurrence mellem de forskellige nationale vækkelser, men det var ikke sådan, at der var to blokke, der stod over for Rusland. Putin ønsker at understrege, at det blev brugt mod Rusland,« siger hun: »Europa før 1800-tallet fandtes ikke som – og tænkte ikke i – nationalstater. Det var mere et stort kompleks af forskellige territorier og interesser. Det var en helt anderledes struktur, men det anerkender Putin ikke. For ham er der en meget stærk forbindelse, en kontinuitet, fra oldtidens Kyiv Rus over Sovjetunion og til i dag.« Sovjetunionen blev dannet i ruinerne af Første Verdenskrig, da Det Russiske Imperium brød sammen. Bolsjevikkerne tog magten under den kommunistiske revolution, og hovedparten af det gamle imperium blev i årene derefter inddelt i de 15 sovjetrepublikker. Også Ukraine blev en sovjetrepublik efter tre mislykkede ukrainske statsdannelsesforsøg. »Det moderne Ukraine blev udelukkende skabt af Rusland eller – for at være mere præcis – af det bolsjevikiske, kommunistiske Rusland,« erklærede Vladimir Putini sin tv-tale få døgn før invasionen i februar. Den var ikke just venligsindet over for bolsjevikkernes fremmeste revolutionær: »Lenin og hans samarbejdspartnere gjorde det på en måde, der var ekstremt hård mod Rusland: Ved at adskille det, der er historisk russisk land. Ingen spurgte de millioner af mennesker, der boede der, hvad de ønskede.« En tilhænger af det ukrainske kommunistparti med et portræt af Vladimir Lenin i hænderne under et 1. maj-optog i Kyiv i 2013.Fold sammenLæs mereFoto: Sergei Chuzavkov/Ritzau Scanpix. Her har Putin ifølge historieprofessor Uffe Østergaard dog en »lille pointe«. »Han har jo ret i, at den ukrainske sovjetrepublik blev oprettet og organiseret af Lenin i 1918 til 1920 i en kamp med Polen,« som han siger. I historikeren Kurt Jacobsens biografi om Vladimir Lenin fra 2012 kan man for eksempel læse, at Lenin talte for at gøre Ukraine til en selvstændig sovjetrepublik for at tøjle de nationalistiske strømninger i landet, ligesom at sovjetlederen i et brev fra 1922 sågar skal have erklæret »krig mod den storrussiske chauvinisme«. I 1954, under Nikita Khrusjtjov, blev Krim-halvøen desudenoverdraget fra den russiske til den ukrainske sovjetrepublik. Uffe Østergaard kalder dog samtidig Vladimir Putins historieskrivning »tillempet« og »kun ti procent« rigtig. »Det er meget kreativt,« som professoren udtrykker det. Og som Katarzyna Stoklosa påpeger, kan man ikke bruge gamle territorialgrænser til »at sige noget om eksistensen af en nation og en kultur«: »Territoriernes foranderlighed var et betydeligt kendetegn ved Central- og Østeuropas historie mellem og efter verdenskrigene.« Hun pointerer også, at der jo allerede havde været forsøg på at danne en ukrainsk stat under den russiske revolution, og at de millioner af mennesker, der boede i Ukraine, i 1991 rent faktisk blev spurgt, hvad de selv ønskede med deres land, hvor der både tales ukrainsk og russisk. Omkring 90 procent stemte dengang for uafhængighedfra Sovjetunionen, og »Ukraine erklærede sig uafhængig 24. august 1991 som fortsættelsen af det gamle Rus,« som Katarzyna Stoklosa siger. Men som med så mange andre dele af deres fælles, tusindårige historiske bagkatalog, er også erindringen om Sovjetunionen kilde til russisk og ukrainsk uenighed. Selv ikke den menneskeskabte hungersnødskatastrofe Holodomor, der i 1930erne slog flere millioner ukrainere ihjel, er der enighed om. Hungersnøden var et led i Stalins tvangskollektivisering af landbruget, men ifølge Ukraines tidligere udenrigsminister Boris Tarasjuk, der i 2008 blevinterviewet af Weekendavisen, var »formålet med at skabe denne nød og død« også at »knække den ukrainske bondestand, der var de traditionelle bærere af landets nationalfølelse«. Det ukrainske parlamenthar betegnet Holodomor som et folkemordmod ukrainere, som også kunne tælle Sovjetunionensklart højeste tabstalunder hungersnøden. Stearinlys og blomster ved et mindesmærke for Holodomor-hungersnøden i Ukraine fra 1932 til 1933.Fold sammenLæs mereFoto: Sergej Dolzhenko/Ritzau Scanpix. Vladimir Putin kalderi sit essay fra sidste årderimod kollektiviseringen og hungersnøden for »en fælles tragedie«, der af Ukraines ledende cirkler er blevet beskrevet som et folkemord. Og et eksempel på de ukrainske lederes forsøg på at redigere historien for at fjerne »alt det, der forener os«. Nu er russiske og ukrainske hære i hvert fald fælles om at være i kamp. Men mod hinanden. Skal man forstå konflikten, må man også forstå historien. I sin tv-tale 21. februarkaldte Vladimir Putin ukrainere for »kammerater«, »slægtninge« og »vores allerkæreste«. Det kunne lyde som en kærlighedserklæring. Men også som en krigserklæring. FAKTABag om historienOver 1.000 års historie er en stor mundfuld, og det er uendelig komplekst.Berlingske har i denne artikel valgt at fokusere på flere mindre kendte sider af den russisk-ukrainske historie og derfor ikke nyere begivenheder efter 1991 som for eksempel den såkaldt orange revolution i 2004, protesterne på Majdan-pladsen og annekteringen af Krim i 2014.Anden Verdenskrig, der i Rusland kaldes for Den Store Fædrelandskrig, og som kostede millioner af russere og ukrainere livet, samt krigens betydning for eftertiden og de krigsførende parters udtalelser i den nuværende krig, er desuden så omfattende, at det kunne retfærdiggøre en hel artikel.I sit essay fra juli 2021betoner Vladimir Putin, at krigen for de ukrainere, der dengang kæmpede i Den Røde Hær, vitterlig var en patriotisk krig, fordi de forsvarede »deres fælles moderland«. Omvendt har Ukraines præsident, Volodymyr Zelenskyj, i en talebrugt sin egen bedstefars historiesom sovjetisk infanterist i Anden Verdenskrig til at modsætte sigPutins udtalelserom nynazisme i ukrainsk landspolitik.FOLD UD Over 1.000 års historie er en stor mundfuld, og det er uendelig komplekst. Berlingske har i denne artikel valgt at fokusere på flere mindre kendte sider af den russisk-ukrainske historie og derfor ikke nyere begivenheder efter 1991 som for eksempel den såkaldt orange revolution i 2004, protesterne på Majdan-pladsen og annekteringen af Krim i 2014. Anden Verdenskrig, der i Rusland kaldes for Den Store Fædrelandskrig, og som kostede millioner af russere og ukrainere livet, samt krigens betydning for eftertiden og de krigsførende parters udtalelser i den nuværende krig, er desuden så omfattende, at det kunne retfærdiggøre en hel artikel. I sit essay fra juli 2021betoner Vladimir Putin, at krigen for de ukrainere, der dengang kæmpede i Den Røde Hær, vitterlig var en patriotisk krig, fordi de forsvarede »deres fælles moderland«. Omvendt har Ukraines præsident, Volodymyr Zelenskyj, i en talebrugt sin egen bedstefars historiesom sovjetisk infanterist i Anden Verdenskrig til at modsætte sigPutins udtalelserom nynazisme i ukrainsk landspolitik.",
        "metadata": {
            "source": "https://www.berlingske.dk/indland/vil-man-forstaa-krigen-mellem-ukraine-og-rusland-maa-man-ogsaa-forstaa-en",
            "image_url": "https://berlingske.bmcdn.dk/media/cache/resolve/image_x_large/image/152/1528491/24039657-bmr.jpg",
            "publication_time": "Lørdag d. 19. marts 2022, kl. 15.51",
            "author": "Thue Ahrenkilde Holm",
            "related_links": [],
            "attachments": []
        }
    }
}