{
    "version": "1.0",
    "document": {
        "id": "https://www_berlingske_dk/internationalt/prognose-finland-faar-konservativ-praesident-0",
        "title": "Prognose: Finland får konservativ præsident",
        "content": "Hvis meningsmålingerne holder, vælger Finland søndag aften sin første ikke-socialdemokratiske præsident i 30 år. Den store favorit i valgets første runde er den tidligere finansminister fra det konservative Samlingspartiet, den 63-årige Sauli Niinistö, som ifølge meningsmålingerne inden valget har stået til at få en tredjedel af stemmerne. Aftenens valgsteder er nu lukket, og med halvdelen af stemmerne talt op står Niinistö til at få opbakning fra 39,2 procent af finnerne. Paavo Vayryne fra centrum-partiet »Centern« står til 18,6 procent af stemmerne, »De Grønnes« Pekka Haavisto ser ud til at få 14,5 procent, mens lederen af Finlands største oppositionsparti »De Sande Finner« Timo Soini ser ud til at være en færdig mand i kampen om præsidentposten. Han får mindre end ti procent af vælgerne ved denne tidlige optælling. Hvis Sauli Niinistö vælges, er det første gang i 55 år, at »Samlingspartiet« har haft en præsident. Valgets vinder skal afløse Finlands første kvindelige præsident Tarja Halonen. BNB",
        "metadata": {
            "source": "https://www.berlingske.dk/internationalt/prognose-finland-faar-konservativ-praesident-0",
            "image_url": "https://berlingske.bmcdn.dk/media/cache/resolve/image_x_large_vertical/image/68/686048/4834080-file-finland-government-sauli-niinisto.jpg",
            "publication_time": "Søndag d. 22. januar 2012, kl. 19.38",
            "author": null,
            "related_links": [],
            "attachments": []
        }
    }
}