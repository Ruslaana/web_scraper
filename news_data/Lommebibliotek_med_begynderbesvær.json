{
    "version": "1.0",
    "document": {
        "id": "https://www_berlingske_dk/boganmeldelser/lommebibliotek-med-begynderbesvaer",
        "title": "Lommebibliotek med begynderbesvær",
        "content": "Kan man vænne sig til at læse bøger på en skærm? Vel kan man så – hvis man vil. Gyldendal satser på e-bogslæseren Cybook Opus. Den vejer næsten intet, kan ligge i en lomme/taske, har en klar skærm (også som sengelæsning eller i – moderat – sollys) og tænder/slukker næsten øjeblikkeligt. Cybook Opus gør præcis, hvad den er designet til: Den viser e-bøger og intet mere. Spørgsmålet er, om danskerne vil investere 2.000 kroner i endnu en elektronisk dims, som kun kan det, når Apples stærkt omtalte iPad (en krydsning mellem en iPhone uden telefon og en armholdt computer) kan købes for blot 500 kroner mere. iPad er godt nok større og tungere men har stor, trykfølsom farveskærm og kan temmelig meget andet, også vise e-bøger i det åbne format, ePub, som Gyldendal klogeligt har valgt, samt PDF, som også Cybook kan vise. Hurtig, men uden nydelse Cybook Opus er praktisk at have med rundt, og betjeningen med en tænd-/slukknap og de store frem- og tilbagetaster er enkel. Faktisk får man nok læst teksten hurtigere, fordi portionerne på grund af den lille skærm er mindre. Men her ligger Cybooks største problem. Bøger i ePub-formatet kan man nemlig let få vist i andre skriftstørrelser (12 styk) eller skrifttyper. Men ePub-formatet opfører sig som Internet-sider; der er ingen orddeling, og forstørrer man teksten, får man et grimt læsebillede med mange linjefald eller store mellemrum mellem ordene. Absolut ingen nydelse! Dum-me ord-delinger Ydermere er den bogpakke på seks værker, som Gyldendal lægger på, tydeligvis hurtigt tilpasset genbrug, sjusket overført fra et tekstbehandlingsprogram, hvor de orddelinger, som tekstbehandlingsprogrammet selv sætter ind for at gøre linjerne pæne, dukker umotiveret op i e-bogen (»dæ-monerne«, »for-bliver«, »glø-dende«).Godt nok kan Cybook vise PDF-filer, et særdeles udbredt format til rapporter, hæfter m.m. Men PDF-filer kan ikke skaleres op/ned i tekststørrelse. Man kan kun zoome ind og ud på hele siden. Og da de fleste PDF-publikationer er i A4-format, kan man enten ikke se mikrobogstaverne eller kun se et hjørne af siden på skærmen og skal klikke både til højre/venstre og ned for at læse. Det holder slet ikke. Kan løbe tør når som helst Et par andre nedadvendte tommelfingre: Menuerne på Cybook er ikke på dansk, selv om det kun ville tage kort tid at oversætte de få menupunkter; nærmeste mulighed er svensk og norsk. Efter en tid begynder klikkene fra tasterne at forstyrre koncentrationen i læsningen. Batteriet påståes at holde til 8.000 sidevendinger, men dimser løber altid tør for strøm, når man ikke kan lade dem op; og der er ingen batterimåler, så man ved, hvornår det sker. Endelig tvinges man til på computeren at installere det ret så påtrængende Adobe Digital Editions for at kunne købe og overføre de købte e-bøger (egne filer flyttes over som på en USB-pind).",
        "metadata": {
            "source": "https://www.berlingske.dk/boganmeldelser/lommebibliotek-med-begynderbesvaer",
            "image_url": "https://berlingske.bmcdn.dk/media/cache/resolve/image_x_large/image/87/871845/2516737-ereader.jpg",
            "publication_time": "Torsdag d. 29. april 2010, kl. 22.30",
            "author": "Thomas Breinstrup",
            "related_links": [],
            "attachments": []
        }
    }
}