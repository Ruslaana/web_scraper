{
    "version": "1.0",
    "document": {
        "id": "https://www_berlingske_dk/filmanmeldelser/doktor-doed-faar-nyt-liv",
        "title": "Doktor Død får nyt liv",
        "content": "Næste år kommer filmen om gangsteren John Gotti og nu får vi beretningen om »Doktor Død«, Jack Kevorkian, på dvd. Der er tale om en solid TV-film om lægen, der beslutter sig for at bruge sine pensionsår til at kæmpe for syge patienters frie ret til at tage livet af sig selv. I et USA, der er mere end almindeligt kristent, var Kevorkian nærmest kættersk med sine tanker og det endte da også med, at han røg i fængsel i en årrække. Han nåede dog ud i tide til at gå op ad den røde løber til premieren på »You Don’t Know Jack«, inden han døde i juni måned i en alder af 83 år. Al Pacino i hovedrollen får i det store hele maskeret sine mere flamboyante træk bag et sæt anonyme briller og gråt hår og holder os fanget uden at overspille og uden at tiltvinge sig den Oscar-scene han altid har i mere højt belagte og højt profilerede spillefilm. Vi slipper ikke for en del gentagelser i fortællingen, men alt i alt fungerer Levinsons drama efter hensigterne.",
        "metadata": {
            "source": "https://www.berlingske.dk/filmanmeldelser/doktor-doed-faar-nyt-liv",
            "image_url": "https://berlingske.bmcdn.dk/media/cache/resolve/image_x_large/image/69/697841/4691098-jack-kevorkian.jpg",
            "publication_time": "Torsdag d. 17. november 2011, kl. 22.30",
            "author": null,
            "related_links": [],
            "attachments": []
        }
    }
}