{
    "version": "1.0",
    "document": {
        "id": "https://www_berlingske_dk/politik/pludselig-stod-storpolitiske-kriser-i-koe-og-trump-vendte-alt-paa-hovedet",
        "title": "Pludselig stod storpolitiske kriser i kø, og Trump vendte alt på hovedet",
        "content": "De vidste ikke, hvad der ventede dem. Regeringens øverste trekløver, Frederiksen, Poulsen og Rasmussen, stod der i Statsministeriets spejlsal og forsøgte at se det positive i det valg, der i nattens løb var blevet afgjort i USA. Det var 6. november 2024. Donald Trump var tilbage. Stærkere end nogensinde. Et »stort tillykke«. Regeringen »glæder sig til samarbejdet«, var budskabet fra et usædvanligt pressemøde, som først og fremmest syntes indkaldt for at berolige de mange danskere, der var havnet i en tilstand af chok. Men der var jo ikke så meget at sige. »Vi skal bruge de fordele, vi har,« forsøgte statsministeren og fremhævede, at både hun selv og udenrigsminister Lars Løkke Rasmussen jo havde visse relationer til Trump fra hans første periode som præsident.  Et opslag delt af Mette Frederiksen (@mette) Det skulle nok gå. Da Mette Frederiksen af en journalist blev spurgt til det, som de tre partiledere udstrålede i kropssprog og mimik, forsikrede statsministeren: »Modløse, det et vi ikke.« Måske stod de der i Spejlsalen og tænkte på, at i hvert fald to af dem – Troels Lund Poulsen og Lars Løkke Rasmussen – for bare et par måneder siden sammen med finansminister Nicolai Wammen havde stået på Demokraternes konvent i Chicago og klappet af Kamala Harris. Nu ville hendes højrøstede modstander lige om lidt sidde i Det Hvide Hus med sine narcissistiske personlighedstræk og dele verden op i gode og onde. I dag efter præsidentens første 100 dage er uforudsigeligheden og usikkerheden omtrent den samme. Trump siger et den ene dag og noget andet den næste, han skal tages alvorligt og indimellem også bogstaveligt. På få uger truede han rigsfællesskabet på livet og lagde dansk udenrigspolitik i ruiner, vendte verden på hovedet og ændrede alt for et lille land, der i 70 år har lænet sig loyalt op ad den store beskytter på den anden side af Atlanten. Skiftende danske regeringer har været klar til at gøre stort set alt for at holde sig inde i varmen i Washington – fra hemmelige atomaftaler om Grønland, hemmelige samarbejder om aflytning via kabler til våbenindkøb og deltagelse i USAs krige langt fra Danmark. Statsminister Mette Frederiksen (S), Múte Bourup Egede og Jens-Frederik Nielsen holdt tidligere på måneden pressemøde i Nuuk ombord på Forsvarets inspektionsskib »Vædderen« midt i den største udenrigspolitiske krise siden Anden Verdenskrig.Fold sammenLæs mereFoto: Mads Claus Rasmussen/Ritzau Scanpix. Den 20. januar stod Mette Frederiksen med en amerikansk præsident af en kaliber, ingen af hendes forgængere havde oplevet. En præsident, der ville overtage Grønland og ikke ville udelukke at gøre det med magt, og som helt uanmeldt sendte sin søn Donald Trump Jr. på charmeoffensiv til Nuuk. En præsident, hvis garantier i forhold til Europas sikkerhed i bedste fald er usikre, og som har et helt andet syn på Rusland end det fjendebillede, den danske statsminister har malet. En præsident, hvis vicepræsident offentligt kaldte Danmark »en dårlig allieret«, og som nu højlydt bebrejdede Danmarks tilgang til Arktis som et globalt lavspændingsområde, der i årevis har været anerkendt af USA. En præsident, der ikke tror på klimaforandringer, elsker fossile brændstoffer og truer Europa og Danmark med hård straftold. Regeringen gik ud af 2024 med en dagsorden om lidt blandede reformer, en kalkuleret strid om pensionsalder og økonomisk holdbarhed. Da kalenderbladet blev vendt til 2025, stod der Donald Trump og krisehåndtering øverst på dagsordenen på alle møderne i regeringstoppen. For at understrege kontrasten sagde Joe Bidens amerikanske ambassadør i København, Allan Leventhal, i etinterview til Finans i august sidste år,at »forholdet mellem USA og Danmark aldrig har været stærkere eller vigtigere«. Danskerne skulle i den henseende ikke frygte for en ny Trump-sejr: »Jeg vil ikke sige, at præsidenter ikke betyder noget. Det gør de. Men styrken af vores (Danmarks og USAs fundament,red.) er bygget på stærke følelses- og sikkerhedsmæssige bånd og arbejdet med NATO og Ukraine.« Mens Biden sad i Det Hvide Hus,sagde Mette Frederiksen,at der ikke måtte komme så meget som et A4-ark ned i det transatlantiske forhold mellem Europa og USA. I dag er al fokus vendt mod Europa, og i februar sagde den nye tyske kansler, Friedrich Merz, at Europa må frigøre sig fra et USA, der er ligeglad med vores skæbne. Efter 100 dage er de europæiske ledere blevet bedre til at håndtere Donald Trump, og nogle af de værste kriser, han potentielt kunne forårsage, er dampet en smule af. Faren for, at USA melder sig ud af NATO, synes at være drevet over – det samme er truslen om at tage Grønland med magt. Til gengæld er spillet om toldsatser og USAs forhold til Rusland og Ukraine fortsat helt uafklaret. Når man som Mette Frederiksen og flere andre europæiske ledere med hende har den analyse, at Rusland, hvis landet får succes med at udvide sit territorium i Ukraine, vil angribe nye vestlige lande, så er den fredsaftale, som man kan se konturerne af, en katastrofe. Og den er i hvert fald alt andet end det, som Mette Frederiksen på sikkerhedskonferencen i München forudså som den eneste mulige udgang på krigen i Ukraine, nemlig at Ukraine vinder.",
        "metadata": {
            "source": "https://www.berlingske.dk/politik/pludselig-stod-storpolitiske-kriser-i-koe-og-trump-vendte-alt-paa-hovedet",
            "image_url": "https://berlingske.bmcdn.dk/media/cache/resolve/image_x_large/image/191/1915972/24940189-statsminister-mette-frederiksen-s-fik-ndret-sin.jpg",
            "publication_time": "Tirsdag d. 29. april 2025, kl. 11.47",
            "author": "Bent Winther",
            "related_links": [],
            "attachments": []
        }
    }
}