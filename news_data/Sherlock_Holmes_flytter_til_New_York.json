{
    "version": "1.0",
    "document": {
        "id": "https://www_berlingske_dk/kultur/sherlock-holmes-flytter-til-new-york",
        "title": "Sherlock Holmes flytter til New York",
        "content": "En ny amerikansk serie forvandler de klassiske viktorianske og lettere polerede historier om Sherlock Holmes til et moderne tv-drama i nutidens New York. Det skriver The Telegraph. Serien, som går under navnet 'Elementary', er produceret af den amerikanske tv-station CBS og havde premiere i sidste måned i USA og i dag bliver vist for første gang i Storbritannien. Den lægger sig i slipstrømmen på andre moderne fortolkninger af Sherlock Holmes-fortællingerne. Blandt andet har britiske BBC de sidste par år haft stor succes med den lystige og velproducerede \"Sherlock\", hvor Benedict Cumberbatch spiller den excentriske og lettere irriterende Sherlock Holmes i afsnit af spillefilmslængde. I den amerikanske nyfortolkning er selveste Sherlock Holmes er netop hjemvendt fra afvænning, og detektivens gode ven, Dr. Watson, er en kvinde. Selv stofmisbrug ikke er et sjældent syn i de oprindelige bøger om Sherlock Holmes, skrevet af forfatteren Sir Arthur Conan Doyle, så bliver det nærmere historiens kerne i den nye, amerikanske fortælling. I de originale bøger er det særligt, når der er besvær med opklaringen af detektivens sager, at Sherlock Holmes tyr til euforiserende stoffer. Men hvor bøgerne beskriver en mere afslappet, nærmest rekreerende, omgang med stoffer, så byder den nye amerikanske serie på en mesterdetektiv, spillet af Jonny Lee Miller, som er stærkt tynget af sit misbrug. - I alle gengivelser af historien, bliver Sherlock Holmes portrætteret som en mand med styr på tingene, han er altid ti skridt foran. I stedet var jeg interesseret i at portrættere ham som en mand, som er på randen til at bryde sammen, og en mand som bliver overrasket over, at han er menneskelig nok til at bryde sammen, når alt ellers tidligere er gået ham så godt, siger seriens skaber og producer, Rob Doherty, til The Telegraph. Og her kommer den kvindelige Dr. Watson ind i billedet. Hun bliver spillet af den amerikanske skuespiller Lucy Liu, som i serien skal vogte over Sherlock Holmes, men kommende seere skal ikke forvente romantik imellem de to. - Sherlock Holmes er usikker og akavet, når han er sammen med kvinder. Når Dr. Watson i serien konstant skal tage vare på ham, opstår der også en konstant form for usikkerhed, og hvad der ellers må følge med den slags oplevelser, siger Lucy Liu til The Telegraph. Uanset hvad fortryder Johnny Lee Miller, som lægger ansigt til Sherlock Holmes, ikke sin medvirken i en så markant anderledes gengivelse af den populære detektiv. - Alle har naturligvis deres personlige version af klassikere. Du kan ikke forvente, at alle automatisk vil have din gengivelse som favorit. I stedet har vi blot forsøgt at lave den bedste serie, vi kunne, siger han til The Telegraph.",
        "metadata": {
            "source": "https://www.berlingske.dk/kultur/sherlock-holmes-flytter-til-new-york",
            "image_url": "https://berlingske.bmcdn.dk/media/cache/resolve/image_x_large/image/25/256178/5741616-elementary.jpg",
            "publication_time": "Tirsdag d. 23. oktober 2012, kl. 18.21",
            "author": "Katrine Villarreal Villumsen",
            "related_links": [],
            "attachments": []
        }
    }
}