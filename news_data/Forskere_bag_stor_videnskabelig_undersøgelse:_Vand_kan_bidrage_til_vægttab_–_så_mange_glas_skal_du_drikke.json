{
    "version": "1.0",
    "document": {
        "id": "https://www_berlingske_dk/vores-liv/forskere-bag-stor-videnskabelig-undersoegelse-vand-kan-bidrage-til",
        "title": "Forskere bag stor videnskabelig undersøgelse: Vand kan bidrage til vægttab – så mange glas skal du drikke",
        "content": "Sluk tørsten i vand, og drik en til halvanden liter vand om dagen. Sådan lyder anbefalingen fraFødevarestyrelsen. Men hvilke konkrete fordele opnår du ved at drikke tilstrækkelig med vand? Det sætter forskere bag et stort amerikansk metastudie ord på. Studiet, som er publiceret i det videnskabelige tidsskriftJama Network Open, har gennemgået i alt 18 randomiserede undersøgelser publiceret i løbet af de foregående cirka 25 år. Forskerne har valgt at se nærmere på en række sundhedseffekter ved at drikke vand, fordi den eksisterende forskning pegede i forskellige retninger. Fordelene ved et fornuftigt vandindtag var på flere områder ikke velunderbygget, lyder det. Metaundersøgelsen skulle ifølge forskerne være den første større gennemgang, som vurderer fordelene ved vandindtag ved at måle på klinisk randomiserede resultater. Forskerne konkluderer, at vand i de rette mængder kan:  Tre af de 18 studier har set på vands indvirkning på et vægttab hos voksne. Alle tre studier når frem til en positiv effekt. Disse tre studier tyder på, at fordelen kan høstes ved at drikke en halv liter vand inden hvert måltid. Det svarer til to mellemstore glas tre gange om dagen. Forfatterne af metaundersøgelsen konkluderer, at det har en effekt på overvægtige voksne at drikke en halv liter vand inden hvert af dagens måltider. Ifølge forskerne er det»en simpel og billig«løsning, som kan have store fordele i betragtning af den stigende forekomst af fedme. Et af studierne, hvor overvægtige, midaldrende og ældre personer blev fulgt i 12 uger, nåede frem til, at den gruppe, der drak en halv liter vand før hvert af de tre daglige måltider, tabte 44 procent flere kilo end de deltagere, som var blevet sat til ikke at drikke vand før måltiderne. I et andet studie, som så på udviklingen over 12 måneder, nåede de vanddrikkende deltagere op på et 87 procent højere vægttab. I det tredje studie blev det øgede gennemsnitlige vægttab målt til at være 1,3 kilo. Fundene overrasker ikke Lars Nybo, som er professor i humanfysiologi ved Københavns Universitet. »Det giver god mening, også fysiologisk set,« siger han om, at vandindtag kan hjælpe et vægttab på vej. »Hvis du stiller din tørst ved at drikke rigelige mængder af vand, er der måske en mindre risiko for, at du drikker meget sodavand, øl eller vin.« Disse drikke tæller meget i energiindtaget, uden de giver særlig stor mæthedsfornemmelse, forklarer han. »Så hvis man erstatter eksempelvis læskedrikkene med vand, kan det være en forklaring på, at man taber sig,« siger han. Forskerne bag metaundersøgelsen mener ligeledes, at fraværet af kalorieholdige drikkevarer kan være en forklaring. De skriver også, at indtaget af vand før et måltid muligvis fører til vægttab, fordi maven bliver fyldt og således tidligere bliver mæt. »Det er to plausible forklaringer,« siger Lars Nybo. Han understreger, at vandet ikke gør hele forskellen alene. »Man skal ikke tro, at man taber man sig, bare fordi man drikker meget vand. Det skal gøres sammen med en bevidsthed om andre ting, herunder kosten,« siger han. Ifølge forskerne bag metastudiet er der ikke enone size fits all, når det kommer til vandbehov. »Hvis du bor i Danmark her i vintersæsonen, er du sandsynligvis i mål, hvis du drikker halvanden liter om dagen. Eller måske endda en liter vand og noget kaffe og te,« siger Lars Nybo. »Men det handler jo om at drikke efter sit balancebehov.« Metaundersøgelsen har set på et fjerde studie om vand og vægttab, hvor deltagerne var unge overvægtige personer, som i udgangspunktet drak maksimalt en liter om dagen. Her viste det sig ikke at have nogen effekt på deres gennemsnitlige vægt at øge vandindtaget til 1,9 liter dagligt. Men denne mængde vand kan være god for andre ting, viser metastudiet. Hvis man ikke drikker nok vand, bliver væskegennemstrømningen gennem nyrerne lav. Det medfører større risiko for aflejring af kalk, som kan give nyresten, forklarer Lars Nybo. Otte glas vand om dagen hjælper ifølge metastudiet voksne personer med at undgå nyresten. ",
        "metadata": {
            "source": "https://www.berlingske.dk/vores-liv/forskere-bag-stor-videnskabelig-undersoegelse-vand-kan-bidrage-til",
            "image_url": "https://berlingske.bmcdn.dk/media/cache/resolve/image_x_large_vertical/image/188/1884230/24880908-kvinde-drikker-vand-onsdag-den-14-juni-2023.jpg",
            "publication_time": "Mandag d. 03. februar 2025, kl. 08.10",
            "author": "Philip Sune Dam",
            "related_links": [],
            "attachments": []
        }
    }
}