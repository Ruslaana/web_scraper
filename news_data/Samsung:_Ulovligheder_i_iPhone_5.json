{
    "version": "1.0",
    "document": {
        "id": "https://www_berlingske_dk/videnskab/samsung-ulovligheder-i-iphone-5",
        "title": "Samsung: Ulovligheder i iPhone 5",
        "content": "Samsung har nu officielt sat iPhone 5 på anklagebænken og stævner nu Apple for med telefonen at have brugt teknologi, som Samsung har rettighederne til, uden at betale for det. Den sydkoreanske elektronikgigant truede allerede før offentliggørelsen af iPhone 5 med, at det kunne blive konsekvensen, fordi Samsung havde på fornemmelsen, at Apple krænkede dets patenter. Nu er iPhone 5 officielt en del af Samsungs stævning mod Apple i en sag, som kommer for en amerikansk domstol engang i 2014, skriver nyhedstjenesten Bloomberg. Krænker otte patenter Samsung og Apple slås om at dominere markedet for mobilt udstyr. Ifølge Samsung krænker iPhone 5 to Samsung-patenter, som handler om standarder, og seks, der handler om specifikke funktioner. Samsung og Apple, som er tætte handelspartnere, har en række juridiske slagsmål kørende verden over, hvor de gensidigt beskylder hinanden for at bruge teknologier uden at betale modparten. Senest besluttede en jury 24. august, at Samsung skal betale Apple 1,05 milliarder dollars i erstatning for lidt for rigeligt at have ladet sig inspirere af Apples design til sine egne produkter. Apple har som følge af sagen krævet salgsforbud mod en række Samsung-produkter. Den sag kommer for retten til december. Salgsforbud mod Galaxy Tab 10.1 væk Samtidig valgte den samme amerikanske domstol, som dømte Samsung til milliarderstatningen, at hæve det midlertidige forbud mod salg af Samsungs tavle-PC Galaxy Tab 10.1 i USA. Det var Apple, som i juni fik midlertidigt standset salget, fordi Apple mente, at Samsung krænkede Apples rettigheder med tavlecomputeren. Det mente juryen imidlertid ikke, og nu kan Galaxy Tab 10.1 igen sælges i USA.",
        "metadata": {
            "source": "https://www.berlingske.dk/videnskab/samsung-ulovligheder-i-iphone-5",
            "image_url": "https://berlingske.bmcdn.dk/media/cache/resolve/image_x_large/image/22/227212/5658393-pix-iphone-5.jpg",
            "publication_time": "Tirsdag d. 02. oktober 2012, kl. 08.31",
            "author": "Thomas Breinstrup",
            "related_links": [],
            "attachments": []
        }
    }
}