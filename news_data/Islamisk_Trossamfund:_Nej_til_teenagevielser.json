{
    "version": "1.0",
    "document": {
        "id": "https://www_berlingske_dk/www-berlingske-dk/islamisk-trossamfund-nej-til-teenagevielser",
        "title": "Islamisk Trossamfund: Nej til teenagevielser",
        "content": "De imamer, der vier umyndige danske piger med deres muslimske kærester, kommer ikke fra Islamisk Trossamfund. Det siger Shahid Mehdi, der er imam i moskeen i Københavns Nordvestkvarter. - Vi foretager ingen vielser, medmindre parret har en tilladelse fra kommunen, hvor der står, at vi må vie dem, siger han. Berlingske Tidende kan i dag fortælle, hvordan unge danske piger ned til 16 år gifter sig i islamiske bryllupper uden samtykke fra forældrene. Selv om Justitsministeriet ikke anerkender vielserne som juridiske gyldige, underskriver parret blandt andet en islamisk ægteskabskontrakt og lever som mand og kone. Eksperter peger på, at ægteskaberne tilmed er mere bindende end danske ægteskaber, fordi der følger omfattende sociale og kulturelle regler med. Har du hørt om imamer, der vier piger, der er under 18 år? - Vi gør det ikke i Islamisk Trossamfund. Men måske er der nogen amatøragtige imamer, der gør det, siger han. Shahid Mehdi er enig i, at det beslutningen kræver modenhed, og netop derfor insisterer han på, at Islamisk Trossamfund ikke vier nogen, der ikke er myndige. -Vi vil absolut ikke vie dem, før de er fyldt 18. Som teenager er man ikke altid helt stabil i sine tanker, siger han. Han er enig med formanden for Folketingets Integrationsudvalg, Karen Jespersen (V), når hun siger, det er at misbruge den danske ægteskabslovgivning. - Det er i alvorlig modstrid med den danske ægteskabslovgivning, som vi i Islamisk Trossamfund mener, imamer skal følge. Vi går ikke ind for misbrug af systemet, siger han. Derfor er det også på sin plads, hvis imamer får frataget sin vielsesbestalling, hvis de vier nogen, der er under 18 og ikke har samtykke fra forældrene. - Det er ligesom, hvis man har kørekort, og man ikke overholder færdselsreglerne. Så er det ok, man får frataget sit kørekort, siger han. Indlæser ...",
        "metadata": {
            "source": "https://www.berlingske.dk/www-berlingske-dk/islamisk-trossamfund-nej-til-teenagevielser",
            "image_url": "https://berlingske.bmcdn.dk/media/cache/resolve/image_x_large/image/39/397195/3718573-til-bt-moskeen.jpg",
            "publication_time": "Torsdag d. 27. januar 2011, kl. 09.58",
            "author": "Eva Jung",
            "related_links": [],
            "attachments": []
        }
    }
}