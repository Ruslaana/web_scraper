{
    "version": "1.0",
    "document": {
        "id": "https://www_berlingske_dk/oekonomi/storstrejke-rammer-haardt-kritisk-mangel-paa-oel-chokoladepaalaeg-og",
        "title": "Storstrejke rammer hårdt: Kritisk mangel på øl, chokoladepålæg og Jägermeister",
        "content": "Strejken er i forvejen historisk. Og som det ser ud lige nu, kan det blive en noget mager weekend i Norge, hvis strejken optrappes fredag. Måske er det på tide, at vi støver vandflyveren af og fylder den med fadøl – præcis ligesom nordmændene gjorde med gær under storkonflikten i 1998, da de kom gærhungrende danskere til undsætning med friske forsyninger. For hvor storkonflikten i Danmark blev kendt som Gærkrisen, så frygter man nu i Norge, at butikshylderne tømmes for nogle af de mest populære produkter. Det er nemlig de fabrikker, som producerer nogle af de mest kendte produkter, der står til at blive ramt af næste fase af strejken, skriverdet norske erhvervsmedie E24. Storstrejken ramte Norge mandag morgen, efter at lønforhandlingerne brød sammen dagen forinden mellem norske arbejdsgivere og lønmodtagere. Omkring 24.500 blev udtaget til strejke. Det tæller blandt andet ansatte på bryggerier og i fødevareindustrien samt medarbejdere på norske færgeruter, der har nedlagt arbejdet. Det er arbejdsgiverorganisationen NHO på den ene side og fagforeningerne LO og YS på den anden, der har forhandlet om medarbejdernes løn. »LO krævede øget købekraft for alle vores medlemmer og et løft til de lavtlønnede. NHO har valgt at afvise vores krav og sender dermed landet ud i strejke,« lyder det fra LO-formand Peggy Hessen Følsvik. Fra den modsatte side af bordet lyder det, at arbejdsgiverne har strakt sig langt for at imødekomme lønmodtagernes ønsker om højere løn. Såfremt konflikten optrappes fredag, kan der komme et brat stop i produktionen af flere fødevarer. De fabrikker, der står til at blive ramt af næste fase af den norske storstrejke, producerer nogle af de mest kendte produkter på butikshylderne – heriblandt Bremykt, Nugatti, Fjordland, Idun ketchup, Hennig-Olsen og Stabburets leverpostej.Fold sammenLæs mereFoto: Pr. Frygten for tomme hylder mærkes i de norske supermarkeder. Og selvom hylderne i flere dagligvarebutikker langtfra er tomme nu, er flere nordmænd begyndt at sikre sig de fornødne forsyninger til det gode vejr, der venter forude: Kurvene bliver fyldt med alt fra øl og sodavand til chips, ketchup og is. En butikschef i Kiwi-kæden fortæller tilVG, at der har været travlt i butikken siden mandag eftermiddag, da strejken startede, med nordmænd, der fylder indkøbskurvene med læskende drikke og salte snacks mere end normalt. »Og så har der været en del hamstring af øl,« lyder det. Også i det statslige alkoholudsalg, Vinmonopolet – som er det eneste sted, du kan købe alkohol, der er stærkere end en almindelig pilsner i Norge – har man travlt. Flere ansatte i virksomheden Vectura, der leverer 53 procent af varerne til Vinmonopolet, er nemlig også udtaget til strejke. Vinmonopolet modtager altså ikke nye varer, så længe strejken varer. Jägermeister er et af de produkter, alkoholudsalget risikerer at løbe tør for. Hvis parterne ikke når til enighed inden fredag, vil yderligere 16.000 af LOs medlemmer blive udtaget til strejke. Men LO-næstformand Steinar Krogstad mener, der er grund til at tro, at der kan ske udvikling inden da. »Der er ingen kontakt nu, men erfaringsmæssigt udelukker jeg ikke, at der vil blive taget kontakt for at se på grundlaget for de videre forhandlinger inden for kort tid,« siger han til VG.",
        "metadata": {
            "source": "https://www.berlingske.dk/oekonomi/storstrejke-rammer-haardt-kritisk-mangel-paa-oel-chokoladepaalaeg-og",
            "image_url": "https://berlingske.bmcdn.dk/media/cache/resolve/image_x_large/image/166/1667399/24403829-konflikt---gr-fra-norge.jpg",
            "publication_time": "Tirsdag d. 18. april 2023, kl. 10.33",
            "author": "Signe Westermann Kühn",
            "related_links": [],
            "attachments": []
        }
    }
}