{
    "version": "1.0",
    "document": {
        "id": "https://www_berlingske_dk/politik/han-har-vaeret-spindoktor-i-statsministeriet-og-ser-et-tydeligt-tegn-hos",
        "title": "Han har været spindoktor i Statsministeriet og ser et tydeligt tegn hos Mette Frederiksen: »Vi nærmer os et valg«",
        "content": "Det er ikke kun i amerikansk politik, at der sker noget lige nu. For i de selvsamme timer, hvor USA valgte navnet på deres nye præsident, har situationen taget en dramatisk drejning i dansk politik. Tirsdag kastede statsminister Mette Frederiksen (S) sig ud i et usædvanligt hårdt angreb på samtlige af sine blå modstandere. Onsdag aften smed regeringen dem så på porten ved at kaste de borgerlige partier samt Enhedslisten ud af forhandlingerne om finansloven for 2025. Tilbage står regeringen som den store sværvægter i dansk politik og afgør, hvem der er inde, og hvem der er ude af forhandlingerne. Spørger man politisk kommentator og tidligere rådgiver for Anders Fogh Rasmussen (V), Michael Kristiansen, er de politiske fronter lige nu trukket skarpere op, end de længe har været. Og tidspunktet er ikke tilfældigt, vurderer han. »Det er forpostfægtninger til en valgkamp.« Det er Det Konservative Folkeparti, Danmarksdemokraterne, Dansk Folkeparti, Liberal Alliance samt Enhedslisten, som onsdag aften blev ekskluderet fra forhandlingerne om finansloven for 2025. Efter 12 minutter rundt om forhandlingsbordetblev de således bedt om at rejse sig og forlade lokalet. Dagen inden havde Mette Frederiksen i Folketingssalen ellers belært De Konservatives Mona Juul om, at økonomisk politiktilrettelægges i finansloven. Men det bliver der altså ikke noget af denne gang for de borgerlige partier. Ifølge finansminister Nicolai Wammen (S) skyldes det, at de fire blå partier forinden forhandlingerne havde indgået en slags »musketered«, hvor de kun ville gå med i en aftale om finansloven, hvis de alle fire var enige om vilkårene. »Det har vist sig, at det var fire forkølede musketerer, der ikke kunne hverken fortælle, hvordan man skulle prioritere sine ønsker, eller finde pengene i virkeligheden,« sagde Nicolai Wammen onsdagtil Ritzau. Spørger man de blå partier, der har fået sparket, er årsagen dog en noget anden. »Intet af det er rigtigt. Regeringen har formentlig først og fremmest ville statuere et eksempel, så vi ikke en anden gang vover at forhandle sammen. Vi håber for Danmarks skyld, at de er mere fleksible næste år,« skrev Rasmus Jarlov onsdag aften på X.  De borgerlige partier (K, DD, DF og LA) er netop blevet smidt ud af forhandlingerne om finansloven for 2025. Frederiksen sagde det allerede i går i folketingssalen. I dag meddelte finansministeren os det på et meget kort møde. De vil ikke forhandle videre med os.Vi har fremlagt… For Michael Kristiansen at se er der da også en anden og tungtvejende årsag til de sidste døgns angreb, som Socialdemokratiet ikke selv nævner. Inden sommer indgik regeringen, hvad de var hurtige til at kalde,en »historisk« aftaleom en grøn omstilling af dansk landbrug. Ifølge Michael Kristiansen er aftalen helt afgørende for regeringen; både fordi den er skrevet ind i regeringsgrundlaget, men også fordi regeringen sådan set allerede har »åbnet og drukket champagnen«, efter at man landede en aftale i sommer. »Hvis den trepart falder fra hinanden, så står Mette Frederiksen og regeringen tilbage og ligner lidt en klovn. Og det er hun jo selvfølgelig mega frustreret over,« siger Michael Kristiansen. Lige nu går det nemlig slet ikke, som det skal. Siden sidste uge har forhandlingerne om detaljerne i den grønne trepart nemlig stået stille, angiveligt fordi man mellem parterneikke kan enes om, hvor meget man skal begrænse udledningen af kvælstof fra landbruget. Hvor regeringen sigter efter at implementere den model for udledningen af kvælstof, der er mindst lempelig, har andre partier – herunder De Konservative – slået på tromme for en mere stram model. Og derfor hænger hele aftalen om den grønne trepart i en tynd tråd, understregede Mette Frederiksen også selv i Folketingssalen tirsdag. Det var en spydig statsminister, der var mødt op til spørgetime i Folketingssalen tirsdag.Fold sammenLæs mereFoto: Mads Claus Rasmussen/Ritzau Scanpix. »Hvis treparten falder på jorden, så ville det være dødsstødet for denne her regering. For så har den simpelthen ikke kunne levere på det, som den sagde var dens raison d'etre, nemlig at den kunne levere resultater, som man ellers ikke kan, hvis det er enten rød eller blå blok, der regerer,« siger Michael Kristiansen. Når regeringen nu vælger at straffe de blå oppositionspartier ved at bede dem forlade forhandlingsbordet om finansloven, er det ifølge ham dermed også et forsøg på at presse aftaleparterne til enighed om treparten. »Signaleret er, at enten er I med os. Ellers får I med grovfilen,« siger Michael Kristiansen. Spillereglerne for at få indflydelse på regeringens politik er altså lagt. Hvis man ønsker at få noget som helst gennemført, skal det være på regeringens præmisser. Tiden, hvor man talte om tingene og tog hvert et forslag fra partierne i betragtning, er dermed slut. Og for Michael Kristiansen kan det kun betyde én ting. »Vi nærmer os et valg. Mette Frederiksen har problemer med sin egen regering, og hun har problemer med dem, regeringen laver aftaler med. Så det er ved at løbe ud,« siger han. Selv har han længe tænkt, at det vil komme til foråret. »Den forudsigelse er ikke blevet mindre sandsynlig.«",
        "metadata": {
            "source": "https://www.berlingske.dk/politik/han-har-vaeret-spindoktor-i-statsministeriet-og-ser-et-tydeligt-tegn-hos",
            "image_url": "https://berlingske.bmcdn.dk/media/cache/resolve/image_x_large_vertical/image/185/1855062/24827895-journalist-og-politisk-analytiker-michael-kristian.jpg",
            "publication_time": "Torsdag d. 07. november 2024, kl. 17.41",
            "author": "Anna Sofie Laue",
            "related_links": [],
            "attachments": []
        }
    }
}