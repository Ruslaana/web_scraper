{
    "version": "1.0",
    "document": {
        "id": "https://www_berlingske_dk/kommentatorer/faa-kafka-ud-af-min-skat",
        "title": "Få Kafka ud af min skat",
        "content": "I Danmark har vi i dag et skattesystem, som ingen borgere forstår, fordi det er blevet alt for bureaukratisk. Alligevel handler skattedebatten kun om, hvordan vi skaber flere indtægter til staten og skaber mere vækst, så vi har råd til at finansiere en kæmpe velfærdsstat. I stedet burde debatten handle om, hvordan vi skaber et skattesystem, som er let at forstå for de borgere, som politikere hele tiden siger, at skattesystemet er til for. Politikeres og økonomers løsning er altid at skabe mere skattebureaukrati. F.eks. skal skattelettelser på arbejde altid finansieres ved at hæve skatten på andre områder. Politikere ender gerne med at hæve afgifter, mens økonomer også gerne vil hæve ejendomsskatterne. Det eneste, politikere burde gå op i, er, hvordan vi skaber et mindre bureaukratisk skatte-system, hvor borgere slipper for et bøvlet skattesystem. Det er sjældent, at jeg møder folk, der klart kan sige, hvor mange penge de betaler i skat. Få aner, hvordan man udfylder en selvangivelse hos SKAT. Når vi har et skattesystem, som ingen forstår, er der noget galt med skattesystemet. Det er for bureaukratisk og politikere bør skære ned. Der er ingen tvivl om, at vores nuværende skattesystem er hamrende usolidarisk, da afgifter rammer ressourcesvage borgere, som ikke lige lever på den måde, som Christiansborg har besluttet, er den rigtige måde at leve på. Venstrefløjen elsker at (mis)bruge ordet solidarisk. Hvis venstrefløjen virkelig ville gøre noget for de fattige, skulle de kæmpe for at fjerne moms og afgifter på alt fra el til cigaretter. Det vil venstrefløjen ikke gøre, for selvom de gerne vil hjælpe borgere i de lave indkomstgrupper, kan de ikke udstå tanken om, at borgere med høje indkomster også får mulighed for større forbrug gennem lavere moms. Derfor ender venstrefløjen i et paradoks, hvor det er bedre at fratage fattige muligheden for øget forbrug, fordi det trods alt er vigtigt for dem, at rige ikke får mere. Sandheden er blot, at rige sagtens kan købe ting, selvom vi har en høj moms. Et bureaukratisk skattesystem går ud over dem, som venstrefløjen påstår, at de beskytter. Det er underligt, at venstrefløjen ikke forstår, at et kompliceret skattesystem går ud over den gruppe, som de siger, at de kæmper for. Hvis der er nogen, som kan finde ud af at navigere i et håbløst bureaukratisk skattesystem, er det dem, som har råd til at ansætte en skatteadvokat. I ghettoen har ingen råd til skatteadvokater eller forstand på at lave selvangivelser. Problemet er ikke, at rige har råd til at hyre skatteadvokater. Det viser blot, at vi har skabt et sygt skattesystem. Hele ideen bag en stat er, at den skal være til for borgernes skyld og ikke omvendt. I dag ses arbejdende borgere som pengemaskiner, der skal holde gang i velfærdsstaten. Staten udviser ikke taknemlighed over for borgere, der betaler skat. Det forventes, at man betaler til den store velfærdskasse uden at brokke sig. Den slags ser man altid i statslige bureaukratiske systemer, som er blevet alt for store. Hvis skattesystemet er lavet for borgernes skyld, giver det ikke mening, at staten skal bestemme, hvordan borgerne skal leve. Her tænkes der ikke kun på afgifter, men i ligeså høj grad på topskat, hvor staten straffer borgere, som yder en ekstra arbejdsindsats. Politikere bliver nødt til at have fokus på borgernes frihed. Derfor kan det blive nødvendigt at se bort fra økonomers råd, da økonomers fokus sjældent er på, hvordan skat hæmmer befolkningens frihed. Stort set alle økonomer er enige om, at Danmark skal skabe mere vækst, end vi gør i dag. Det skal bl.a. ske ved at skabe incitamenter til, at folk gider arbejde mere og få folk væk fra offentlige ydelser og over på arbejdsmarkedet. Det er disse råd, som politikere har taget til sig, når de planlægger, hvordan staten kan tjene flere penge til velfærdskassen. De fleste økonomers løsning er at flytte rundt på skatten. Det kan f.eks. gøres ved at hæve afgifter, hæve ejendomsskatten og nedsætte skatten på arbejde. Når økonomer vil sænke skatten på arbejde og finansiere det ved at hæve afgifter og øge ejendomsskatterne, er de med til at fjerne mere frihed fra borgerne. Det bliver sværere for borgerne at navigere rundt i systemet uden brug af skatterevisorer, skatteadvokater osv. Det er den slags, som gør, at vi har et sygt skattesystem.Jeg afviser ikke, at dette kan være gavnligt for økonomien, men det nytter ikke noget, at vi fortsætter med at gøre skattesystemet mere kompliceret, end det allerede er. Der er behov for, at vi tænker på almindelige borgere, når vi diskuterer skattesystemets struktur. Hvis politikere mener, at skattesystemet er skabt for borgernes skyld, bliver de nødt til at skabe et mindre bureaukratisk skattesystem. Det nytter ikke noget, at almindelige mennesker ikke aner, hvad de betaler i skat, fordi skattesystemet er alt for kompliceret. Skat vil altid være bureaukratisk, da skat bruges til at finansiere et bureaukratisk system. Men vi må som minimum forvente, at skattesystemet er let at forstå, så danske borgere har overblik over, hvor meget de betaler i skat. Vi har behov for en afbureaukratisering af skattesystemet. Det kan vi bl.a. gøre ved at afskaffe moms, fjerne fradragsordninger, fjerne afgifter og indføre en flad skat. Der er generelt rigtig mange skatter, der skal fjernes, hvis skattesystemet skal gøres mere simpelt til gavn for alle borgere. En afbureaukratisering af skattesystemet vil gavne alle i Danmark. Venstrefløjen får et solidarisk system. Højrefløjen får et system, hvor der er mere frihed til den enkelte borger. Borgerne får et gennemskueligt system, hvor de let kan se, om den førte politik fører til højere eller lavere skatter ved blot at kigge på deres skattekort.",
        "metadata": {
            "source": "https://www.berlingske.dk/kommentatorer/faa-kafka-ud-af-min-skat",
            "image_url": "https://berlingske.bmcdn.dk/media/cache/resolve/image_x_large/image/59/596331/5750758-komm-billed-271012.jpg",
            "publication_time": "Fredag d. 26. oktober 2012, kl. 22.30",
            "author": null,
            "related_links": [],
            "attachments": []
        }
    }
}