{
    "version": "1.0",
    "document": {
        "id": "https://www_berlingske_dk/sport/viktor-fischer-skal-opereres-og-er-ude-i-tre-fire-uger",
        "title": "Viktor Fischer skal opereres og er ude i tre-fire uger",
        "content": "FC København-profilen Viktor Fischer er blevet skadet igen. Den forsvarende mesterklub skriver på sin hjemmeside, at Fischer skal igennem en operation, og derfor forventes han at være ude i tre-fire uger. Klubben skriver ikke, hvad Fischer skal opereres for. Operationen er en kedelig nyhed for FCK, der jagter FC Midtjylland i toppen af Superligaen. Københavnerne er ni point efter midtjyderne før de sidste ti kampe. Med en skadespause på tre-fire uger går han formentlig glip af mindst syv kampe i et tæt kampprogram med flere midtugerunder. Skader har generelt været et problem for Fischer i 2020. Han missede de første kampe efter vinterpausen, men nåede at spille 17 minutter inden den sidste kamp før den uventede coronapause. I coronapausen blev han skadet på ny, men i søndags fik han comeback, da han blev skiftet ind til det sidste kvarter mod Randers FC. Når Viktor Fischer har været på banen i denne sæson, har han ikke været lige så dominerende og målfarlig, som han tidligere har været i Superligaen. Det er kun blevet til to scoringer - begge i samme kamp mod Brøndby. Til gengæld har han lavet otte måloplæg. Når FCK søndag møder FC Nordsjælland i Farum, må københavnerne også undvære skadede Dame N'Doye, Jonas Wind, Nicolai Boilesen og Robert Mudrazija. /ritzau/",
        "metadata": {
            "source": "https://www.berlingske.dk/sport/viktor-fischer-skal-opereres-og-er-ude-i-tre-fire-uger",
            "image_url": "https://berlingske.bmcdn.dk/media/cache/resolve/image_x_large/image/130/1303609/23445453-superligakamp-fck-randers-fc.jpeg",
            "publication_time": "Lørdag d. 13. juni 2020, kl. 12.27",
            "author": null,
            "related_links": [],
            "attachments": []
        }
    }
}