{
    "version": "1.0",
    "document": {
        "id": "https://www_berlingske_dk/filmanmeldelser/smerten-har-fire-poter",
        "title": "Smerten har fire poter",
        "content": "»Det er som en elefant, der drukner i en pøl af ensomhed.« Det er livet, der tales om. Om at være menneske. Og replikken er ikke bare sigende for »Wiener-Dog«, men for hele det værk, den amerikanske auteur Todd Solondz har bag sig, hvor publikum altid er tvivl om, hvorvidt der er tale om sort komedie eller komisk tragedie. Mesterstykket »Happiness« fra 1998 fremkaldte da også både gråd og lidt for høj latter, og det samme gør »Wiener-Dog«, hvor en gravhund binder en række historier sammen.  Det er typisk Solondz at vælge dén af alle hunde: Et lidt latterligt, men også rørende kræ, der både arbejder med og mod de alvorlige scenarier, den placeres i. Først er gravhunden sammen med en kræftsyg dreng med to indebrændte forældre, så med en følsom dyrlæge, der sjæler den, da den skal aflives, og forærer den til to personer med Downs syndrom, der er tvangssteriliserede. Men dér kan den ikke blive, og snart er den hos en fallent af en filmprofessor og endelig hos en syg, gennembitter dame.  Undervejs skifter hunden navn efter, hvem den bor hos. Netop identitetstemaet er genkommende hos Solondz – seksualitet, status, selvforståelse – men oftest på måder, der ender med at ydmyge de involverede og slå dem i jorden med skam eller savn. Det kræver meget af skuespillerne, men Julie Delpy, Danny DeVito, Greta Gerwig og flere andre løfter opgaven og løftes samtidig selv af Solondzs fine fortælleteknik: Filmen er som en serie af sammensyede noveller med et intenst mørke, der fremkalder samme beklemte latter som en forfatter som Thomas Bernhard. Men Solondz er også interesseret i at pege på sin egen films kunstighed. At den, som vores billede af hinanden, er en konstruktion.  Kunstigheden og konstruktionen påpeges blandt andet, når filmprofessoren hele tiden understreger over for sine elever, der skal lære at skrive manuskripter, at de altid skal starte med at spørge »Hvad nu hvis?«, og siden »Hvad sker der så?« Selv er Solondz i stand til både at følge og undergrave fiktionsreglerne i »Wiener-Dog«. Og resultatet er sørgeligt. Eller morsomt. Eller mere præcist: Begge dele. Hvad:»Wiener-Dog«. Hvem:Instruktør: Todd Solondz. Medvirkende: Julie Delphy, Danny DeVito. Hvor:Grand, Øst for Paradis m.fl.",
        "metadata": {
            "source": "https://www.berlingske.dk/filmanmeldelser/smerten-har-fire-poter",
            "image_url": "https://berlingske.bmcdn.dk/media/cache/resolve/image_x_large/image/21/212544/14079725-15kultur-095612jpg.jpeg",
            "publication_time": "Onsdag d. 20. juli 2016, kl. 22.30",
            "author": "Jeppe Krogsgaard Christensen",
            "related_links": [],
            "attachments": []
        }
    }
}