{
    "version": "1.0",
    "document": {
        "id": "https://www_berlingske_dk/politik/koeligt-s-sf-forhold-praeger-regeringsseminar",
        "title": "Køligt S-SF forhold præger regeringsseminar",
        "content": "De var en gang så tæt. De fleste vil kunne huske billederne af det smilende par Villy Søvndal (SF) og Helle Thorning-Schmidt (S), som prægede togstationer, busstoppesteder og helsider i aviser og blade i de glade Fair Løsning dage, før valget i 2008. Var der to partier, der stod sammen var det S og SF. I dag er forholdet mellem Socialdemokraterne og SF om ikke iskoldt så mere anstrengt end nogensinde. SFerne føler, at Socialdemokraterne går solo og udelukkende har blikket rettet mod, hvad der er bedst for Socialdemokraterne, og ikke, hvad der er bedst for regeringen. En række sager, hvor SFerne har følt sig kørt over, førte i denne uge til et usædvanligt opgør mellem statsminister Helle Thorning-Schmidt og SFs partiformand Annette Vilhelmsen, hvor sidstnævnte ifølge kilder tæt på regeringen skal have talt med store bogstaver. Onsdag og torsdag vil ministrene fra de tre regeringspartier så være samlet på Højstrupgård, LOs kursusejendom i Helsingør for blandt andet at tale om strategi frem til valget. Men også for at glatte ud og klinke skårene. Tre episoder Set fra SFernes side er det især tre episoder, der har skabt den kølige luft. Først tromlede statsministeren hen over SF og udenrigsminister Villy Søvndal i spørgsmålet om Syrien. Helle Thorning-Schmidt var efter en weekend med skiftende meldinger klar til at støtte en aktion uden FN-mandat – bestemt ikke SFs kop te. Så var der sagen om øremærket barsel til mænd, som Socialdemokraterne fik slettet af regeringsprogrammet, trods ihærdig SF-modstand, og endelig var der fyringen af skatteminister Holger K. Nielsens spindoktor, hvor Socialdemokraterne ifølge flere kilder spillede en afgørende rolle. Den særlige rådgiver havde i forbindelse med den ophedede debat om øremærket barsel forsynet flere redaktioner med citater, der dokumenterede, hvad topsocialdemokrater tidligere havde ment i den sag. En handling, der i S-toppen blev opfattet som meget illoyal og ud over grænserne for, hvad en ministerrådgiver i regeringen kan tillade sig.  Så SFerne føler sig trynet og mener, at Socialdemokraterne og de Radikale i regeringssamarbejdet nogle gange rotter sig sammen mod det mindste parti. I toppen af partiet er man særligt frustreret over, at de Radikale i flere tilfælde melder sig ud af interne diskussioner i regeringen og lader S tryne SF, selvom sidstnævnte og de Radikale deler politik. Det store spørgsmål er, hvad SFerne kan gøre ved det? Socialdemokraterne har blikket stift rettet mod næste valg og at flytte partiet mod højre for igen at få kontakt til de vælgere, der har forladt partiet til fordel for Venstre og Dansk Folkeparti. I SF breder der sig en følelse af, at Socialdemokratiet sætter sig selv og partiets politik først på bekostning af aftaler med SF og i regeringsgrundlaget – en erkendelse, som får flere i SF til at overveje, hvordan de kan gøre det samme i fremtiden. Er det prisen værd? Der er ingen tvivl om, at SF bliver klemt, og rundt omkring i krogene af partiet er man begyndt at stille sig selv spørgsmålet, om regeringssamarbejdet er prisen værd. Med regeringsrokaden og en ny post til partiformand Vilhelmsen var det meningen, at SF skulle have en bedre platform for venstreorienteret politik. Men hvad hjælper det, når Socialdemokrater og de Radikale i al kraft trækker den modsatte retning. I denne uge udspillede der sig bag kulisserne ifølge centrale kilder en diskussion om, hvem der skulle stå for præsentationen af regeringens sociale 2020-mål - et af SRSF-regeringens få større projekter i dette efterår. Skulle det være Vilhelmsen eller Thorning? Socialministeren eller statsministeren? En diskussion der blev set som udtryk for den nye rivalisering mellem de to regeringspartier. I SF er man klar over, at presset fra baglandet for en mere rød kurs vil vokse betydeligt, jo mere et valg nærmer sig. Og fortsætter partiet med at ligge meget lavt i meningsmålingerne, vil et pres for at stå udenfor regeringen eller i det mindste markere selvstændige holdninger – med de konflikter det måtte føre med sig – vokse betydeligt.",
        "metadata": {
            "source": "https://www.berlingske.dk/politik/koeligt-s-sf-forhold-praeger-regeringsseminar",
            "image_url": "https://berlingske.bmcdn.dk/media/cache/resolve/image_x_large/image/97/974331/6796371-k-kalder-thorning-i-samrd-om-vilhelmsens-erhvervslivskritik.jpg",
            "publication_time": "Onsdag d. 11. september 2013, kl. 17.00",
            "author": "Bent Winther",
            "related_links": [],
            "attachments": []
        }
    }
}