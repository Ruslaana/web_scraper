{
    "version": "1.0",
    "document": {
        "id": "https://www_berlingske_dk/kultur/da-kongen-ofrede-sin-dronning",
        "title": "Da kongen ofrede sin dronning",
        "content": "Magnus Carlsen. Klodens hurtigst tænkende skakspiller. Og siden i onsdags verdensmester for tredje gang – efter et af de mest forrygende træk i skakkens historie. Selvfølgelig ikke på grund af det træk alene. Selvfølgelig ikke på grund af det dramatiske dronningeoffer i sig selv. Årets verdensmesterskab var trods alt på 1.251 træk i den ordinære spilletid og 416 træk i de ekstra runder med lynskak. Og dog. Nordmanden gik i seng tirsdag aften som regerende verdensmester på bare 25 år. Da han stod op igen og blev kørt til nyrenoverede Fulton Market Building på det sydlige Manhattan, var han en 26 år gammel mand i krise.  At bruge verdensmesterskabets allersidste sekunder på en ofring af skakkens stærkeste brik, at have spillet sig hen til den utrolige mulighed, at slutte turneringen på så flammende vis – dét kan kun en spiller med helt enestående egenskaber. Især da en spiller i Magnus Carlsens situation. Det unge talent fra Tønsberg havde undervejs sat indtil flere oplagte føringer over styr. Han kunne meget vel smide sin titel til udfordreren i form af russiske Sergey Karjakin. Og han kunne i givet fald tabe både millioner i præmie og endda besindelsen. For hvis han ikke bryder sig om én ting i denne verden, så er det et tabt spil. Barndomsvennen har for nylig fortalt om den side af ham: At ethvert tab på brættet ødelægger hele dagen for ham og mere til. Lige så højt den vanvittig begavede mester elsker ugebladet Anders And & Co. – lige så træls er et tabt spil for ham. Da han tabte til en anden russer under mesterskabet i lynskak sidste år, råbte han et bandeord af sine bjergvante lungers fulde kraft. Og flere klip på YouTube viser ham røre en brik på brættet og fortryde. Den slags er som bekendt strengt forbudt i moderne skak. Rørt brik flyttes. Men da modstanderen gør opmærksom på fejlen og helt korrekt indkræver sin sejr, bliver Carlsen irriteret. Hvis man ser skak som tørre hjerner i følelsesfri stilleben, skal man bare se den norske ingeniørsøn i krise. Men altså: Fødselsdagsbarnet havde åbnet den spændende turnering på Manhattan med hele syv uafgjorte spil i træk. Han havde endda tabt spil nummer otte og virkede helt forstyrret over hændelsen. Klippet fra det obligatoriske pressemøde efter den kamp hører allerede til klassikerne. Sergey Karjakin er af uvisse grunde blevet en smule forsinket. Så man ser verdensmesteren sidde alene i knap halvandet minut og kigge tomt ud i luften. Hvorefter han rejser sig med åbenlys frustration i ansigtet plus en antydning af obskøne fagter og stormer ud. Arrangørerne fra FIDE har siden straffet ham for den reaktion med en bøde på fem procent af præmiesummen.  Magnus Carlsen havde så aftalt uafgjort med Karjakin i spil nummer ni. Vundet overbevisende i det usædvanligt intense spil nummer ti. Og opnået uafgjort eller »remis« i de to sidste spil. Resultat: 6-6. Verdensmesterskabet måtte derfor afgøres med fire runder lynskak efter nogle lidt indviklede regler. I praksis spil af omkring en times varighed. Alle fire spil skulle gennemføres i løbet af onsdagen. Nerverne i både den norske og den russiske lejr stod på højkant. Mulighederne for snyd blev endnu en gang et sidetema i skakskribenternes dækning. For eksempel at spillerne i princippet kunne gå forbi toilettet og på én eller anden måde kontakte holdet af trænere med gode råd og avancerede computere. De to første lynspil endte begge remis. Magnus Carlsen vandt hurtigt og meget sikkert spil tre. Hans modstander måtte altså sætte alle kræfter ind på en sejr i fjerde spil. Præcis dét must har muligvis været afgørende for spillets udfald. Sergey Karjakin tager i hvert fald nogle chancer og ender med tårn plus løber mod Carlsens to stærke tårne. Russerens stilling virker på den anden side glimrende. Han har faktisk brugt sit eneste tårn ret effektivt og fået Carlsens konge klemt fast nede på bundlinjen. Parterne virker i tvivl. Karjakin sidder som forstenet i den spaceagtige stol. Carlsen rokker frem og tilbage og leger med de arbejdsløse brikker. Begge herrer flytter hånden hen over brættet og tager den frygtsomt til sig igen. Men det er her, nordmanden sætter sine afgørende træk ind. De tre sidste træk spilles helt utrolig hurtigt. På omkring fem sekunder i alt.  Sergey Karjakin ser Carlsen stille sin dronning lige foran hans konge og dermed sætte den i slag. Han rækker i samme sekund hånden over brættet. Udfordreren giver op. For hvad enten han slår dronningen med sin konge eller med bonden ved siden af, er han mat i næste træk. Et yderst sjældent syn i skak på det niveau. At russeren ikke ser en så overhængende fare for mat kan godt virke sært. Han har måske været for fokuseret på sine egne planer i brættets modsatte side og dermed begået begynderfejlen over alle i skak – nemlig at kigge det forkerte sted hen. Eller han har måske slet ikke set Carlsens dronning som en fare. Dronningen har simpelthen virket for »stærk« i farten. Lige den ville man aldrig sætte på spil. Vel? Flere iagttagere har kaldt Magnus Carlsens sidste manøvre for et af de mest uforglemmelige træk i skakkens historie. Hans træk var på samme tid kamikaze og en bekræftelse af Carlsen som kongen over alle i det gamle spil om krigsstrategi. Da tidsskriftet Slate beskrev det, var det med overskriften »50.Qh6+!!« De to udråbstegn betyder »yderst stærkt træk«. Kort og godt.",
        "metadata": {
            "source": "https://www.berlingske.dk/kultur/da-kongen-ofrede-sin-dronning",
            "image_url": "https://berlingske.bmcdn.dk/media/cache/resolve/image_x_large/image/11/114092/15656805-05bkuskak1-154849jpg.jpeg",
            "publication_time": "Søndag d. 04. december 2016, kl. 19.34",
            "author": "Søren Schauser",
            "related_links": [],
            "attachments": []
        }
    }
}