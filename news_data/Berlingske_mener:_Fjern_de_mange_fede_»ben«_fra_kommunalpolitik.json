{
    "version": "1.0",
    "document": {
        "id": "https://www_berlingske_dk/ledere/berlingske-mener-fjern-de-mange-fede-ben-fra-kommunalpolitik",
        "title": "Berlingske mener: Fjern de mange fede »ben« fra kommunalpolitik",
        "content": "Aflønningen af byrådsmedlemmer er noget rod, viser en stribe artikler i Berlingske. Lønnen varierer voldsomt, efter uigennemskuelige og tilsyneladende tilfældige kriterier. Forborgmestreer der også store og vanskeligt forståelige variationer. Mandlige byrådsmedlemmerer generelt bedre end kvindelige til at skaffe sig en pæn hyre. I Københavns Kommune erSocialdemokratietdygtigere end de andre partier til at skaffe partiets byrødder en god aflønning. Berlingskes afdækning af de forvirrende forskelle i aflønningen af borgmestre og andre byrådsmedlemmer vedrører alene hovedstadens kommuner, men det forholder sig sandsynligvis på samme måde i resten af landet. Der er faste og gennemskuelige regler for lønnen til borgmestre og byrådsmedlemmer. Borgmesterlønnen er bestemt af kommunens størrelse og byrådsmedlemmerne modtager et grundbeløb suppleret med honorar for udvalgsformandsposter og den slags. Enkelt og overskueligt.  Når den samlede aflønning alligevel bliver uoverskuelig og tilfældig, skyldes det en stor mængde af kommunale »ben«, som byrådsmedlemmer tildeler hinanden. Benene er typisk vellønnede bestyrelsesposter i kommunalt ejede virksomheder. Det er især forsyningsselskaber og havne. Praksis med at udpege byrådsmedlemmer til bestyrelsesposter i de kommunale virksomheder er uheldig af flere grunde. For det første forurener slagsmålet om ben konstitueringsforhandlingerne efter kommunalvalg. De forhandlinger burde dreje sig om politik, i stedet kommer de i høj grad til at være en købslåen om givtige ben. Det kan føre til underlige konstitueringer, som ikke er baseret på politisk enighed, men på enighed om fordeling af rovet. Det er skidt for det kommunale demokrati og fremmer ikke vælgernes tillid til kommunalpolitik. For det andet har de fleste kommunalpolitikere ikke særlige forudsætninger for at varetage bestyrelsesposter i store og ofte komplicerede virksomheder. De er politikere, der er valgt og har legitimitet til at sætte politisk retning og foretage politiske prioriteringer. Bestyrelsesposterne i de kommunale virksomheder bør besættes med personer, der erhvervs- og uddannelsesmæssigt har forudsætninger for at bestride den slags poster.  Principperne for god selskabsledelse tilsiger også, at byrådet ikke skal kompromittere sin uafhængighed i forhold til de kommunale virksomheder. Hvis byrådet er repræsenteret i bestyrelsen, forplumrer det ansvarsfordelingen, det hæmmer byrådets mulighed for at være uafhængig og fyre bestyrelsen, hvis noget går galt. Den kommunale interesse i de mange ben i forsyningssektoren hæmmer desuden muligheden for nødvendige reformer, fordi reformer kan medføre færre ben. Reformbehovet er stort.Rigsrevisionenhar kritiseret tilsynet med forsyningssektoren, og Energi- og Forsyningsministeriet siger, at der kaneffektiviseres. Der er således gode grunde til at fjerne de mange ben fra kommunalpolitik. Men der er også gode grunde til at give honorarerne til byrådsmedlemmerne en eftertanke. Medlemskab af en kommunalbestyrelse kræver meget arbejde og indebærer et stort ansvar. Derfor bør det honoreres ordentligt. Et højere grundhonorar til kommunalpolitikere er en fornuftig idé. Det vil både være mere fair og gennemskueligt end systemet med ben. OLE P. KRISTENSEN ",
        "metadata": {
            "source": "https://www.berlingske.dk/ledere/berlingske-mener-fjern-de-mange-fede-ben-fra-kommunalpolitik",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915192/24938679-praksis-med-at-udpege-byrdsmedlemmer-til-bestyrel.jpg",
            "publication_time": "Mandag d. 28. april 2025, kl. 09.15",
            "author": null,
            "related_links": [],
            "attachments": []
        }
    }
}