{
    "version": "1.0",
    "document": {
        "id": "https://www_berlingske_dk/internationalt/balkan-ramt-af-historisk-uvejr",
        "title": "Balkan ramt af historisk uvejr",
        "content": "SERBIEN: Regn er væltet ned over de to lande Serbien og Bosnien i så store mængder, at man skal 120 år tilbage for måle noget tilsvarende. De enorme nedbørsmængder har skabt store oversvømmelser og afbrudt både elforsyning, veje og jernbaneforbindelser. Mindst fem meldes omkommet og mange hundrede har måttet evakueres eller har været i stand til at forlade deres hjem ved egen hjælp. Begge lande har erklæret undtagelsestilstand og i Serbien har den ortodokse kirke i hovedstaden Beograd arrangeret gudstjenester, hvor de troende beder til, at regnen vil stoppe. »Dette er den værste oversvømmelseskatastrofe nogensinde, noget lignende er aldrig sket i Serbiens historie,« siger landets premierminister Aleksander Vucic. Mindst 100.000 husstande er uden elektricitet. I Bosnien er floden Bosna gået over sine bredder og har oversvømmet dele af byen Maglaj, samt skyllet byens største bro væk. Redningsmandskab bruger både til at undsætte folk i byen. Desuden er byen Doboj afskåret fra omverdenen. I Bosnien er mindst 50.000 husstande uden strøm. »Det her er den største regnmængde siden 1894, hvor man begyndte registreringen,« siger Zeljko Majstorovic, der er meteorolog i Sarajevo. Og der er ikke udsigt til bedring, bønner eller ej i Beograd. Ifølge den bosniske meteorolog fortsætter regnen frem til udgangen af denne uge.",
        "metadata": {
            "source": "https://www.berlingske.dk/internationalt/balkan-ramt-af-historisk-uvejr",
            "image_url": "https://berlingske.bmcdn.dk/media/cache/resolve/image_x_large/image/41/414420/7376615-balkans-flood.jpg",
            "publication_time": "Torsdag d. 15. maj 2014, kl. 19.47",
            "author": null,
            "related_links": [],
            "attachments": []
        }
    }
}