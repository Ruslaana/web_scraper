{
    "version": "1.0",
    "document": {
        "id": "https://www_berlingske_dk/litteratur/kvinde-kend-din-krop-er-klassikeren-over-dem-alle-nu-skal-den-inkludere",
        "title": "»Kvinde kend din krop« er klassikeren over dem alle. Nu skal den inkludere »personer født med en penis«",
        "content": "Kvindebiblen, det politiske manifest og opslagsværket »Kvinde kend din krop« kommer i 2025 i en ny udgave. Men det er ikke alle kvinder, der jubler. Den nye udgivelse er en fejring af 50-året for den første udgivelse af »Kvinde kend din krop« fra 1975. På Facebook har redaktionen bag bogen bekendtgjort, at den ikke som tidligere vil blive skrevet af »ciskvinder til ciskvinder«. Den vil derimod blive skrevet af »kvinder*, nonbinære AFAB-personer og transfeminine personer til kvinder*, nonbinære AFAB-personer og transfeminine personer«. Udtrykkene kan kræve en forklaring, som findes på LGBT+ Danmarks hjemmeside: En »ciskvinde« er en »kønsidentitet, der betegner en kvinde, som identificerer sig som en kvinde, og som blev tildelt kønnet kvinde ved fødslen.« »Nonbinær« er personer, »der ikke identificerer sig som hverken mand eller kvinde«. »AFAB er en forkortelse forassigned female at birth, som kan oversættes til »tildelt kønnet kvinde ved fødslen««. »Transfeminine personer er lgbt+ personer, som ikke er det køn, de blev tildelt ved fødslen.« I Facebook-opslaget skriver redaktionen bag bogen: »Vi er undervejs blevet klogere på, at kvindekroppe* ikke behøver at være ens fra fødslen, og at nogle af dem, der har fået tildelt kønnet kvinde fra fødslen, senere i livet viser sig ikke at være kvinder. Vi har også fået mere viden om, at vores køn, seksualitet, etnicitet, kropsbygning, handicap og samfundsklasse ofte på samme tid påvirker, hvordan vi bliver mødt, og vores muligheder i forskellige situationer, hvilket bidrager til forskellige former for undertrykkelse og diskrimination.«  Mens det er ikke alle, der bifalder de bebudede ændringer. »I siger det jo selv. »Kvinde kend din krop« opfyldte et behov for kvinder, der gerne ville lære om deres krop og deres biologi og levevilkår. En bog fra kvinder til kvinder om kvinder, skriver en facebook-bruger, der kritiserer, at redaktionen bag »Kvinde kend din krop« lader ordet »kvinde« efterfølge af en stjerne, en såkaldt asterisk, for at markere, at det udvidede kvindebegreb gælder: »Nu bliver det en bog, hvor selve ordet kvinde følges af en asterisk – fordi vi kvinder IKKE længere skal have en bog, dedikeret til os, skrevet af andre kvinder om det, der kun vedrører os. Nu er det »ligestilling for »folket«. Ynkeligt«. En anden skriver: »Sikke et svigt af kvinder. Det bogen skulle råde bod på bliver den nu en del af.« Efter heftig debat om opslaget har redaktionen bag »Kvinde kend din krop« valgt at lukke kommentarsporet. Forfatter og ligestillingsdebattør Birgitte Baadegaard er blandt dem, der er stærkt kritiske over for den kommende udgave af »Kvinde kend din krop«. Da Berlingske taler med hende, har annonceringen efterladt hende med et hav af spørgsmål Eksempelvis om bogen vil omfatte penis og prostata, og om den vil fortælle, at mænd kan føde og have menstruation? Hun er uforstående over, at man i en tid, hvor kvindekroppen er underprioriteret på alskens områder, herunder medicinalforskningsområdet, vælger at gøre en klassiker som »Kvinde kend din krop« til et intetkønnet opslagsværk. »Jeg synes simpelthen, at man med denne beslutning overser kvindekroppen i sin egen ret og i sin egen titel,« siger Birgitte Baadegaard og fortsætter: »Jeg mener, at det er kvindeundertrykkende i sin essens.« Hun hæfter sig blandt andet ved, at der i facebookopslaget står, at »vi er blevet klogere på (...) at nogle af dem, der har fået tildelt kønnet kvinde fra fødslen, senere i livet viser sig ikke at være kvinder«. »Kvinde kend din krop« er blandt andet et opslagsværk, hvor det er muligt at læse om alt fra menstruation til bryster.Fold sammenLæs mere Det er en sætning, som falder hende for brystet: »Køn er ikke noget, man får tildelt. Jeg synes, at vi skal passe på med at acceptere den præmis. Altså – hvor er grænserne? Vi risikerer at få et grænseløst samfund, hvor alle kan være lige, hvad de vil. For mig at se er det mega usundt. Der er ikke frit valg på alle hylder,« siger Birgitte Baadegaard.Dermed ikke sagt, at transkønnede, intetkønnede, nonbinære etc. ikke skal have mulighed for at blive klogere på kroppen, pointerer hun: »Men hvis man virkelig vil respektere alle de versioner af identiteter, som findes i dag, så laver man en bog, der specifikt omhandler de menneskers kroppe. Man overfører det ikke til kvindekønnet, lader kvindekønnet rumme det hele og tager kvindens krop fra hende.« Berlingske har været i kontakt med Kir S. Thomsen, der er en del af redaktionen bag den kommende udgave af »Kvinde kend din krop«. Kir S. Thomsen har ønsket at svare skriftligt på Berlingskes spørgsmål. Hvad er det reelt for ændringer, som I vil lave i bogen? »Vi foretager som sådan ikke de store ændringer i indholdet i bogen, men vi åbner op for, at flere personer med en feminiseret krop end blot ciskvinder kan være med i redaktionen og skrivekollektivet bag. »Kvinde kend din krop« har en lang tradition for at være en håndbog, der sætter fokus på krop og sundhed, og for at medtage underbelyste perspektiver og viden i den forbindelse. Og det er en tradition, vi stolt fører videre.« Hvad vil det I jeres optik sige at være kvinde? »Der er lige så mange måder at være kvinde på, som der findes kvinder, så det er jo umuligt at give et entydigt svar på det spørgsmål. Derimod håber vi, at bogen netop vil give læseren mulighed for at udforske, hvad dette er og kan være.« Er der fysiologiske forskelle på mænd og kvinder? »Der er masser af fysiologiske forskelle på mennesker. Og kun at kigge på køn i den sammenhæng – som nogle fysiologiske forskelle – forsimpler virkeligheden i en sådan grad, at vi kommer til at overse og miste det unikke ved den menneskelige oplevelse og virkelighed.« Hvor går grænsen? Der er også transkvinder, der identificerer sig som kvinder, men har en penis og ingen bryster. Skal de også have info om deres kvindekrop? »Helt kort, ja. Transkvinder har i lige så høj grad som ciskvinder ret til at blive klogere på deres kroppe.« Allerede nu er der kritik af ændringerne af »Kvinde kend din krop« på de sociale medier. Et af kritikpunkterne lyder, at kvinderne er taberne i det her forsøg på at være inkluderende. Hvad mener du om den kritik? »Vi mener i redaktionen ikke, at ligestilling er et nulsumspil, hvor inklusion af flere end ciskvinder undergraver deres levede oplevelse. Tværtimod tror vi på, at vi står meget stærkere sammen, når vi bliver opmærksomme på, hvordan vores forskellige oplevelser af undertrykkelse under patriarkatet hænger sammen.« En anden kritik er, at kvinderne bliver en undergruppe i deres eget køn. Hvad siger I til den kritik? »Den er vi overhovedet ikke enige i. Præmissen for den kritik er jo, at ciskvinder skal være hævet over andre køn, der så skal være undergrupper – og det har hverken noget med feminisme eller ligestilling anno 2025 at gøre, hvis I spørger os. Vi mener, at ciskvinder er kvinder på lige fod med alle andre, der identificerer sig som kvinder. Vi diskriminerer hverken eller rangerer på den måde, men står skulder ved skulder.« Kunne det ikke være en idé at lave en bog, der hed »nonbinære AFAB-personer og transfeminine personer kend jeres krop«? »Det lyder som en rigtig god idé at lave en sådan bog. Men nu er vi lige i gang med »Kvinde kend din krop«, og det projekt vil vi gerne følge til dørs.« Vil hvert afsnit blive gennemskrevet, så det inkluderer nonbinære AFAB-personer og transfeminine personer osv.?»Vi arbejder ud fra en intersektionel metode, hvor vi så vidt muligt vil inddrage erfaringer i samtlige kapitler, fra dem, som det kunne have relevans for. Og trans- og nonbinære personer har lige såvel som ciskvinder brug for tilgængelig og fagligt baseret viden om, hvordan de selv kan passe på deres fysiske og psykiske helbred på linje med andre. Dette er i øvrigt helt i tråd med tilgangen indenfor det danske (og en lang række internationale) sundhedssystemer (er), hvor der de sidste 10 år er blevet arbejdet med at forbedre trans-og nonbinære personers rettigheder og på at være mere inkluderende i sundhedstilbud og ift. patientrettigheder. På den måde er der ikke noget nyt i, at det nu er denne tilgang, der bliver brugt i den kommende udgave af »Kvinde kend din krop« – så det burde ikke komme som en overraskelse.« »Kvinde kend din krop« udkommer nu på forlaget Gyldendal, dog ikke på traditionel vis. Påkvindekenddinkrop.dkfremgår det, at samtlige indtægter fra bogsalget går til K. Vinders Fond. Det er den fond, der nedsætter den redaktørgruppe, der står for den kommende udgave af »Kvinde kend din krop«.",
        "metadata": {
            "source": "https://www.berlingske.dk/litteratur/kvinde-kend-din-krop-er-klassikeren-over-dem-alle-nu-skal-den-inkludere",
            "image_url": "https://berlingske.bmcdn.dk/media/cache/resolve/image_x_large/image/178/1786669/24685208-kvinde-kend-din-krop-er-kommet-i-fem-udgaver-i-1.jpg",
            "publication_time": "Torsdag d. 18. april 2024, kl. 17.12",
            "author": "Christina Hilstrøm",
            "related_links": [],
            "attachments": []
        }
    }
}