{
    "version": "1.0",
    "document": {
        "id": "https://www_berlingske_dk/metropol/ny-loesning-paa-vej-i-kaoskrydset-ved-dybboelsbro-aldrig-set-foer-i",
        "title": "Ny løsning på vej i kaoskrydset ved Dybbølsbro: Aldrig set før i Danmark",
        "content": "Københavns Kommunes Teknik- og Miljøforvaltning har netop sendt et forslag til politisk behandling, der skal afhjælpe de trafikale problemer, som mange københavnere hver dag oplever i krydset ved Dybbølsbro. Forvaltningens forslag er, at man opretter en tværgående dobbeltrettet cykelsti i krydset ved Ingerslevsgade, Skelbækgade og Dybbølsbro. Det skrivermediet VesterbroLiv. Dermed kommer den diagonale cykelsti til at forbinde cykelstien på Dybbølsbro med Skelbækgade og Dybbølsgade – en løsning der aldrig er set før på dansk jord. Line Barfod, der er teknik- og miljøborgmester for Enhedslisten, håber, at den nye løsning vil gavne trafikken i krydset: »Udfordringen på Dybbølsbro er jo egentlig opstået på en positiv baggrund, nemlig at så mange københavnere cykler over broen og gennem cykelslangen til Amager hver dag. Men der er alt for stor utryghed og tvivl blandt cyklister og biler, som indretningen er i dag. Jeg håber, at den nye diagonale bane vil gøre krydset lettere, tryggere og mere smidigt,« siger hun i en pressemeddelelse. Teknik- og Miljøforvaltningen har undersøgt muligheden for at oprette en rundkørsel i krydset. Men den løsning vil gøre det for svært for busser og biler at komme igennem i myldretiden. Den nye løsning møder umiddelbart opbakning fra Vesterbro Lokaludvalg. Teknik- og miljøudvalget skal dog først tage en beslutning til den nye løsning på et møde 30 maj. Hvis løsningen bliver vedtaget, kan arbejdet begynde i august, og det forventes derfor at kunne være afsluttet en gang i efteråret 2022.",
        "metadata": {
            "source": "https://www.berlingske.dk/metropol/ny-loesning-paa-vej-i-kaoskrydset-ved-dybboelsbro-aldrig-set-foer-i",
            "image_url": "https://berlingske.bmcdn.dk/media/cache/resolve/image_x_large/image/155/1552302/24102919-kryds.jpg",
            "publication_time": "Tirsdag d. 24. maj 2022, kl. 08.14",
            "author": "Adam Geil",
            "related_links": [],
            "attachments": []
        }
    }
}