{
    "version": "1.0",
    "document": {
        "id": "https://www_berlingske_dk/design/fra-begavet-hverdag-til-lidt-for-sikker-fest",
        "title": "Fra begavet hverdag til lidt for sikker fest",
        "content": "To shows – og spændvidden i Copenhagen Fashion Week var etableret. Fra debutshow på Rådhuset for herretøjsmærket Tonsure til Jesper Høvring, der viste festtøj for damer og sit samarbejde med Great Greenlands sælskind på D’Angleterre. Det var et interessant clash mellem designsprog: mellem det underspillede og det overspillede. Mellem hverdag og fest. Begge med fokus på, hvordan man udvikler det klassiske, men med hvert sit svar. Tonsure vandt i efteråret Dansk Design Talent Magasin Prisen på en halv million kroner, hvoraf en del er øremærket til et show, og havde derfor råd til at fremvise deres kollektion, som umiddelbart består af rene klassikere: en duffelcoat, herrebukser, skjorte, en vest. Men Tonsures tøj er et studie i, hvor højt det afdæmpede kan råbe, når det er begavet tænkt. Det er så smukt fremstillet, og der er så elegant leget med proportionerne, at det er interessant at se på – og fuldstændig indlysende, at det også er interessant at bruge. Som dansk møbelkunst, når den er bedst. Brugbar og smuk og intellektuel uden at være påtaget indviklet. At mærket har haft stor succes i Japan, er ikke svært at forstå. Tøjet ville fungere perfekt på en japansk hipster på 80, der har brugt et liv på at raffinere sin smag og udvælge få, særligt gode styles i udsøgt kvalitet til sin garderobe. Og på unge fyre, der drømmer om at nå dertil.  Jesper Høvring befinder sig i en anden boldgade. Han laver festtøj til kvinder, der følges med mænd i gallauniform eller kjole og hvidt, og naturligvis trak hans show på D’Angleterre en horde af kendte damer og deres mænd til showet. Her var Kronprinsessen og Ellen Hillingsøe, skuespillerinder som Cecilie Stenspil, sangerinden Medina, forretningskvinden Christiane Schaumburg-Müller og Alexa Bruun-Rasmussen. De så en mere cool udgave af Jesper Høvring; der var mindre kæmpeskrud og mere stramt jakkesæt (i guld!), buksedragt i sølvskinnende sort og en fin brug af hud som blikfang. Det er en balancegang, og i en tid, hvor alle kan tage tøjet af (og gør det og lægger det på Instagram og bliver berømte for det – Kim Kardishian, jeg kigger på dig!), er det egentligt ikke så interessant, om man er nedringet helt ned til balderne eller kan give bryst uden at knappe op, men om man bruger huden pænt. Det gjorde Høvring. Her var for eksempel en kjole i blonde med lommer, hvor blondestoffet i lommerne var uforet, så hændernes hud tittede frem. Og lommerne var en god detalje, der gik igen på mange af kjolerne, og som – et gammelt Malene Birger trick – gør selv meget fine kjoler mere cool. Man kan hænge lidt i lommerne og gemme sit dankort og sin telefon i dem, så man har hænderne frie til at feste.  På samme måde var det også en fin detalje, at flere af kjolerne over brystet havde et stykke gennemsigtigt stof, der holdt ærmerne fast, og som gjorde det muligt at lave kjolerne dybt nedringede, uden at bæreren mister kontrollen og ender med at lufte sine bryster over hummersuppen. Høvring er også designer for Great Greenland, og han er dermed endnu en i rækken af designere, der forsøger at gøre sæl cool. Bedst lykkes det, når han sætter sælen sammen med en uldboule eller laver en sort frakke; dårligst, når han forsøger at lade sælen lege mink og være en lille bolero med felter af slange, pailletter eller blonde. Sælen kommer til at ligne en fattig kusine og ikke den hårdføre fætter, den faktisk er. Jesper Høvring kunne med fordel have sorteret en anelse ud i mængden af pels og fjernet kjolerne med corsage og kæmpeskørt, for dem ved vi godt, at han kan lave – det har han bevist i årevis. Og de er nok rigtig fine og perfekte til hende, der drømmer om at være prinsesse for en dag (eller faktisk er det og bor på Amalienborg), men de trak energi ud af showet. Fra hverdag til fest på en times tid, hvilket også understregede modeugens dilemma – hvad er det egentlig, man vil have folk til København for at se?",
        "metadata": {
            "source": "https://www.berlingske.dk/design/fra-begavet-hverdag-til-lidt-for-sikker-fest",
            "image_url": "https://berlingske.bmcdn.dk/media/cache/resolve/image_x_large/image/27/277467/12210844-modepix.jpg",
            "publication_time": "Onsdag d. 03. februar 2016, kl. 20.10",
            "author": "Sarah Skarum",
            "related_links": [],
            "attachments": []
        }
    }
}