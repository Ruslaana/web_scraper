{
    "version": "1.0",
    "document": {
        "id": "https://www_berlingske_dk/virksomheder/nyt-selskab-vil-udfordre-sas-paa-aarhus-koebenhavn",
        "title": "Nyt selskab vil udfordre SAS på Aarhus-København",
        "content": "Det skriver branchesitet Check-In. Det er selskabet Northern Star Aviation, der ikke vil udelukke, at det kunne finde på at give SAS konkurrence på indenrigsruten. »Jeg kan ikke udelukke, at vi vil udfordre SAS på indenrigsruten mellem Aarhus og København. Det antal frekvenser og de priser de tilbyder, er ikke godt nok,« fastslår Jens Blauenschild, der er en af initiativtagerne til etableringen af Northern Star Aviation over for Check-In. Selskabet er endnu ikke lettet, da man venter på, at en engelsk kapitalfond beslutter, om de ønsker at smide 350 mio. kr. i projektet.  I første omgang vil Northern Star Aviation ind i på markedet for taxaflyvning og ambulanceflyvning med tre CRJ-jetfly samt flyve fragt med tre Boeing 757-fly. Selskabet skal have base i Aarhus Lufthavn og har, ifølge Jens Blauenschild, fået henvendelser fra mange interesserede potentielle kunder, oplyser Check-In. I Aarhus Lufthavn forstår direktør Peter Høgsberg godt, at en entré på indenrigsruten frister Northern Star Aviation.  »SAS' priser på ruten har efterhånden nået et leje, som skræmmer kunderne væk. Ofte kan det være dyrere at flyve mellem Aarhus og København, end at flyve fra Karup til New York via København,« pointerer Peter Høgsberg. ",
        "metadata": {
            "source": "https://www.berlingske.dk/virksomheder/nyt-selskab-vil-udfordre-sas-paa-aarhus-koebenhavn",
            "image_url": "https://berlingske.bmcdn.dk/media/cache/resolve/image_x_large/image/31/317165/6897418-sasa_aarhus_business.jpg",
            "publication_time": "Tirsdag d. 15. oktober 2013, kl. 07.26",
            "author": null,
            "related_links": [],
            "attachments": []
        }
    }
}