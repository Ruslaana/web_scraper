{
    "version": "1.0",
    "document": {
        "id": "https://www_berlingske_dk/indland/tramadol-og-hoej-fart-tiltalt-for-trafikdrab-paa-16-aarig",
        "title": "Tramadol og høj fart: Tiltalt for trafikdrab på 16-årig",
        "content": "Med mindst 102 kilometer i timen og heftig smertestillende medicin i blodet kørte en 23-årig mand galt i Silkeborg i juni sidste år. Med i bilen var en 16-årig dreng, som mistede livet. Det fremgår af anklageskriftet i sagen, hvor den 23-årige mand er tiltalt. Han skal tirsdag for Retten i Viborg, hvor retssagen begynder. Bilisten er tiltalt for vanvidskørsel, kørsel under påvirkning af tramadol og uagtsomt manddrab. Ifølge anklageskriftet kørte manden over 100 procent for hurtigt i et område, hvor fartgrænsen var 50 kilometer i timen. Han havde desuden en så stor mængde af det smertestillende medicin tramadol i blodet, at det oversteg bagatelgrænsen, hævdes det. Og han havde ikke nogen recept på medikamentet. Tramadol hører til stofgruppen opioider ligesom morfin, oxycodon og kodein. Opioider bruges til smertelindring. De kan virke sløvende, bevidsthedspåvirkende og fremkalde en rus hos patienter eller brugere af dem. Det fortæller Søren Bøgevig, som er overlæge på klinisk farmakologisk afdeling på Bispebjerg Hospital og tilknyttet Giftlinjen. »Så snart man har stoffer, som påvirker ens bevidsthedsniveau og reaktionshastighed, så er det ligesom med alkohol ikke smart at føre et køretøj,« siger han. Tramadol er klassificeret som farligt for færdselssikkerheden. Ulykken fandt sted den 29. juni 2022 omkring klokken 21.40. Bilen kørte ad Oslovej og videre ad Søholt Parkvej i Silkeborg. Af anklageskriftet fremgår det, at manden førte bilen på en særlig hensynsløs måde. På et tidspunkt under køreturen mistede han herredømmet over bilen, så den kørte ind i en kantsten og et vejskilt. Derefter fløj den ind i et træ og endte på taget. Den 23-årige erkender at have kørt bilen og den faktiske ulykke, der skete. Det fortæller Nicolai Berg, som er forsvarsadvokat for den tiltalte. Men anklagen om påvirkningen af tramadol og at have kørt mere end 100 procent for hurtigt nægter den 23-årige sig skyldig i. Anklagemyndigheden vil nedlægge påstand om, at manden skal have frataget retten til at køre bil i en periode. Derudover vil anklageren kræve, at bilen konfiskeres. Foruden tirsdag er sagen berammet til den 26. maj og den 31. maj. Sagen er rejst som en nævningesag, så det ventes, at anklagemyndigheden vil kræve en straf på mindst fire år. /ritzau/ ",
        "metadata": {
            "source": "https://www.berlingske.dk/indland/tramadol-og-hoej-fart-tiltalt-for-trafikdrab-paa-16-aarig",
            "image_url": "https://berlingske.bmcdn.dk/media/cache/resolve/image_x_large/image/167/1679222/24435938-france-health-medications-phar.jpeg",
            "publication_time": "Tirsdag d. 23. maj 2023, kl. 05.01",
            "author": null,
            "related_links": [],
            "attachments": []
        }
    }
}