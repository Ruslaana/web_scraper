{
    "version": "1.0",
    "document": {
        "id": "https://www_berlingske_dk/litteratur/salman-rushdie-udtaler-sig-for-foerste-gang-siden-angreb-man-kan-ikke",
        "title": "Salman Rushdie udtaler sig for første gang siden angreb: »Man kan ikke fortryde sit liv«",
        "content": "Forfatteren Salman Rushdie blev stukket i nakken, ansigtet, venstre hånd og maven i august, da han skulle holde et foredrag på uddannelsescentret Chautauqua Institution i delstaten New York. Angrebet førte til, at han var indlagt i seks uger, og han har mistet synet på det ene øje. Siden harhan skrevet en roman,»Victory City«, men han har ikke udtalt sig offentligt. Det gør han nu for første gang i det berømte magasinThe New Yorker. Rushdie siger, at han har haft det bedre, og at han godt kan gå rundt. Men der er dele af hans krop, der stadig kræver tjek hele tiden efter det »kolossale angreb«. »De største skader er helet. Jeg kan mærke min tommel- og pegefinger og den nederste halvdel af min håndflade. Jeg laver meget fysioterapi med min hånd, og jeg får at vide, at jeg klarer det godt,« siger Salman Rushdie, som har svært ved at skrive på et tastatur, fordi han mangler følelsen i flere af sine fingerspidser. Men udover på fysikken er der også skader på psyken, udtaler Rushdie, som ifølge The New Yorker veksler mellem hellere at ville tale om litteratur og ønsket om at udtale sig direkte om det, der er sket. »Der er noget, der hedder ptsd, ved du nok. Jeg har haft meget, meget svært ved at skrive. Jeg sætter mig ned for at skrive, men der sker ikke noget. Eller også skriver jeg, men det bliver en kombination af ingenting og skrald – ting, jeg skriver, som jeg sletter dagen efter. Jeg har stadig problemer, der skal løses,« siger Salman Rushdie. Salman Rushdie har i mange år levet under beskyttelse. Hans roman »De sataniske vers«, der udkom i 198,  blev af nogle muslimer anset for at være en utilgivelig kritik af islam, og i 1989 udstedte den iranske ayatollah Ruhollah Khomeini en fatwa mod Salman Rushdie. Men The New Yorker skriver, at han aldrig har holdt lav profil i New York, hvor han har boet i mange år, fordi det for ham ville svare til at kapitulere. Salman Rushdie siger til The New Yorker, at han har tænkt meget over, om hvorvidt han fortryder på den måde at have sænket paraderne. »Jeg fik mulighed for at leve et godt liv i mere end tyve år. Så er det en fejl? Desuden skrev jeg mange bøger. »De sataniske vers« var min femte udgivne bog – min fjerde udgivne roman – og denne (»Victory City«,red.) er min bog nummer 21. Så tre fjerdedele af mit liv som forfatter er sket siden fatwaen. Man kan ikke fortryde sit liv, kan man sige.« »Victory City« udkom tirsdag på engelsk.",
        "metadata": {
            "source": "https://www.berlingske.dk/litteratur/salman-rushdie-udtaler-sig-for-foerste-gang-siden-angreb-man-kan-ikke",
            "image_url": "https://berlingske.bmcdn.dk/media/cache/resolve/image_x_large/image/164/1643996/24339422-files-us-britain-literarture-books-rushdie-attack.jpg",
            "publication_time": "Tirsdag d. 07. februar 2023, kl. 13.51",
            "author": "Joachim Talbro Paulsen",
            "related_links": [],
            "attachments": []
        }
    }
}