{
    "version": "1.0",
    "document": {
        "id": "https://www_berlingske_dk/metropol/randi-kommer-ikke-til-at-tjene-kassen-men-boernefamilierne-vil-takke",
        "title": "Randi kommer ikke til at tjene kassen. Men børnefamilierne vil takke hende for det",
        "content": "Hun ved godt, at mange andre går langt uden om uddannelsen. Hun ved også godt, at hun aldrig kommer til at tjene kassen, når hun er færdig, og at der bliver talt meget om dårlige arbejdsforhold. Men 19-årige Randi Solholm Frisenvænge fra Hvidovre ved også, hvad hun vil. Hun vil være pædagog. »Forholdene bliver jo ikke bedre, hvis alle holder sig væk,« konstaterer hun: »Som samfund har vi brug for uddannede pædagoger, så er der nogen af os, der er nødt til at være modige og springe ud i det.« Fredag fik hun at vide, at hun er blevet optaget på drømmeuddannelsen til pædagog i København. Men der er færre og færre, der gør som Randi Solholm Frisenvænge. Ikke bare i København, hvor hun er blevet optaget, men i hele landet. Det betyder, at det bliver sværere og sværere for kommunerne at få besat stillinger som pædagog. Altså uddannet personale til at passe og arbejde med børnene. Tag bare Københavns Kommune. Mens 36,2 procent af stillingsopslagene i institutioner med børn op til seks år i kommunen ikke resulterede i en ansættelse i 2019, var det tal sidste år vokset til 51,2 procent. Uddannelsen til pædagog er dog stadig den af alle de videregående uddannelser, der optager flest studerende. Det fremgår af de tal for dette års optagelse på de videregående uddannelser, der torsdag blev offentliggjort af Uddannelses- og Forskningsministeriet. I år er 3.968 ansøgere blevet tilbudt optagelse på uddannelsen, hvilket er godt 600 flere end den uddannelse, hvor der bliver optaget næstflest studerende. Det er en anden af de store velfærdsuddannelser, til sygeplejerske, hvor 3.351 ansøgere i år er blevet tilbudt optag. Men såvel antallet af ansøgere som antallet af optagne til pædagoguddannelsen bliver ved og ved med at falde. Således er der i år fem procent færre end sidste år, der er blevet tilbudt optag på den tre et halvt-årige uddannelse, der af professionshøjskolerne bliver udbudt flere steder i landet. Omvendt oplever uddannelser til sygeplejerske, lærer og socialrådgiver at kunne tilbyde plads til stort set lige så mange ansøgere som i 2022. Faktisk er det kun gået en vej med optaget til pædagoguddannelsen siden 2019, da 4.869 blev tilbudt optag: Hvilket bekymrer alle lige fra uddannelses- og forskningsminister Christina Egelund (M) til Dansk Erhverv. »Det er afgørende for medarbejderne i danske virksomheder, at de kan få passet deres børn af dygtige pædagoger. Faldet i optaget på pædagoguddannelsen er meget alarmerende og kan skabe store udfordringer i daginstitutionerne og dermed også for medarbejderne i det private erhvervsliv,« lød det torsdag til Berlingske fra uddannelses- og forskningspolitisk chef i Dansk Erhverv, Mads Eriksen Storm. Som kommende pædagogstuderende ved Randi Solholm Frisenvænge også godt, at der er en tendens til at færre søger ind på landets pædagoguddannelser. På pædagoguddannelsen vil Randi Solholm Frisenvænge vælge det spor, der handler om naturen. Hun håber, at der er et job til hende i en naturbørnehave, når hun er færdig på uddannelsen.Fold sammenLæs mereFoto: Privatfoto. Hun mener, at det er konsekvensen af, at der bliver talt så meget om pædagoger i medierne. »Det sælger jo ikke ligefrem billetter, når man hører, at der er dårlig løn og dårlige arbejdsforhold.« Men det har ikke afskrækket dig, hvorfor? »Det er et interessant fag og et arbejde, som jeg meget gerne vil have. Mange af problemerne skyldes, at der er for få uddannede pædagoger, og dem kommer der ikke flere af, hvis der ikke er nogen, der springer ud i det,« siger hun. På Københavns Professionshøjskole (KP) uddanner de langt de fleste pædagoger i hovedstadsområdet. Her er der også et fald i optaget i forhold til sidste år – på 4,3 procent – og dermed er der lige nu 873 ledige pladser på uddannelsen på KP. KP er gået fra at tilbyde 1.366 ansøgere optag i 2019 til 1.102 i år. Faktisk vurderer de lige nu på KP, at optaget i 2026 vil være halveret i forhold til 2017, hvis den nuværende udvikling fortsætter. Ifølge rektor Stefan Hermann har udviklingen allerede nu konsekvenser for hovedstadsområdets børn og forældre. »Mange oplever, at deres børn ikke bliver passet af uddannet personale,« siger han: »Det betyder, at det bliver sværere at indfri forældrenes krav om faglig kvalitet.« Ifølge ham er det i særdeleshed i hovedstadsområdet og dele af Sjælland, hvor der i stedet for faglært er ufaglært personale i institutionerne. Pædagoger er ifølge ham i stand til at »kaste et helhedsblik på børns udvikling« såvel sprogligt og motorisk som kognitivt og socialt. »Og sætte de nødvendige initiativer i gang,« tilføjer han. Medlem af Børne- og Ungdomsudvalget på Københavns Rådhus, Rasmus Steenberger (SF), synes, at udviklingen er meget bekymrende. Ikke mindst set i lyset af, at man i København længe har forsøgt at vende udviklingen ved blandt andet at gå forrest med indførelsen af minimumsnormeringer. »Det er simpelthen hylende svært at få uddannede pædagoger,« siger han og tilføjer: »Vi kommer til at ansætte flere pædagogmedhjælpere i fremtiden af nød, selvom det ikke er det, vi vil. Det er stjerneærgerligt, for det er samfundskontrakten, at folk skal kunne aflevere deres unger og forvente høj faglighed.« Rasmus Steenberger mener, at problemet med at få uddannet arbejdskraft til velfærdsområdet er så omfattende, at det kræver mange forskellige indsatser. Først og fremmest kræver det, at der skal sikres højere kvalitet på uddannelserne, og at man fra national side giver kommunerne lov til at bruge flere penge på offentlig service. Samtidig er man også nødt til gøre arbejdsforholdene bedre eksempelvis i form af løntillæg: »Vi skal løbende vise, at vi gerne vil bedre arbejdsvilkårene på forskellig vis,« konstaterer Rasmus Steenberger. Ud af de 1.152 optagne på KP sidste år begyndte kun de 830 reelt på uddannelsen. Dog var der et såkaldt efteroptag på 524 studerende, og dermed endte det samlede optag i 2022 på 1.354 studerende. Dertil kommer, at der sidste år blev optaget 429 studerende på uddannelsen til meritpædagog, der henvender sig til ansøgere, som eksempelvis har arbejdet som pædagogmedhjælpere eller har anden erhvervserfaring. I fremtiden drømmer Randi Solholm Frisenvænge om at kunne kombinere sin glæde ved børn med sin forkærlighed for naturen og få arbejde i en naturbørnehave. »Det er en meget vigtig tid for børnene, hvor jeg kan være med til at give dem en god start på livet,« siger hun. Uddannelses- og forskningsminister Christina Egelund (M) beskrev torsdag i Berlingske, hvordan årets tal for pædagoguddannelsen »understreger vigtigheden af, at et flertal i Folketinget inden sommerferien indgik et bredt forlig, hvor vi blandt andet aftalte, at vi skal have en ny og bedre pædagoguddannelse«.",
        "metadata": {
            "source": "https://www.berlingske.dk/metropol/randi-kommer-ikke-til-at-tjene-kassen-men-boernefamilierne-vil-takke",
            "image_url": "https://berlingske.bmcdn.dk/media/cache/resolve/image_x_large_vertical/image/170/1700035/24487926-xbrbe.jpg",
            "publication_time": "Fredag d. 28. juli 2023, kl. 21.38",
            "author": "Jens Ejsing",
            "related_links": [],
            "attachments": []
        }
    }
}