{
    "version": "1.0",
    "document": {
        "id": "https://www_berlingske_dk/skaerm/dr-serie-om-ungdomshuset-ligner-renskuret-propaganda",
        "title": "DR-serie om Ungdomshuset ligner renskuret propaganda",
        "content": "Det var en begivenhed, der delte Danmark. Var Ungdomshuset et vigtigt sted for unge aktivister, der kæmpede for retten til at være anderledes? Eller et forfejlet projekt, som skulle have haft dødsstødet længe før 2001, da Københavns Kommune solgte Jagtvej 69 til den religiøse sekt Faderhuset? Som sådan er det helt oplagt at dramatisere Ungdomshusets historie, som DR nu har gjort med »Ungeren«, der havde premiere fredag aften. Flere unge og gode skuespillere er med i »Ungeren«. Her er det Thit Aaberg som hovedkarakteren, Iben, der langt hen ad vejen tror på dialog.Fold sammenLæs mere Desværre vælger man ikke at se historien fra flere sider, hvilket den ellers kalder på. »Ungeren« er først og fremmest et skønmaleri af de unge, der kæmper for deres ret til at være uden for samfundet i et hus, de har fået af samme samfund. Fortællingen er skildret med så stor ærbødighed, at det ligner propaganda. Det skæmmer ikke bare projektet. Det gør det også lidt kedeligt at se på. Historikere kan godt lide at binde vores fælles historie op på enkeltstående begivenheder, så lad os lige opridse processen omkring Ungdomshuset: Efter 80ernes husbesættelser, der førte til flere gadekampe mellem politi og unge, blev huset på Jagtvej 69 overdraget til bevægelsen 29. oktober 1982. I årene herefter blev adressen i stigende grad til et kulturhus med punkkoncerter og arrangementer. Jeg har selv deltaget i flere koncerter og ved mere end én lejlighed fået skældud af en sur punktertøs, blandt andet fordi jeg gik ind i fælleskøkkenet med en shawarma og dermed »tog kødbakterier med ind i huset«. Efter rydningen af Ungdomshuset opstod de voldsomste gadekampe siden 18. maj 1993, hvor politiet skød mod demonstranterne. I alt 50 biler blev brændt af, og politiet måtte låne hollændervogne fra Tyskland og Sverige.Fold sammenLæs mere Efter en brand i 1996 og efterfølgende problemer med råd og svamp besluttede Københavns Kommune at lukket huset. Brugerne gik selv i gang med reparationen af brandskaderne, men selvom arbejdet blev godkendt, blev huset sat til salg. En fond tilbød at købe det til brugerne, men Københavns Kommune snigløb processen og endte med at sælge til Faderhusets leder, Ruth Evensen, der så rødt, da de unge hængte et banner på facaden med teksten »Til salg sammen med 500 autonome, stenkastende voldspsykopater fra helvede«. Det gamle hus blev opkøbt og fjernet. På mange måder døde aktivistmiljøet den dag, de unge rømmede adressen. Er det så denne kamp, DR vil skildre? Åbenbart ikke. Allerede i titlen kan man se, at serien er et hyldestportræt. »Ungeren« har fået Ungdomshusets kælenavn, og kameraet kæler for miljøets kønne, piercede piger, de veltalende aktivister, læderjakkerne og de levende fester. I denne fortælling er huset primært hjemstavn for veltilpassede teens, middelklassen ordentlige børn, der havde brug for at oprør, før de kunne falde tilbage i den normalitet, der normalt indfinder sig efter de 30. Seriens første scene begynder hos de unge den morgen i marts2007, da politiet trænger ind i huset. Hovedkarakteren Iben (en virkelig god Thit Åberg, kendt fra »Sommerdahl«) og kæresten Alex (Elias Budde Christensen) vækkes, da det buldrer på døren og sammen med de andre unge, der bor i huset, blæser de til kamp. Herefter er vi tilbage til hverdagen i huset, hvor alle taler pænt til hinanden, drikker den samme kaffe og griner af aftenens fest på Stengade 30. Ved det efterfølgende mandagsmøde, hvor alle beslutninger træffes efter »konsensus«, er der igen godt humør og samarbejde. Iben (Thit Aaberg) besøger sin mor (Lisbeth Wulff). Trods de gode skuespilpræstationer er scenen også symptomatisk for »Ungeren«, der er DRs nye serie om Ungdomshuset.Fold sammenLæs mere Vi ser punkere med blå mærker og blanke øjne efter sammenstød med politi og faderhus. De unge betjente, der blev sendt ud i en regn af sten, ser vi kun bag deres visir. Ruth Evensen er et ansigt på en skærm, de unge håner. Hun er ikke en selvstændig karakter. Alt dette er selvfølgelig udtryk for instruktørens klare valg, som nogen muligvis vil elske. I mine øjne mangler historien alle de modhager, man kan hænge den op på. Friktion, der ville gøre historien mere levende. Der var jo en grund til, at kommunen fik nok af det voldelige miljø, der også var del af huset. Måske var der også en grund til, at Ruth Evensen endte som husets ejer, og at Jagtvej 69 i dag står tilbage som en gravsten over det kommunale fumleri, der endte med at trække processen i langdrag. I stedet vil »Ungeren« fortælle om unge, der gjorde deres bedste og blev kanøflet af systemet. Historien har fået med den pudseklud, de unge selv foragtede så meget. Spørgsmålet er, om det er DRs opgave at bedrive den slags revolutionsromantik. Huset – og ikke mindst de unge – havde fortjent bedre. »Ungeren«. Serie i fem afsnit: Skabere: Mads Matthiesen og Jesper Fink. Medvirkende: Thit Aaberg, Elias Budde Christensen, Vilmer Trier Brøgger, Sandra Kampp, Mohamed Djeziri, Anna Daneskov Petersen, Lisbeth Wulff med flere. »Ungeren« har premiere på DRTV og på DR 1 4. oktober. Denne anmeldelse bygger på de første to afsnit.",
        "metadata": {
            "source": "https://www.berlingske.dk/skaerm/dr-serie-om-ungdomshuset-ligner-renskuret-propaganda",
            "image_url": null,
            "publication_time": "Fredag d. 04. oktober 2024, kl. 22.03",
            "author": "Sarah Iben Almbjerg",
            "related_links": [],
            "attachments": []
        }
    }
}