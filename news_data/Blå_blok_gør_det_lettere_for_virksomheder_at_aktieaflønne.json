{
    "version": "1.0",
    "document": {
        "id": "https://www_berlingske_dk/aktier/blaa-blok-goer-det-lettere-for-virksomheder-at-aktieafloenne",
        "title": "Blå blok gør det lettere for virksomheder at aktieaflønne",
        "content": "Der bliver på finansloven afsat 10 mio. kr. til at udbrede brugen af medarbejderaktier, og det indebærer, at medarbejdere i 2016 kan modtage aktier, køberetter og tegningsretter til en værdi svarende til 10 pct. af årslønnen. Hos brancheorganisation for venture- og kapitalfonde Danish Venture Capital and Private Equity Association (DVCA) glæder man sig over støtten til aktieaflønning.  - Aftalen sikrer, at nøglemedarbejdere bliver mindre brandbeskattet af deres aktier, og samtidig får virksomhederne lidt mere luft i lønbudgettet. Det er en fin adventsgave for danske vækstvirksomheder og deres dygtige medarbejdere, siger Jannick Nytoft, administrerende direktør i DVCA, i en pressemeddelelse. På finansloven afsættes der desuden 210 mio. kr. årligt til en erhvervsbeskatningsreform, der skal gøre den danske erhvervsbeskatning mere enkel og konkurrencedygtig. Også det glæder DVCA.  - Danmark befinder sig i en investeringskrise, som hæmmer væksten og jobskabelsen i vores samfund. Vi har brug for en ambitiøs erhvervsbeskatningsreform, som gør Danmark til et langt mere attraktivt land at investere i, siger Jannick Nytoft.",
        "metadata": {
            "source": "https://www.berlingske.dk/aktier/blaa-blok-goer-det-lettere-for-virksomheder-at-aktieafloenne",
            "image_url": "https://berlingske.bmcdn.dk/media/cache/resolve/image_x_large/image/11/116239/11408992-finanslovsforhandlinger.jpg",
            "publication_time": "Torsdag d. 19. november 2015, kl. 16.32",
            "author": null,
            "related_links": [],
            "attachments": []
        }
    }
}