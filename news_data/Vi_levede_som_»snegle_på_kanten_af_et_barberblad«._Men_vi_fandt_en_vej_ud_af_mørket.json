{
    "version": "1.0",
    "document": {
        "id": "https://www_berlingske_dk/internationalt/vi-levede-som-snegle-paa-kanten-af-et-barberblad-men-vi-fandt-en",
        "title": "Vi levede som »snegle på kanten af et barberblad«. Men vi fandt en vej ud af mørket",
        "content": "Når jeg tænker på tiden, tænker jeg på et uendeligt mørke, og uendeligheden var værre end mørket. Og hvis uendeligheden greb efter en ende, var den ofte apokalyptisk. I vinteren 1979 lignede Danmark et neutronbombelandskab af sne og is, hvor alt levende var udslettet, som Ekstra Bladet skrev, og det skulle blive værre. »Ny istid på vej,« buldrede avisen 17. februar 1979 på forsiden. »Vi skal helt tilbage til 1420 for at finde en lignende situation,« advarede professor Gösta Wollin, som angiveligt var »en af verdens førende klimaeksperter«. Wollin forudsagde, at en ny istid med sikkerhed ville begynde i 1983, og livet, som vi kendte det, ville være slut. Sådan ville uendeligheden finde sin ende, og sådan tænker jeg på 1970erne. Tiderne var grader af grå, som om vinteren skiftede ham til det hvide ud af øjnene, og hvis den lange march mod mere af det samme nogensinde endte, endte den i en katastrofe. Vi levede livet langsomt og farligt, eller somoberst Kurtz sagde i enaf tidens store film: Vi levede som snegle på kanten af et skarpt barberblad. Sådan tænker jeg på 1970erne. Ekstra Bladets forside 17. februar 1979, hvor Danmark var midt i endnu en dybfryservinter. Og hvor en ekspert forudså, at en ny istid ville starte om fire år, og at den ville vare mellem 20 og 40 år. Mange eksperter og mange medier, fra BBC til Newsweek, forudså dengang en ny istid.Fold sammenLæs mereFoto: Ekstra Bladet. Vi lever atter i tunge tider, sommediet Zetland konstateredeefter valget af Donald Trump. »Vores arbejde med at lave avis bliver tungt, når verden er så hård,« hed det, og »når selv journalister får lyst til at slukke for verden, hvad gør man så?« Og Zetland er ikke alene om følelsen af fastlande, der dagligt forgår. Tæt på 40 procent af alle unge og yngre mennesker i verden føler stress og angst »næsten hele tiden«, somen global undersøgelseviser, og i visse religiøse tiderdiskuterer kloge mennesker, omtiderne nu erså håbløse og draperede i sort, at Jesus snart vender tilbage. Akkumulationen af mørke år føjer sig til den eskatologiske følelse. I 2016 følte mange, at delevede i det værste årnogensinde; de følgende år var angiveligt værre, og »2020 fik alle de foregående år til at virke som de gode gamle dage«, som enhistoriker skrev. Hvert år synes at være det værste år, noterede TheNew Yorker, og hvert år synes at være frygteligt,skrev Newsweek. »You want it darker/we kill the flame,« som Leonard Cohen sang i oktober 2016, og 17 dage senere var han død, og præcis sådan føles tiden tydeligvis for mange. Som en døende flamme, en akkumulation af tabt lys og på kanten af et barberblad. Igen. En af sin tids største sangskrivere, Leonard Cohen, udsendte i oktober 2016 et nyt album, som ramte tidens misantropi. »You Want It Darker« hed det, og i titelsangen hed det blandt andet: »A million candles burning/For the love that never came/You want it darker/ We kill the flame«. Få dage senere døde han.Fold sammenLæs mereFoto: Scanpix. Zetland mødte ikke megen forståelse, da de i sidste måned udtrykte deres mismod og angst. De blev beskyldt for selvbefamling og opfordret til at tage sig sammen. Og sådan går det ofte med dem, der føler mørket i tiden. De får – som Zetland – at vide, at de må kridte skoene, eller også bliver de mødt af varianter af det samme problematiske svar: De får enten at vide, at vi aldrig har haft det bedre, eller også får de at vide, at vi ofte har haft det værre. Et eksempel på det første er en kronik iThe Daily Telegraph, forfattetaf Jordan Peterson og Bjørn Lomborg. »Det er nemt at forfalde til den tro, at verden er ved at falde fra hinanden,« skrev de og nævnte mismodsfaktorer som »klimaforandringer, politisk polarisering, statskup, global pandemi, Ruslands skånselsløse krig i Ukraine og Hamas' myrderier …« Men faktisk er jorden fredeligere, sundere, rigere og tryggere end nogensinde, fortsatte de, og opremsede derefter positive kendsgerninger, som de mente beviste deres sag. I mange andre medier har historikere opremset år, der var så meget værre og blodigere og så meget mørkere – endda bogstaveligt – end nu. I 536sendte vulkanudbrudEuropa og andre dele af verden ind i en 18 måneder lang mørk og kold vinter, hvor solen skinnede som en fjern planet, og bagefter fulgte hungersnød og pest. I 1348 gled skibe med»den sorte død«ind i havnen i Venedig, og få år senere var op mod halvdelen af Europas befolkning døde. I 1918 sluttede Først Verdenskrig, som kostedeomkring 15 millionermennesker livet, og samme år begyndte Den spanske syge, somkostede op mod 50millioner mennesker livet. Og få år senere fulgte Anden Verdenskrig og holocaust, og da freden kom, kom Den Kolde Krig også med dens evige trussel om gensidig nuklear udryddelse. »Historien er bare den ene fucking ting efter den anden,« stønnede Alan Bennett, og når så mange tillader sig at sige, at de lever i de værste tider, skyldes det, at de i virkeligheden ikke kender de værste tider, somRyan Bort belærte os om iNewsweek.' Da de grinende dræbere herskede. Billedet er fra en social samling for SS-personellet i Auschwitz. I forreste række ses nogle af de største massemordere, fra venstre: Karl Höcker, Otto Moll, Rudolf Höss, Richard Baer, Josef Kramer, Franz Hössler og Josef Mengele.Fold sammenLæs mereFoto: United States holocaust Museum. Problemet med svarene er, at de ikke hjælper. Det er muligt, at vi lever i gode tider, og at andre tider har været så meget værre, og det er også muligt, at Zetland bare skal tage sig sammen, men svarene genvinder ikke lyset. Tværtimod foretager de, hvad enbritisk skribent har kaldt»gaslighting about the past«. Det vil sige en retorisk bissefinte, som gør mørket til den mismodiges skyld, fordi han eller hun har mistet grebet om sig selv og virkeligheden. Det hjælper ikke depressive mennesker at få at vide, at de skal tage sig sammen, eller at de ikke har ret til at være depressive, fordi de har et godt liv, og deres forældre havde et værre liv. Følelsen af mørke er ikke en konkurrence, men en følelse, og den er ikke en ubegrundet følelse. For vi lever i afslutningen på en epoke, som statsminister Mette Frederiksenpåpegedei sidste uge, og den slags sluttider er brutale, som den italienske filosof Antonio Gramsciogså havdeblik fori 1930erne: »Den gamle verden er døende, og den nye verden kæmper med at blive født. Nu lever vi i monstrenes verden,« skrev han i en fri oversættelse. Ud af depressionen i 1930erne og Anden Verdenskrig kom »efterkrigsoverenskomsten«, som fortsatte krigens kamp for noget større – en mere lige og tryg verden, finansieret af ubrudt vækst. Socialdemokratiets geniale kampagne fra 1960 er typisk for tiden – og hele den vestlige verden gik ind i 1970erne med »prometheuske« forventninger om, at alt var muligt.Fold sammenLæs mereFoto: Nationalmuseet. Og dermed er vi tilbage i 1970erne. De var ikke så monstrøse som Gramscis tider, men de var brutale nok i sig selv, og de var »den nærmeste fortid, hvor tingene var helt anderledes«, som Nils Gunder Hansen har skrevet iKristeligt Dagblad. Og de var netop så anderledes, fordi de også var sluttider. Her sluttede »efterkrigstidsoverenskomsten«, som historikerenGeoff Eley harkaldt den. »Overenskomsten« var en reaktion på 1930ernes økonomiske depression og arbejdsløshed, og den var en fortsættelse af krigens kamp for en bedre verden. Resultatet blev en mere lige, en mere tryg og en mere statsstyret velfærdsmodel, somgav en helgeneration ubrudt økonomisk ekspansion. Socialdemokratiets valgsloganer viste forandringen. Hvor partiet i 1930erne gik til valg på atundgå at gøre ondetider værre, gik de i 1960erne til valgpå at gøre godetider bedre, og der var ingen ende på mulighederne, som en venstreorienterettænker skrev.Verden gik ind i 1970erne på »et løfte om uanede muligheder og på en eksplosion af selvsikker energi«. Det var et »prometheusk øjeblik« i historien, som kommentatoren David Frumkonstaterede. 1970ernes uendelige række af katastrofefilm levede ofte i dialektik med virkeligheden. Eksempelvis »The China Syndrom«, som handlede om truslen om en atomnedsmeltning. Den havde amerikansk premiere 16. marts 1979, og 12 dage senere holdt hele verden vejret, for atomkraftværket på Tremileøen i Pennsylvania var tæt på nedsmeltning.Fold sammenLæs mereFoto: Wikimedia. Men øjeblikket endte som i nogle af de dystre myter om Prometheus. Han fik sin lever hakket ud in infinitum, og i 1970erne gennemlevede vi vores undergang in absurdum. Årtierne følger ikke altid årstallene, og 1970erne begyndte for alvor i 1973, og herfra blev det kun værre og værre. Når Socialdemokratiet i sit principprogram fra1977 lovede»solidaritet, lighed og trivsel«, lød det som en gammel mand, der trodsigt knytter næven mod flodbølgen. Ledigheden var rekordhøj, det var inflationen også, realkreditrenten nåede op på 20 procent, og når vi tændte for radioavisen, tændte vi for en ond cirkel af bortsprængte banegårde, flykapringer, bortførelser, krig, hungersnød, attentater, generalstrejker, skilsmisser, skovdød og seriemordere. I 1960erne troede man, at historien havde retning mod retfærdigheden, som Martin Luther King sagde, men King døde, King blev myrdet, og i 1970erne troede man, at historien havde en apokalyptisk retning. Vi ville sulte ihjel, vi ville fryse ihjel, vi ville tørste ihjel, vi ville formere os ihjel, og en CIA-rapport fra 1976forudsagde enomvæltning, som ligger »uden for menneskelig fatteevne«. En af verdens førende klimaforskere, Reid Bryson,forudsagde samme åri bogen »The Cooling« milliarder af dødsfald som følge af den globale nedkøling. Da verdens skarpeste eksperter kom med deres Global 2000-prognose, leverede de tre bind fyldt med kriser og katastrofer, og medierne talte om»dommedagsrapporten«. Vi eralt for mangemunde i verden, mente befolkningseksperten Paul Ehrlich, som krævede, at vi i den vestlige verden slog alle kæledyr ihjel og lagde luksusskatter på bleer, vugger og legetøj, og ulandsbistanden skulle kobles sammen med krav om tvangssterilisation. Kina indførte sin etbarnspolitik, mens Cambodia udryddede 25 procent af sin befolkning. Vi gik i biografen for at sekatastrofefilmeller socialrealistiske dramaer, og vi giki balletten forat se »Dødens triumf«, og i fjernsynet så vi»Scener fra et ægteskab«, hvor et ægteskab imploderede over seks afsnit fyldt med skænderier på svensk. Politikerne forsøgte at gøre noget, men det virkede ikke. De trykkede på alle de knapper og drejede på alle de hjul, som hidtil havde virket, men som ikke længere virkede, og de stod somkaptajnen på broeni »SOS Poseidon kalder« og kunne ikke gøre andet end at se til, mens skibet blev kuldkastet. Filmen havde undertitlen »helvede vendt på hovedet«, og sådan føltes 1970erne. Herunder: Et klip fra den meget omtalte BBC-»særudsendelse« »Weather Machine«, som blev vist i 1974. Budskabet var blandt andet, at en ny istid truer. Programmet blev sendt på Danmarks Radio i 1976 og genudsendt i dansk bearbejdelse i 1979.  Så når jeg tænker på tiden, tænker jeg på et uendeligt mørke. Men det skyldes blandt andet, at jeg tænker forkert. For 1970erne var sluttider og monstertider, men de var også begyndelsestider. Det var vanskeligt at se i tiden, og for mange var det endnu vanskeligere at acceptere, for det var selve »hovednarrativet om det 20. århundrede«, som var under nedbrydning, somhistorikeren Tony Judt harbeskrevet det: »Den fælleseuropæiske forståelse af fortiden fra den økonomiske depression i 1930erne, kampen mellem demokratiet og fascismen, velfærdsstatens moralske legitimitet og forventningen om social fremgang (...), det forvitrede og forsvandt alt sammen«, skrev han, »og det tog en hel politisk kultur med sig.« Så det er forståeligt, at så mange mennesker med aktier i hovednarrativet benægtede fakta og blev ved med at benægte fakta til ind i 1990erne. De stirrede fikseret på samfundet, somHarry Potter i en af filmene stod ilimbo og stirrede på den stønnende eksistens under sengen. Det var resterne af en døende sjæl, og »det er noget, som vi ikke kan gøre noget ved«, som Dumbledore sagde til ham. I sit hovedværk om efterkrigstiden i Europa, »Postwar«, blotlægger Tony Judt, hvordan det 20. århundredes »hovednarrativ« kuldsejlede i 1970erne. En hel politisk kultur gik under, og mange af de store socialdemokratiske partier i Europa kom først tilbage i kampen i 1990erne.Fold sammenLæs mereFoto: Wikimedia. Og vi kunne ikke gøre noget ved efterkrigstidens socialdemokratiske velfærdsmodel; den var brændt ud, det nye var på vej, og 1979 var vendepunktet. En ny epokes personer begyndte at dukke op. Pave Johannes Paul II i Rom, Margaret Thatcher i London, Ruholla Khomeni i Teheran, Deng Xiaoping i Beijing og snart Ronald Reagan i Washington og Mikhail Gorbatjov i Moskva. Mens vi i Danmark i 1979 skuttede os under snedyngerne og frygten for en ny istid, begyndte den nye verden, som skulle blive til den globaliserede, multipolare og neoliberale verden. Katastrofefilm blev nu til superheltefilm, skilsmissedramaer blev til »Venner«, »arbejdere i alle lande« blev til en by i Kina, og 1970erneblev til en bydeli Den Gamle By i Aarhus. Så sluttiderne var også begyndelsestider, og når vi dengang følte et tætsluttende mørke, skyldtes det blandt andet, at vi stirrede på det døende i stedet for det levende. Og når verden endnu en gang er så mørk og hård, og når alle årene siden 2016 har været de værste år, skyldes det formentlig, at vi endnu en gang står og stirrer på den stønnende og døende eksistens under sengen. Vi savner det USA og Europa, vi kendte; og vi savner den pax americana, som vi kaldte fred, og vi savner, at Kina var en by i Kina, og vi trykker på de samme knapper og drejer på de samme hjul, og de virker ikke, og vi savner dem. Men det er – som Dumbledore vil sige – noget, som vi ikke kan gøre noget ved. I 1930 skrev Albert Einstein et brev til sin søn, som var fanget i en »apatisk depression«, som Walter Isaacson fortæller ibiografien »Einstein«. Einstein var bekymret for det mørke, sønnen var fanget i, og han opfordrede ham til at finde en kæreste og et job, for »livet er som at cykle på en cykel. Du er nødt til at holde dig i bevægelse for at holde balancen«, skrev han. Og det er sagen. En epoke er ved at forsvinde, og vi kan stirre på det døde eller bevæge os med det levende. Vi kan tale om fredsdividende og »forandring gennem handel« og blive deprimerede, når resultatet bliver et andet, og vi kan stå på en bakketop og råbe »Wir schaffen das« og kræve åbne grænser og forsvinde i et mørke, når ingen lytter. Vi kan stirre på det døde eller bevæge os med det levende. Vi behøver ikke elske de nye tider, og vi er i vores gode ret til at kæmpe for at forandre dem, men det begynder med en erkendelse af de nye knapper og de nye hjul. Den nye magt er militær, for den største trussel er militær, og vores identitet er dansk og europæisk, for det er, hvad vores fjender angriber. Vi kan stirre på det døde eller bevæge os med det levende. Hvis vi bevæger os med det levende, gør vi ikke gode tider bedre, men vi gør utrygge tider tryggere, og vi bliver ikke uafbrudt voldtaget af virkeligheden. Det er vejen ud af mørket. Det er vejen væk fra kanten af barberbladet.",
        "metadata": {
            "source": "https://www.berlingske.dk/internationalt/vi-levede-som-snegle-paa-kanten-af-et-barberblad-men-vi-fandt-en",
            "image_url": "https://berlingske.bmcdn.dk/media/cache/resolve/image_x_large/image/187/1870312/24855310-du-er-velkommen-til-at-krve-fredsdividende-og-st.jpg",
            "publication_time": "Tirsdag d. 24. december 2024, kl. 09.07",
            "author": "Poul Høi",
            "related_links": [],
            "attachments": []
        }
    }
}