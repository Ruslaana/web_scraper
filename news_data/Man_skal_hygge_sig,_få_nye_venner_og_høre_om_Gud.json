{
    "version": "1.0",
    "document": {
        "id": "https://www_berlingske_dk/samfund/man-skal-hygge-sig-faa-nye-venner-og-hoere-om-gud",
        "title": "Man skal hygge sig, få nye venner og høre om Gud",
        "content": "»Jeg hedder Kasper, og jeg er ti år gammel. Jeg bor i Esbjerg sammen med min mor og min far og mine to storesøstre. Jeg kan godt lide at lege med Lego og fodboldkort. Det er bare sådan nogle tynde papkort med billeder af fodboldspillere på, hvor de er gode og bedre og sådan lidt.  Når jeg har fri fra skole, så er jeg tit ovre og lege med min bedste ven Magnus. Hvis jeg ikke leger med ham, så går jeg normalt hjem og tager noget at spise og ser fjernsyn. I weekenderne der slapper jeg mest af, og i hverdagene der spiser jeg og ser fjernsyn og laver lektier. Og selvfølgelig hygger mig sammen med familien. Jeg sidder sammen med mine storesøstre eller sidder sammen med min far og spiller lidt iPad eller ser lidt fjernsyn. Og hvis der er nogle lektier, jeg ikke har fået lavet, så laver jeg dem. Og så går vi også i kirke nogle gange om søndagen, ikke hver men for det meste. Om aftenen så beder vi lidt og synger, når vi går i seng. Jeg synes, det er meget sjovt at gå i skole. Først fordi man får en masse nye venner. Og man lærer noget, som man skal bruge, når man bliver meget større. Mit yndlingsfag er musik og idræt. Musik, fordi jeg godt kan lide at spille trommer. Og idræt, jeg kan også rigtig godt lide at være aktiv og spille fodbold. Det gør jeg to gange om ugen, tirsdag og torsdag. Mit største ønske til jul må nok være en Barcelona-trøje med Messi, fordi at jeg er stor fan af Messi. Min livret er risengrød og pandekager. Fordi at risengrød det er hyggeligt at spise, og det smager rigtig godt. Og det samme med pandekager. Vi får mest pasta og kødsovs. Min fars kødsovs smager rigtig godt. Han er kun god til at lave kødsovs. I ferierne tager os børn tit på nogle lejre. Det er nogle kristne lejre. Der skal man synge, og man skal få nogle nye venner, og man skal høre om Gud, og så skal man hygge sig. Jeg kan godt lide at være på lejr. Så tager vi nogle gange ud i udlandet, og vi tager i sommerhus. Som her for ikke sådan helt vildt lang tid siden var vi i Spanien, og vi har også været i Paris. For det meste i skiferien, så er det Østrig.  Jeg vil gerne være professionel fodboldspiller, når jeg bliver stor. Først skal man øve sig en masse, man skal gå til det, og man skal være rigtig god til det. Så skal man først komme op på et hold og bliver så bedre og bedre og bedre, og så bliver man professionel. Jeg kan godt blive glad af en overraskelse, eller hvis der sker noget godt. Jeg bliver ret glad af at spille fodbold. Jeg har haft en pause, fordi jeg synes, det var lidt irriterende, at man skulle gøre det samme og det samme hele tiden. Men i den pause jeg har haft, har jeg så indset, at det er godt, at man lærer det samme, så man kan det. Jeg bliver rigtig glad, når jeg løber rundt på banen. Jeg ved ikke rigtig, hvad det er, der gør det. Måske er det, fordi jeg godt kan lide fodbold. For det meste, når jeg bliver sådan lidt sur, så er det min mor, fordi nogle gange så beder hun mig om tusind ting. Og så er det, jeg bliver lidt stresset, og så bliver hun sur, og så bliver jeg sur. Og så bliver vi uvenner.  Jeg kan godt lide at gå i en kristen friskole, fordi at der hører man også om Gud, og vi synger lovsange derovre. Og så også at den skole ikke har de samme regler som andre skoler. Vi skal ikke gå i skole lige så lang tid, som de andre skal, og forældrene de er mere inde i det, vi laver. Man behøver ikke at være kristen for at gå på skolen. Min bedste ven, han hedder Magnus. Han er ikke sådan kristen, men jeg er lige så stille ved at få ham ind på det.« ",
        "metadata": {
            "source": "https://www.berlingske.dk/samfund/man-skal-hygge-sig-faa-nye-venner-og-hoere-om-gud",
            "image_url": "https://berlingske.bmcdn.dk/media/cache/resolve/image_x_large/image/74/745441/8080438-25ind20141209-125550-3jpg.jpeg",
            "publication_time": "Onsdag d. 24. december 2014, kl. 20.00",
            "author": "Ditte Faber",
            "related_links": [],
            "attachments": []
        }
    }
}