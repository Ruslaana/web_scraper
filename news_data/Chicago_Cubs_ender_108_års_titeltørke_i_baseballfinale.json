{
    "version": "1.0",
    "document": {
        "id": "https://www_berlingske_dk/sport/chicago-cubs-ender-108-aars-titeltoerke-i-baseballfinale",
        "title": "Chicago Cubs ender 108 års titeltørke i baseballfinale",
        "content": "Chicago. Der er brudt gadefest ud i det nordlige Chicago, efter at baseballholdet Chicago Cubs har endt en uhørt titeltørke på 108 år. Det skriver nyhedsbureauet Reuters. Det var første gang i 71 år, at Chicago Cubs spillede med i finaleserien i den amerikanske Major League Baseball. Men i den afgørende syvende kamp mod Cleveland Indians var holdet fra Chicago bedst. Efter 10 innings var stillingen 8-7 til Chicago. Der var ellers nerver at spore, efter at Chicago Cubs førte 6-3 og senere satte den føring over styr.  Måske tænkte spillerne på den notoriske \"Billy-ged-forbandelse\", som fans af klubben mener har hvilet over Chicago Cubs siden 1945. Under den fjerde finale i World Series i 1945 blev ejeren af restauranten Billy Goat Tavern, Billy Sianis, bedt om at forlade stadion. Han havde medbragt sin ged Murphy, hvis lugt generede flere af de andre fans. Billy Sianis forlod stadion og sendte angiveligt et telegram til klubbens ledelse med teksten: \"I vil tabe denne World Series, og I vil aldrig vinde World Series igen. I kommer aldrig til at vinde World Series, fordi I fornærmede min ged.\" Den historie behøver de ikke at snakke mere om i Chicago. - Det her er den bedste kamp, man nogensinde kommer til at se, siger Cubs-spiller Kris Bryant euforisk efter kampen. - Det her slår alt. Jeg står og græder. Jeg kan slet ikke sætte ord på mine følelser, hulker han.  Chicago kom tilbage, efter at Cleveland Indians havde ført 3-1 i kampe. Dermed havde holdet fra Ohio hele tre kampe til at vinde en enkelt sejr over Chicago Cubs. Ikke siden Kansas City Royals vandt World Series i 1985, er et hold kommet tilbage, efter at det var nede 3-1. Så måske kan de nu tale om, at de har brudt to forbandelser i Chicago. Under sin lange sejrstørke har klubbens fans også måttet leve med, at lokalrivalen Chicago White Sox, præsident Barack Obamas favorithold, har haft det sportslige overtag i byen. Senest med et mesterskab i 2005. /ritzau/",
        "metadata": {
            "source": "https://www.berlingske.dk/sport/chicago-cubs-ender-108-aars-titeltoerke-i-baseballfinale",
            "image_url": "https://berlingske.bmcdn.dk/media/cache/resolve/image_x_large/image/5/53124/15313179-spo-bbo-bba-bbn-world-series----chicago-cubs-v-cleveland-indians.jpg",
            "publication_time": "Torsdag d. 03. november 2016, kl. 07.15",
            "author": null,
            "related_links": [],
            "attachments": []
        }
    }
}