{
    "version": "1.0",
    "document": {
        "id": "https://www_berlingske_dk/samfund/bilist-truer-operatoer-af-fotovogn-med-oekse",
        "title": "Bilist truer operatør af fotovogn med økse",
        "content": "Esbjerg. En bilist hidsede sig så voldsom op ved synet af en fotovogn, at han truede operatøren af den med en økse. Det oplyser Syd- og Sønderjyllands Politi. Episoden fandt sted på Hellevadsvej i Rødekro omkring middagstid søndag. Her får bilisten øje på fotovognen, holder ind til siden og stiger ud. - Han går så hen og banker på døren til fotovognen, fortæller vagtchef Bjørn Pedersen.  - Da operatøren lukker døren op bliver han svinet til og får at vide, at der ingen grund er til at lave fartkontrol juleaftensdag. Efter at have overfuset manden i fotovognen går bilisten tilbage til sin bil. Her hiver han en økse frem og går truende hen mod fotovognen. - Det får operatøren til at løbe væk, og bilisten sætter sig ind i sin bil og kører, siger Bjørn Pedersen.  For politiet var det ikke svært at finde frem til en mistænkt, da manden i fotovognen havde noteret hans nummerplade. Senere på dagen anholdt politiet så den mistænkte, der sigtes for trusler mod embedsmand i funktion. /ritzau/",
        "metadata": {
            "source": "https://www.berlingske.dk/samfund/bilist-truer-operatoer-af-fotovogn-med-oekse",
            "image_url": "https://berlingske.bmcdn.dk/media/cache/resolve/image_x_large/image/4/41518/19526117-strekasser-erstatter-fotovogne-p-vejene-regeringen-afskaffer.jpg",
            "publication_time": "Søndag d. 24. december 2017, kl. 15.12",
            "author": null,
            "related_links": [],
            "attachments": []
        }
    }
}