{
    "version": "1.0",
    "document": {
        "id": "https://www_berlingske_dk/samfund/den-borgerlige-debattoer-der-fik-nok",
        "title": "Den borgerlige debattør, der fik nok",
        "content": "Det kørte for Mie Harder, dengang i 2013. Hun var blot 30 år, men CVet var fuldt ornamenteret med seks-syv års byrådsarbejde på Frederiksberg, en ph.d. i økonomi og ledelse og jævnlig deltagelse i den offentlige debats bråvallaslag. I 2013 skrev hun klummer for Jyllands-Posten, var konservativ rådmand på Frederiksberg og havde netop sagt ja til et job som projektleder hos CEPOS. Men så forsvandt hun. Hun kvittede byrådet og sagde sit job op. Holdt op med at læse aviser. Holdt op med at se nyheder. Sagde nej, når journalister ringede, og til sidst blev telefonen tavs. Da kontingentet til partiet de Konservative skulle fornyes, lod hun være. Der var ingen smækken med døren, ingen pressemeddelelse, intet larmende farvel. Hun vendte sig bare om og forlod debatten, politikken, partiet og offentligheden. »Jeg blev opmærksom på, hvor meget af min energi jeg brugte på at have negative følelser, på at være irriteret eller vred over noget, nogle andre mente. Energi på at være indigneret over ting, der stod i avisen. Den offentlige debat er et hårdt miljø. Man skal være god til ikke at tage det for meget ind. Og det kom for tæt på for mig,« siger Mie Harder i dag.  Hun kalder den offentlige debat lidt af et »skuespil eller et galehus«, hvor nogle bestemte roller udspiller sig over for hinanden. Personerne kan udskiftes, men det er det samme rituelle teaterstykke. Om og om igen. Men Mie Harders exit fra den handlede i sidste ende mest om hende selv: »På et tidspunkt gik det op for mig, at min debatdeltagelse og mit arbejde på nogle måder var blevet en flugt fra at forholde mig til nogle ting i mit eget liv. Debatten bliver nemt et sted, hvor man hele tiden er i konkurrence på en eller anden måde. Det er en meget ydrestyret verden. Det blev en surrogat-tilfredsstillelse, som mange, der ikke har haft den nemmeste opvækst, måske kan genkende. Man finder en aktivitet, som giver følelsen af at være god nok, og så gør man det rigtig meget. Men på et tidspunkt finder man ud af, at det alligevel ikke kan fylde det hul op, man har indeni.« I stedet tog hun en vej, som udefra set ikke kunne ligge fjernere fra det vandkæmmede, skjorteklædte miljø blandt akademisk uddannede, borgerlige tænketankstyper. Hun begyndte at læse til psykoterapeut og blev mentor for borgere på samfundets bund. Hyret af selvsamme velfærdsstat, som hun gennem flere år havde tordnet imod. Da Berlingske første gang ringede Mie Harder op, kørte debatten om forfatteren Karina Pedersen for fulde gardiner – altså hende med »Helt ude i hampen«-bogen og dens indædte kritik af underklassen og velfærdssystemet. Den væsentlige debat, man kunne have haft i den anledning – er Danmarks væld af velfærdsydelser med til at fastholde ledige i ledighed og syge i sygdom? – fortabte sig hurtigt i personangreb og beskyldninger om løgn og forfalskede erindringer. Berlingske kontaktede Mie Harder, fordi hun har en forhistorie, som kunne minde om Karina Pedersens. Hun er vokset op med en far, der var alkoholiker, en kaotisk skilsmisse og en mor, der var sygemeldt med en rygskade og kæmpede en – med Mie Harders egne ord – årelang, selvfornedrende kamp for at blive stemplet som dårlig nok til førtidspension. Familien var afhængig af offentlige ydelser. Alligevel endte Mie Harder på samme måde som Karina Pedersen som en højlydt fortaler for at afskaffe mange af de selvsamme ydelser, og tanken med interviewforespørgslen var egentlig, at Mie Harder kunne være med til at bringe debatten tilbage til substansen. Være en sjælden stemme i den politiske debat: Nemlig den, som har konkrete, private erfaringer fra det Underdanmark, parnasset mener så meget om på sikker afstand. Men Mie Harder har ikke længere behovet for at stå midt i stormen, og hun tager sig nogle dages betænkningstid, før hun siger ja til at lade sig interviewe. Og griner lidt, da jeg kalder det ærgerligt, at en så markant stemme har meldt sig ud af samfundsdebatten: »Den protest, du fremfører der; det er en stemme, der kommer inde fra ekkokammeret og råber: »Hey, hvor blev du af?« Men verden ser pludselig anderledes ud, når man træder uden for det ekkokammer. Og ja, hvis alle tænkte sådan, så ville samfundet aldrig forandre sig. Men jeg måtte spørge; hvad er vigtigst? Mit velbefindende eller samfundets?« spørger Mie Harder.  I dag kalder hun sit tilbagetog fra debatten »defaitistisk«: »Det var en erkendelse af, at jeg alligevel ikke kunne få den indflydelse på samfundet, som jeg havde lyst til at have, og så kunne jeg lige så godt leve et behageligt liv uden at involvere mig,« siger Mie Harder. I stedet har hun i de seneste år arbejdet med at afklæde sig det benhårde panser, man nødvendigvis må udstyre sig med for at udholde at stå i den rå debat. Og hun har oplevet befrielsen ved ikke at skulle have en mening om alt. »Jeg har faktisk haft et par år, hvor jeg ikke har åbnet en avis. Og har haft en oplevelse af at være overrasket over, hvor meget af verden der faktisk bare fortsætter ufortrødent. Og hvor stor en del af verden, der overhovedet ikke ved, hvad der står i aviserne og lever udmærket alligevel.« Da Mie Harder ringer tilbage, gør hun opmærksom på, at hun ikke har forberedt en vandtæt, kronikfærdig holdning, som da hun sidst deltog i den offentlige debat. Men det kribler i hende, når hun følger den igangværende »velfærd-eller-skattelettelser«-debat. For vi mangler, mener hun, at gøre op med den præmis, at mere velfærd kræver øgede offentlige udgifter. For hvad hvis vores velfærdsproblemer ikke længere kan løses med penge, men i stedet bunder i den umenneskeliggørelse og umyndiggørelse, som velfærdsstaten udsætter sine brugere for? Spørgsmålet om ja eller nej til topskattelettelser har drevet V-regeringen ud i en regulær overlevelseskamp, men udgiften til disse skattelettelser er peanuts, mener Mie Harder. Det er brøkdele af det beløb, vi bevidstløst indbetaler over skatten til diverse velfærdsordninger med tvivlsom effekt, uden at nogen stiller spørgsmålstegn ved, om de milliarder af kroner ikke i stedet ville arbejde mere effektivt og ansvarligt i borgernes egne hænder, siger Mie Harder.  Det er en kritik og et udgangspunkt, som Mie Harder har med fra sin egen barndom i samfundets skyggeside, forklarer hun: »Jeg er vokset op med en klar oplevelse af, at systemet ikke hjælper på noget som helst. I perioder gik al min mors energi på at prøve at få overbevist systemet om, at hendes rygskade var så alvorlig, at hun kunne få førtidspension. I dag har hun faktisk taget en uddannelse til meritlærer. Hun har fået det bedre takket være nogle operationer, men der blev måske også frigivet noget energi til noget mere konstruktivt. Der er noget fundamentalt forkert i den tilskyndelse, der er til at offergøre sig i velfærdssystemet. Der skal være hjælp til dem, der har behov, men der sker en passivisering,« siger hun. Siden Mie Harder meldte sig ud af debatten, har hun taget nogle års »feltstudier«, så at sige, i den såkaldte »underklasse«, som hun selv i nogen grad er rundet af, og som debatten stedse kredser om. Samtidig med sit studie til psykoterapeut fik Mie Harder nemlig job som mentor for socialt udsatte. Det kunne være alt fra misbrugere til langtidsledige og psykisk syge. For nogle af de »tungeste« borgere stod det anført i mentoraftalen, at Mie Harder skulle hjælpe dem med at huske deres tandlægetid, åbne deres e-Boks og troppe op på jobcentret til tiden. Nogle var i fyrrerne og havde aldrig nogensinde haft et job. Andre havde haft helt almindelige 8-16-indrammede arbejdsliv, indtil sygdom eller anden ulykke ramte. Det store spørgsmål er naturligvis, om mødet med de kranke skæbner på samfundets bund har blødt Mie Harders borgerligt-liberale hjerte op? Nej, hun har ikke skiftet grundholdning, siger hun. »Men noget, jeg har tænkt på i forbindelse med »Helt ude i hampen«-debatten, er Karina Pedersens påstand om, at »underklassen mangler moral«. Det er jeg egentlig dybt uenig i, og jeg er ikke blevet overbevist om andet i min tid som mentor. At vi har en gruppe borgere, der er mere eller mindre permanent uden for arbejdsmarkedet, ser jeg som en konsekvens af det system, vi har indrettet. Det er en systemfejl, simpelthen. For de mennesker, jeg har mødt, viser generelt en stor overlevelsesdrift inden for de rammer, der er blevet sat op for dem. Mange tager stort ansvar for deres børn og prøver at få en hverdag til at hænge sammen. Men de retter deres ressourcer mod at navigere inden for systemet i stedet for at rette dem mod at blive uafhængige af systemet,« siger hun.  »I ingen af de forløb, jeg har været igennem i mine næsten to år som mentor, har jeg tænkt, at den her borger virkelig fik hjælp af systemet. De oplevede alle sammen jobcentret og systemet generelt som en stor byrde i deres liv. Jeg havde borgere, der kunne sociallovgivningen forlæns og baglæns. Bedre end deres sagsbehandler. Alligevel havde de aldrig haft tilknytning til arbejdsmarkedet. Den energi kunne have været brugt på noget bedre,« siger Mie Harder. Problemet er, mener hun, at følelsen af forpligtelse over for fællesskabet og hinanden er fuldstændig udraderet i et så udbygget velfærdssamfund som det danske. Sagen er således ikke, at arbejdsløse, misbrugere og syge mangler moral. Sagen er, at systemet er moral-frit: Alt, der normalt forpligter i en mellemmenneskelig relation, forvitrer i systemet. »For man føler sig ikke ansvarlig over for et jobcenter, for kommunen eller det ansigtsløse offentlige på samme måde, som man ville føle sig ansvarlig, hvis der var en privat, konkret velgører i den anden ende. På samme vis mister vi, der betaler ind til en kæmpestor fælleskasse over skatten, en fornemmelse af ansvarlighed over for vores medmennesker.« Man taler ofte om velfærdsstaten som en »moder stat«. Men du har ikke oplevet en varm, omfavnende velfærdsstat, da du selv var del af den? »Nej, nærmest det modsatte. Der er ikke nogen varme og kærlighed i det. Det er en surrogatmor. Det er det upersonlige, det amoralske, der dominerer.«  Hun oplevede gang på gang som mentor, at når folk faktisk kom videre i livet på en positiv måde, så var det nærmest på trods af de arrangementer og tiltag, det offentlige stillede med. »At være borgerlig handler ikke om, at man ikke synes, at folk skal have hjælp. Der er bestemt en stor plads i mit idealsamfund for at hjælpe dem, der er udsatte. Men jeg tror, at den hjælp, der virker, er en hjælp, der er meget mere personlig. Ansigt til ansigt. I nogle af mine mentorforløb lykkedes det at få en personlig kontakt, der kunne rykke noget. Men jeg har også haft borgere, som det ikke lykkedes at få en god relation til, og så blev jeg bare en del af »systemet«. En modstander, ikke en hjælp,« siger hun. I dag ser Mie Harder nok sig selv som mere liberal end konservativ. Men hun er ikke entydigt enig med nogen af de eksisterende partier. Hun har efter to et halvt år – og timer og atter timers terapi både som terapeut og klient – for nylig lagt psykoterapeutstudiet på hylden og fået et job som public affairs-konsulent. Lobbyist, kunne man kalde det, og derfor læser hun nødvendigvis igen aviser, følger debatten og skriver oplæg. Men denne gang bag scenen. Med sig fra sit psykoterapeutstudium har hun taget en robusthed, som kunne være en stor fordel for en debattør. Men hun er stadig ikke sikker på, at hun har lyst til at træde ind i »ekkokammeret« igen, siger hun: »Debatten er en selvforstærkende proces. Jo mere man engagerer sig, desto mere bliver man bedt om at tage stilling til. Jeg har været der. Selv hvis jeg stillede mig tilbage i debatten nu, så ved jeg faktisk ikke, hvad jeg skulle sige, som jeg ikke allerede har sagt. Men man skal aldrig sige aldrig.«",
        "metadata": {
            "source": "https://www.berlingske.dk/samfund/den-borgerlige-debattoer-der-fik-nok",
            "image_url": "https://berlingske.bmcdn.dk/media/cache/resolve/image_x_large/image/102/1023092/15027070-09magmie-harder-105830jpg.jpeg",
            "publication_time": "Lørdag d. 08. oktober 2016, kl. 11.00",
            "author": null,
            "related_links": [],
            "attachments": []
        }
    }
}