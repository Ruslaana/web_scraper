{
    "version": "1.0",
    "document": {
        "id": "https://www_berlingske_dk/indland/trump-har-tabt-foerste-del-af-kampen-om-groenland-nu-spiller-danmark-et",
        "title": "Trump har tabt første del af kampen om Grønland. Nu spiller Danmark et »meget stærkt« kort",
        "content": "Han har været her i Nuuk et utal af gange. Som barn med sine forældre, som ung i Sirius, på »Dannebrog« med familien og senest i sommer som monark i det danske rige. Men når kong Frederik i morgen ankommer til den grønlandske hovedstad, er intet, som det plejer. Denne gang er han en brik i et stort internationalt spil, som ingen ved, hvordan ender, og det erhanskongerige, der er centrum for det hele. Netop timingen er afgørende, vurderer Thomas Larsen, der er politisk kommentator og forfatter til flere bøger om det danske kongehus. »Danmark spiller et meget, meget stærkt kort ved, at kong Frederik nu rejser til Grønland og mødes med både grønlandske toppolitikere og den grønlandske befolkning,« siger han. »Lige nu handler det om at styrke forholdet mellem Grønland og Danmark, og her spiller kong Frederik en særlig rolle, fordi han formentlig er den mest populære dansker set med grønlandske øjne.« Den nye situation er opstået, da Donald Trump, allerede 12 dage før han tiltrådte som præsident, gjorde krav på en del af det danske kongerige. Af Frederiks kongerige. Noget, som han har gentaget adskillige gange siden. Da præsidenten på et pressemøde ikke ville afvise at bruge militærmagt for at gøre sine territoriale drømme om Grønland til virkelighed, gik alvoren ifølge Thomas Larsen op for rigsfællesskabet. »Det var et wakeupcall til både Grønland og Danmark, der ikke kunne være mere voldsomt og brutalt,« siger Thomas Larsen. Men noget i Trumps plan har fejlet. I denne weekend har Jens-Frederik Nielsen været på sit første officielle besøg hos statsminister Mette Frederiksen som formand for naalakkersuisut.Fold sammenLæs mereFoto: Mads Claus Rasmussen/Ritzau Scanpix. Den »blodige ironi«, som Thomas Larsen formulerer det, er, at Donald Trump og hans administrations adfærd har givet totalt bagslag. »Hensigten har været at drive en kile ned gennem forholdet mellem Danmark og Grønland. At skabe et billede af, at Danmark har behandlet grønlænderne så dårligt, at de ønskede at rykke tættere på Amerika,« siger han: »Men med deres fremfærd har de i virkeligheden skabt et afsæt til, at Danmark og Grønland kan rykke tættere sammen.« Det blev ifølge Thomas Larsen cementeret i går, da Jens-Frederik Nielsen stod side om side med statsminister Mette Frederiksen og svarede på spørgsmål fra den danske og grønlandske presse. Kongens besøg er et signal om, at »vi« i rigsfællesskabet står sammen i »denne her situation«, lød det fra formanden for naalakkersuisut, da han blev spurgt til de forestående planer: »Vi rykker tættere sammen i bussen. Det er en ny situation,« sagde den nyvalgte leder: »Vi er utroligt glade for, at Kongen gerne vil aflægge os et besøg.« I kampen om Grønland er det grønlandske selvstyre og den danske regering ifølge Thomas Larsen kun rykket tættere på hinanden. »På den måde har Trump tabt første del af spillet med et brag, fordi hans metoder har været så brutale og primitive,« siger han. Anden del af spillet er allerede i gang, og intet ved det besøg, kong Frederik nu aflægger, er ifølge Thomas Larsen tilfældigt. I går spiste formand for naalakkersuisut, Jens-Frederik Nielsen, middag med statsminister Mette Frederiksen, udenrigsminister Lars Løkke Rasmussen og forsvarsminister Troels Lund Poulsen (V) i Statsministeriet i København.Fold sammenLæs mereFoto: Mads Claus Rasmussen/Ritzau Scanpix. Kong Frederik og Jens-Frederik Nielsen ventes at ankomme til Grønlands nye store atlantlufthavn i morgen klokken 10.30 – altså 13.30 dansk tid. Her venter der Kongen et ret omfattende program, som er nøje planlagt. Signalerne er ikke til at tage fejl af, og det starter allerede, når de to spidser ankommer til Nuuk. »Det er jo simpelthen næsten et symbolsk billede på den nærhed og tæthed, der er opstået i forholdet mellem Danmark og Grønland,« siger Thomas Larsen: »De kommer nærmest til at gå skulder ved skulder og rejser sammen. Det viser, at de gerne vil hinanden.« Her er programmet kort fortalt: Trump og hans allierede har adskillige gange kritiseret Danmark for ikke at varetage forsvaret af Grønland ordentligt. Det er i det lys, at man skal se besøget på østkysten, påpeger Thomas Larsen: »Det er for at understrege, at vi er til stede, og at vi ønsker at være militært til stede.« Om det er Statsministeriet eller Kongen selv, der har foreslået turen, står hen i det uvisse. Kommentatoren tror mest på det første, men han er ikke i tvivl om, at det også er en ønskeopgave for kong Frederik. »Han har en dyb og ægte kærlighed til det grønlandske samfund, og det ved grønlænderne. Jeg tror også, at han inderligt ønsker, at relationen mellem Danmark og Grønland varer ved, og at rigsfællesskabet fortsætter i den ene eller anden form,« siger han: »Derfor tror jeg også, at han har stået parat i startklodserne for at være med i sådan en mission her.«  Skal besøget blive den succes og sende et signal, der kan bryde gennem murene i Det Hvide Hus, kræver det dog, at Kongen får en varm velkomst. »Billeder viser bedre end ord, at der rent faktisk er tale om ægte relationer og ægte varme mellem den danske konge og den grønlandske befolkning.« Ligesom de billeder, der ramte internettet, da statsminister Mette Frederiksen for ganske få uger siden også besøgte Grønland. Op til besøget var hun blevet kritiseret for at være en anelse for tidligt på den, da det nye naalakkersuisut ikke formelt var blevet indsat. Det risikerer Kongen ikke, påpeger Thomas Larsen. »Det havde været farligt, hvis Kongen var kommet for tidligt. Tidspunktet er helt rigtigt,« siger han. ",
        "metadata": {
            "source": "https://www.berlingske.dk/indland/trump-har-tabt-foerste-del-af-kampen-om-groenland-nu-spiller-danmark-et",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915948/24940159-kong-frederik-hilser-p-grnlands-regeringsleder-j.jpg",
            "publication_time": "Mandag d. 28. april 2025, kl. 22.37",
            "author": "Anne Meisner Synnestvedt",
            "related_links": [],
            "attachments": []
        }
    }
}