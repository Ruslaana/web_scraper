{
    "version": "1.0",
    "document": {
        "id": "https://www_berlingske_dk/virksomheder/koebenhavns-nye-arena-kan-saette-prop-i-trafikken",
        "title": "Københavns nye arena kan sætte prop i trafikken",
        "content": "Det kan skabe store trafikale problemer, når den store københavnske multihal Royal Arena fra på fredag åbner dørene for publikum. Københavns Kommune advarer derfor om, at borgerne skal vænne sig til store ændringer i trafikmønstrene omkring hallen. Royal Arena får plads til 16.000 gæster til koncerter og sportsbegivenheder og vil i gennemsnit have et arrangement hver fjerde dag. Det vil ifølge kommunen kunne mærkes på Øresundsmotorvejen og i hele Ørestad. »Vi er meget opmærksomme på, at der opstår nogle helt nye trafikscenarier, når Royal Arena åbner,« siger centerchef Steffen Rasmussen fra Teknik- og Miljøforvaltningen i København.  Steffen Rasmussen forklarer, at der kan opstå køer på afkørselsramperne til og fra motorvejen, hvilket kan medføre farlige situationer længere tilbage på motorvejen. Kommunen vurderer også, at der kan opstår køer på vejene Ørestads Boulevard, Center Boulevard og Hannemanns Allé. Centerchefen understreger, at Københavns Kommune endnu ikke ved nøjagtigt hvilken indflydelse, Royal Arena vil få på trafikken. »Vi kender endnu ikke de præcise konsekvenser, men vi vil i den første periode overvåge trafikafviklingen meget tæt og indsamle viden og data, så vi kan udvikle nogle faste procedurer og trafikafviklingsplaner til fremtidig brug,« siger centerchef Steffen Rasmussen. Indtil videre opfordrer kommunen gæsterne i Royal Arena til i stedet for bilen at tage cyklen eller metroen til Ørestad Station eller Vestamager Station, der begge ligger i gå-afstand fra Royal Arena. Kommunen opfordrer også rejsende, som skal flyve fra Københavns Lufthavne til at komme i god tid på de dage, hvor der er arrangementer i Royal Arena.  Forvaltningen vil efter de første koncerter mødes med politiet, Metroselskabet, Royal Arena, shoppingcenteret Field’s og andre aktører for at evaluere trafikafviklingen. Evalueringen skal ud over anbefalede ruter munde ud i forskellige aktionspunkter med hensyn til signalindstillinger, togdrift og trafikinformation. »Vi kan f.eks. tilpasse signalprogrammerne, så der kommer bedre flow i trafikken, vi kan ved at ændre på »grøn«-tiden få bilerne hurtigere væk fra motorvejsramperne, og Vejdirektoratet kan via trafiktavlerne informere om akut kødannelse for at minimere risikoen for ulykker,« siger Steffen Rasmussen.  Et af verdens største rockbands, Metallica med danske Lars Ulrich på trommer, indvier Royal Arena med fire åbningskoncerter 3., 5, 7., og 9. februar. Alle koncerterne er udsolgt, og kommunen vil have trafikfolk klar ved overvågningsskærme og på gaden for at overvåge de kommunale veje ved arenaen. Der er plads til 16.000 gæster i Royal Arena, og det forventes, at koncerterne i arenaen vil tiltrække gæster fra hele Danmark samt Tyskland og Sverige. Ifølge Live Nation er der til Metallica-koncerterne solgt cirka 5.000 billetter til gæster fra hovedstadsområdet, mens resten kommer længere væk fra. Indtil videre er flere end 20 arrangementer planlagt i Royal Arena, som bl.a. kan byde på EM i Svømning i 2017 og ishockey-VM i 2018.  ",
        "metadata": {
            "source": "https://www.berlingske.dk/virksomheder/koebenhavns-nye-arena-kan-saette-prop-i-trafikken",
            "image_url": "https://berlingske.bmcdn.dk/media/cache/resolve/image_x_large/image/11/117435/16194553-31busroyalarena-123848jpg.jpeg",
            "publication_time": "Mandag d. 30. januar 2017, kl. 19.30",
            "author": "Lasse Friis",
            "related_links": [],
            "attachments": []
        }
    }
}