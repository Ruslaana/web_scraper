{
    "version": "1.0",
    "document": {
        "id": "https://www_berlingske_dk/virksomheder/fritz-schur-i-infight-med-konkurrencestyrelsen",
        "title": "Fritz Schur i infight med Konkurrencestyrelsen",
        "content": "Styrelsens direktør Agnete Gersing mener, at nævnets kendelse blåstempler Konkurrencerådets afgørelse fra begyndelsen af året, hvor Post Danmark blev kendt skyldig i at have misbrugt sin dominerende rolle på magasinområdet. Schur svarer igen med ordene: ”Vi er ikke dømt for noget som helst”, skriver Børsen.   Ankenævnets afgørelse i sidste uge betyder, at Konkurrencerådet skal behandle sagen på ny. Det skyldes, at ankenævnet kun gav rådet ret i ét af to punkter i dets afgørelse fra januar 2011. Og det får Fritz Schur til at beskylde Konkurrencestyrelsens direktør for at være for hurtig på aftrækkeren. \"Nu skal Konkurrencerådet genbehandle sagen, og så har vi ret til at anke igen, og det agter vi at gøre,\" siger Post-formanden ifølge Børsen og tilføjer: \"Jeg må sige at fru Agnete Gersing er meget hurtig til at kommentere ting. Jeg tror, hun skulle have tøvet lidt.\"   Konkurrencestyrelsens direktør ser dog helt anderledes på sagen. Hun agter at få hele sagen genbehandlet i Konkurrencerådet hurtigst muligt, og så fastslår hun, at der ikke kan rokkes ved den del af sagen, hvor også ankestyrelsen mener, at Post Danmark har handlet i strid men loven. \"Vi overdrager den nye sag med Post Danmark til politiet, fordi det er den samme type overtrædelse, vi har behandlet flere gange, og derfor burde selskabet vide, at det er ulovligt,\" siger Agnete Gersing ifølge avisen. Skyldig eller ej, så tager hele sagen sit udgangspunkt i de individuelle rabatter, som Post Danmark gav store kunder i 2007 til 2009.   Rabatterne kom i fokus, fordi der ikke umiddelbart var nogen økonomiske årsag til at Post Danmark gav dem – og det bliver af Konkurrencestyrelsen tolket som om, at Post Danmark forsøgte at holde konkurrenter som Citymail ude i kulden. Den er den anklage, som ankenævnet støtter. Omvendt så kan ankenævnet ikke støtte Konkurrencestyrelsens afgørelse om, at Post Danmarks minimumskrav med hensyn til oplag og antal af forsendelser var konkurrenceforvridende. Det er den del af afgørelsen, der gør, at ankenævnet siger, at hele afgørelsen skal genbehandles. Hele sagen får eksperter til at notere sig, at det ofte er selskaber med politisk udpegede selskaber, der igen og igen bliver anklaget for konkurrenceforvridende handlinger. Og spørger man lektor ved Københavns Universitet Christian Bergqvist er der et par selskaber, der er gengangere.   \"De fleste virksomheder forstår budskabet første gang, de bliver dømt af konkurrencemyndighederne, men der er dog en lille hård kerne med Post Danmark og Dong Energy i spidsen, som bliver ved med at overtræde reglerne,\" siger han ifølge Børsen og tilføjer: \"Samtidig anker de sagerne hele vejen op gennem systemet og trækker derved de efterfølgende erstatningssager ud.\" Fritz Schur er formand for både Post Danmark, DONG Energy og det skandinaviske flyselskab SAS.",
        "metadata": {
            "source": "https://www.berlingske.dk/virksomheder/fritz-schur-i-infight-med-konkurrencestyrelsen",
            "image_url": "https://berlingske.bmcdn.dk/media/cache/resolve/image_x_large/image/71/714075/4732607-pix-schur.jpg",
            "publication_time": "Fredag d. 16. december 2011, kl. 08.54",
            "author": "Nikolai Steensgaard",
            "related_links": [],
            "attachments": []
        }
    }
}