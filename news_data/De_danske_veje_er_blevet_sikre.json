{
    "version": "1.0",
    "document": {
        "id": "https://www_berlingske_dk/samfund/de-danske-veje-er-blevet-sikre",
        "title": "De danske veje er blevet sikre",
        "content": "Risikoen for at komme galt af sted på de danske veje er dalet markant i de seneste år. Nye tal fra Vejdirektoratet viser, at 191 personer mistede livet ved trafikulykker i Danmark sidste år. Det er en lille stigning i forhold til 2012, men antallet af dræbte i trafikken er blevet mere end halveret i løbet af de seneste ti år. Antallet af personskader er også blevet halveret på et årti og var i 2013 nede på 2.984. »Jeg synes, det er en meget glædelig tendens, at antallet af tilskadekomne falder - og har gjort det i rigtig mange år. Der er dog en uheldig stigning af antallet af dræbte, men tallet for 2012 var også meget lavt, så det var næsten forventeligt, at tallet ville stige en lille smule,« siger seniorforsker Tove Hels fra DTU Transport. Hun mener, der er flere forskellige årsager til, at antallet af trafikdræbte holder sig på den rigtige side af 200. »Vi får bedre veje, vi får bedre biler, og så kan man tale om, at der er foregået en form for uddannelse af befolkningen i form af kampagner, der gør os mere bevidste om, hvordan man færdes i trafikken,« siger Tove Hels, der også betragter politiets indsats som en vigtig årsag.  »Det er videnskabeligt dokumenteret, at det virkelig virker, at politiet er til stede på vejene og stopper og kontrollerer trafikanterne. Bødens omfang har i sig selv ikke den store betydning, men det gør meget, at vi oplever, der er en sandsynlighed for at blive stoppet, hvis vi kører for stærkt,« siger trafikforskeren. Hos Forende Danske Motorejere (FDM) glæder man sig også over de nye tal. Dog påpeger afdelingschef Torben Kudsk, at man stadig kan gøre meget fra politikernes hånd for at få endnu færre trafikdrab. Særligt i kommunerne er der stadig et stort arbejde forude. »Der er rigtig mange dræbte og tilskadekomne på landevejene. 80 procent af de dræbte kører galt på kommuneveje. Her er der en meget, meget stor opgave med at gøre vejene endnu mere sikre,« siger Torben Kudsk. »Kommunerne har gennem en lang årrække måtte spare på vejindsatsen. Der er blandt andet et stort efterslæb på at få lappet huller i vejene, og vi ved også, at der generelt er for få penge til færdselssikkerhed i kommunerne,« siger afdelingschefen og peger på, at der blandt andet kunne skiftes til mere sikre autoværn, fjernes kantpæle og vejtræer samt få genopmalet vigtige markeringer på vejene. »Kommunerne har et enormt økonomisk incitament til at få gjort noget ved vejsikkerheden, fordi trafikulykker og uheld ofte kommer til at koste dyrt i sundhedsomkostninger,« siger han.  En anden positiv tendens ved Vejdirektoratets tal er, at antallet af personskadeulykker med alkohol involveret nu kun er cirka halvdelen af, hvad det var tilbage i 2008. Stig Hemdorff, der er projektleder ved Vejdirektoratet, mener, at det er et udtryk for et generelt holdningsskifte blandt danskerne. »Der er satset massivt på kampagner, der skal få folk til stoppe med at køre spirituskørsel, og det har hjulpet, for det er blevet helt utilgiveligt blandt danskerne at sætte sig bag rattet, hvis man har drukket. Vi kan kun håbe, at den positive tendens fortsætter,« siger han.",
        "metadata": {
            "source": "https://www.berlingske.dk/samfund/de-danske-veje-er-blevet-sikre",
            "image_url": "https://berlingske.bmcdn.dk/media/cache/resolve/image_x_large/image/83/834000/7488347-trafikken-er-blevet-sikrere-at-frdes-i-samkrsel-vinder-frem.jpg",
            "publication_time": "Fredag d. 04. juli 2014, kl. 14.31",
            "author": null,
            "related_links": [],
            "attachments": []
        }
    }
}