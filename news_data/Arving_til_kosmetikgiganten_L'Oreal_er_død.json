{
    "version": "1.0",
    "document": {
        "id": "https://www_berlingske_dk/internationalt/arving-til-kosmetikgiganten-loreal-er-doed",
        "title": "Arving til kosmetikgiganten L'Oreal er død",
        "content": "Paris. Arvingen til kosmetikgiganten L'Oreal, Liliane Bettencourt, er død i en alder af 94 år, oplyser familien ifølge nyhedsbureauet AFP. »Liliane Bettencourt døde hjemme i går aftes (onsdag, red.). Hun døde fredfyldt,« siger datteren Francoise Bettencourt i en udtalelse. Siden 2012, hvor hun forlod L'Oreals bestyrelse, er hun kun sjældent set offentligt.  Dog blev hun flere gange nævnt i medierne, fordi medlemmer af hendes omgangskreds blev anklaget for at have udnyttet hendes svækkede mentale helbred. I 2011 blev hun erklæret uegnet til at ordne sine egne anliggender. Det skete, efter en lægerapport viste, at hun siden 2006 havde lidt af demens og moderat alvorlig Alzheimer's. Det var efter et længere retligt opgør, at en domstol i 2011 tildelte Francoise Bettencourt morens aktier i L'Oreal.  Francoise Bettencourt havde i tre år bedt domstolen om at umyndiggøre moren, som hun mente blev udnyttet økonomisk på grund af en usikker mental tilstand. Liliane Bettencourt blev af retten reelt umyndiggjort, fordi hun fremover skulle være under opsyn af sine børnebørn. Ud over at være arving til kosmetikfirmaet, var hun med omkring 39,5 milliarder dollar ifølge Forbes Magazine verdens rigeste kvinde. Nummer fjorten i verden, når både mænd og kvinder tælles med. ",
        "metadata": {
            "source": "https://www.berlingske.dk/internationalt/arving-til-kosmetikgiganten-loreal-er-doed",
            "image_url": "https://berlingske.bmcdn.dk/media/cache/resolve/image_x_large/image/16/164771/18574835-files-germany-france-loreal-bettencourt.jpg",
            "publication_time": "Torsdag d. 21. september 2017, kl. 18.49",
            "author": null,
            "related_links": [],
            "attachments": []
        }
    }
}