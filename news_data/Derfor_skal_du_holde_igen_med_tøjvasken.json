{
    "version": "1.0",
    "document": {
        "id": "https://www_berlingske_dk/samfund/derfor-skal-du-holde-igen-med-toejvasken",
        "title": "Derfor skal du holde igen med tøjvasken",
        "content": "Vil du have din yndlingstrøje eller favoritbukser til at holde lidt længere - så skal du bruge det. Det lyder måske lidt selvmodsigende, men hvis du ofte trækker i trøjen, kan den faktisk holde til flere fester, arbejdsdage og søndage på sofaen. Det forklarer Ann-Alicia Ilskov, som er tidligere husholderske i kongehuset og nu har bloggen Husmoderen.dk. - Først og fremmest skal tøjet bruges, så det ikke ligger og fanger møl. Og så har tøjet godt af at få luft, siger hun. Faktisk er det i de fleste tilfælde turen i vaskemaskinen, der slider mest på tøjet - og derfor skal du holde tøjet væk fra vasketøjskurven så længe som muligt. - Medmindre du er håndværker, eller bliver meget beskidt hver dag, så vask tøjet så sjældent som muligt, eller bare når det trænger, siger Ann-Alicia Ilskov. Danskerne er dog ikke så gode til at genbruge kjolen eller skjorten fra dagen før. 12 procent vasker nemlig tøj dagligt, mens godt en fjerdedel vasker mellem tre og fire gange om ugen. Det viser en undersøgelse foretaget af YouGov for Electrolux. Men først når tøjet lugter og har svedskjolder, eller når knæmærkerne i bukserne bliver for tydelige, skal det vaskes. Og her er det vigtigt at sortere vasketøjet rigtigt. Det siger Karen Marie Hasling, som er tekstilingeniør hos Designskolen i Kolding. - Sortér efter vaskemærkaterne i stedet for at vaske al det sorte tøj i én vask. Det kan man spare meget tøj på, siger hun. Karen Marie Hasling mener, at man generelt kan skrue vandtemperaturen ti grader ned - og nogle gange meget mere - i forhold til, hvad man plejer at vaske på. Det varme vand er nemlig med til at slide på tøjet ligesom skyllemiddel, som kan skylles direkte ud i vasken, vurderer begge eksperter. - Skyllemiddel er komplet overflødigt og ødelægger den membran, der er i eksempelvis sportstøj og håndklæder, siger Ann-Alicia Ilskov. I stedet kan du skylle tøjet i en opløsning med halv eddike og halvt koldt vand en time inden turen i vaskemaskinen. Det tager både lugten og hjælper med at holde på farven. Fakta: Sådan holder dit tøj længere: - Har du fået pletter på dit tøj, skal det behandles enten med det samme eller senere samme dag. - Er tøjet meget farverigt, kan det med fordel lægges i en eddike-blanding med koldt vand en time inden første vask. Det hjælper med at holde på farverne. - Hæng enten tøjet op eller fold det pænt sammen på hylder, der af og til tørres af, så tøjet ikke kommer til at lugte. - Lader du tøjet hænge frit i lokalet, så pas på sollys - det får nuancerne til at falme. Kilde: Ann-Alicia Ilskov /ritzau/FOKUS",
        "metadata": {
            "source": "https://www.berlingske.dk/samfund/derfor-skal-du-holde-igen-med-toejvasken",
            "image_url": "https://berlingske.bmcdn.dk/media/cache/resolve/image_x_large/image/62/625266/13022535-hold-igen-med-tjvasken.jpg",
            "publication_time": "Mandag d. 18. april 2016, kl. 06.33",
            "author": null,
            "related_links": [],
            "attachments": []
        }
    }
}