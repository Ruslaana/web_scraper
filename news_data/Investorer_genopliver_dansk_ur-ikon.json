{
    "version": "1.0",
    "document": {
        "id": "https://www_berlingske_dk/virksomheder/investorer-genopliver-dansk-ur-ikon",
        "title": "Investorer genopliver dansk ur-ikon",
        "content": "Tiden er inde til at vække det danske luksus-urmærke Urban Jürgensen & Sønner fra en langvarig slummer. Efter mange års anonym tilværelse i ur-entusiasternes niche, skal det 242 år gamle mekaniske tidssmykke op i verdenseliten. Det skriverBørsen. Urmærket blev grundlagt i 1773, men har siden 1874 levet en omtumlet tilværelse på forskellige ejeres hænder. Men i november 2014 bragte en dansk investorgruppe - med hjælp fra den danske urmager og salgsdirektør Peter Baumberger - ejerskabet tilbage til rødderne.  Blandt investorerne er formand Lars Erik Nielsen, som sammen med to fætre i 2013 solgte vandflyselskabet Maldivian Air Taxi for cirka en milliard kroner. Fætrene er ligeledes med denne gang, og det samme er to af partnerne fra kapitalfonden Axcel. Som direktør indtræder Søren Jenry Petersen, der har en fortid i Nokia og McKinsey. Prisen for overtagelsen af Urban Jürgensen & Sønner vil investorerne ikke ud med, men Lars Erik Nielsen oplyser til Børsen, at de fem er klar til at bruge op mod 200 mio. kroner på projektet. Til at starte med skal der findes et nyt schweizisk kontor. Der skal ansættes flere folk, designes nye ure og produktionen skal op. Målet er at mænge sig med de helt store mærker, blandt andet ved at blive mere moderne og rette sig mod en yngre målgruppe end tidligere.  Urban Jürgensen & Sønner har trods sin tornerosetilværelse i det bredere kendskab længe stået højt på listen hos både udenlandske og danske ur-kendere. Særligt i Japan har mærket været vellidt. Men selv om både de og danske ur-entustiaster har armene i vejret over klenodiets comeback, skal de stadig gribe dybt i lommen for at sikre sig et eksemplar. Prislejet ligger fortsat fra 100.000 til flere millioner kroner. ",
        "metadata": {
            "source": "https://www.berlingske.dk/virksomheder/investorer-genopliver-dansk-ur-ikon",
            "image_url": "https://berlingske.bmcdn.dk/media/cache/resolve/image_x_large/image/24/245986/8443071-urban-jrgensen-snner.jpg",
            "publication_time": "Fredag d. 20. marts 2015, kl. 08.39",
            "author": "Anders Buch-Larsen",
            "related_links": [],
            "attachments": []
        }
    }
}