{
    "version": "1.0",
    "document": {
        "id": "https://www_berlingske_dk/videnskab/vulkanchef-advarer-om-udbrud-naer-reykjavik-det-er-en-naturkatastrofe",
        "title": "Vulkanchef advarer om udbrud nær Reykjavik: Det er »en naturkatastrofe«",
        "content": "Freden er atter brudt på øen af ild og is. Efter et lille års vulkansk stilstand åbnede der sig onsdag en sprække i et øde område omtrent 30 kilometer sydvest for Islands hovedstad, Reykjavik – hvorefter lava i ganske store mængder begyndte at vælte op. »Det er defineret som en naturkatastrofe. Det er med masser af vulkanske gasser, og det kan være til fare for folk,« lyder det fra den danskfødte chef for det vulkanske forskningscenter Nordvulk i Reykjavik, Rikke Pedersen. Hun tilføjer dog, at udbruddet hverken skaber problemer for flytrafik eller infrastruktur i det øde område på Reykjaneshalvøen nær hovedstaden – foreløbig. Helt fra marts til september i fjor var der et mindre og relativtlavarigt udbrudi det såkaldte Fagradalsfjall – det første på Reykjaneshalvøen i næsten 800 år. Halvøen rummer blandt andet Islands internationale lufthavn Keflavik og den kendte turistattraktion Den Blå Lagune. For få dage siden – 30. juli – begyndte jorden imidlertid atter at ryste i regionen. Sværme af mindre og enkelte større jordskælv gennemrystede området, og flere blev tydeligt mærket af indbyggerne i Reykjavik. Det kraftigste havde en styrke på 5,7, hvilket er mere end tilstrækkeligt til at blive mærket af mennesker over 100 kilometer borte. Samtidig kunne man både fra satellit og med gps-instrumenter på jorden måle, at jordskorpen i området gav efter, hvilket ifølge Rikke Pedersen var et tydeligt tegn på, at en underjordisk gang med smeltede bjergarter var i færd med at blive dannet. Onsdag morgen brød de smeltede bjergarter gennem overfladen cirka en kilometer fra sidste års udbrud, hvorefter flotte lavafontæner på 10-15 meters højde rejste sig over en op mod 200 meter lang sprække i fjeldet. »Der kommer mere lava end under udbruddet i fjor, og med den nuværende udbrudsrate vil lavaen nok løbe ind i en anden dal i løbet af lidt mindre end en uge,« fortsætter vulkanchefen. Under sidste års udbrud kom der mellem fem og otte kubikmeter lava i sekundet. Aktuelt løber der cirka 30 kubikmeter ud i sekundet. Hvis udbruddet fortsætter gennem længere tid, kan der ifølge vulkanchefen være risiko for, at brandvarm lava løber ud over hovedvejen på sydkysten af halvøen eller ud over hovedvejen på nordkysten. Sidstnævnte er vital for Island, idet den er hovedfærdselsåre mellem lufthavnen og hovedstaden. Samtidig advarer hun de aktuelt mange turister i Island om at udvise stor forsigtighed og lytte til myndighedernes vejledning, hvis man forsøger at nærme sig udbruddet. For situationen er yderst dynamisk og kan dermed lynhurtigt ændre sig. Selvom spadsereturen fra nærmeste parkeringsplads til udbrudsområdet angiveligt er på hele 17 kilometer, har flere tusinde mennesker allerede vovet sig ud for at opleve naturen under sin mest ekstraordinære kraftudfoldelse, fortæller vulkanchefen. Selvom udbrudsstedet ligger i et øde og svært tilgængeligt område, er det allerede blevet et tilløbsstykke for sommerens mange turister i Island. Myndighederne advarer dog om, at man skal udvise stor forsigtighed.Fold sammenLæs mereFoto: Haraldur Gudjonsson/AFP/Ritzau Scanpix. Det er imidlertid ikke kun udbruddet på Reykjanes, der har de islandske vulkanologers store bevågenhed i disse dage. Parallelt bliver der målt kraftig forhøjet aktivitet i den ganske store vulkan Grimsvötn, der gemmer sig under isen i Europas største gletsjer, Vatnajökull. »Der er forhøjet aktivitet i Grimsvötn, så ja, den er klar. Men hvornår det kommer til at ske, ved vi ikke,« forklarer Rikke Pedersen. Når Grimsvötn futter af, bliver det med al sandsynlighed eksplosivt på grund af store mængder smeltevand, der rammer den glødende lava. Derved kan der dannes en askesky, som kan genere flytrafikken, ligesom udbruddet kan udløse farlige såkaldte jøkelløb – voldsomme og potentielt destruktive floder af smeltevand og is, der hastigt vælter ned mod den islandske sydkyst. Grimsvötn var senest i udbrud i 2011. Både Grimsvötn og det nye udbrud på Reykjanes befinder sig på den yderst aktive pladegrænse, der udgør brudfladen mellem de enorme kontinentalplader, som henholdsvis Europa og Nordamerika hviler på.",
        "metadata": {
            "source": "https://www.berlingske.dk/videnskab/vulkanchef-advarer-om-udbrud-naer-reykjavik-det-er-en-naturkatastrofe",
            "image_url": "https://berlingske.bmcdn.dk/media/cache/resolve/image_x_large/image/157/1577766/24165733-iceland-volcano.jpg",
            "publication_time": "Torsdag d. 04. august 2022, kl. 19.03",
            "author": "Lars Henrik Aagaard",
            "related_links": [],
            "attachments": []
        }
    }
}