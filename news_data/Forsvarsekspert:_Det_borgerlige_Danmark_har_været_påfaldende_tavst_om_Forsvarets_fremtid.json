{
    "version": "1.0",
    "document": {
        "id": "https://www_berlingske_dk/kronikker/forsvarsekspert-det-borgerlige-danmark-har-vaeret-paafaldende-tavst-om",
        "title": "Forsvarsekspert: Det borgerlige Danmark har været påfaldende tavst om Forsvarets fremtid",
        "content": "Der er brug for en fundamental ændring i måden, vi diskuterer forsvar på i Danmark. Den nuværende debat er præget af tre hovedproblemer: En fokusering på enkeltsager frem for strategi, en misforstået kritisk journalistik og en mangel på konstruktive bidrag fra centrale politiske aktører. Helt markant og iøjnefaldende synes det borgerlige Danmark udover ministrene nærmest fraværende i forsvarsdebatten. Rasmus Jarlov (K) er en af de få, der allerede i 2016 udfordrede Forsvarsministeriet i forbindelse med antallet af jagerfly der skulle anskaffes.Her stillede han det vigtige kritiske spørgsmål ved, om Flyvevåbnet kunne løse dets opgaver fremadrettet. Der er en vrede i forsvarsvenlige kredse over, at man igennem 30 år har sparet på Forsvaret, men at gentage dette til hudløshed hjælper ingen. Det borgerlige Danmark – fra Moderaterne til DF – burde her være forrest i en opstilling af en strategi for dansk forsvar. Ofte ender man blot med at istemme kritikken af Forsvaret i stedte for at vise retning. Nårstatsminister Mette Frederiksen (S)ogforsvarsminister Troels Lund Poulsen (V)taler om at hæve forsvarsbudgettet til mellem 4 og 5 procent af BNP, kræver det en ny tilgang fra hele statsapparatet. Særligt Finansministeriet må ændre fokus fra at finde besparelser til at identificere finansieringsmuligheder. Dette er en markant kulturændring, men den er nødvendig for at sikre en effektiv opbygning af Forsvaret.Økonomer er nu også på vej på banen med advarsler om, hvor dyrt Forsvaret bliver. Ja det forstår jeg, men har vi råd til ikke at opbygge et stærkt forsvar? Næppe. »Når forsvarsdebatten reduceres til diskussioner om enkelte materielanskaffelser eller administrative beslutninger, mister vi blikket for det væsentlige.«Fold sammenLæs mereFoto: Henning Bagger/Ritzau Scanpix. Den traditionelle sparepolitik må vige for en strategisk tilgang til investeringer i Forsvaret. Finansministeriet skal erkende behovet for, at tilførsel af midler til Forsvaret skal ske nu. Og det borgerlige Danmark må forklare vælgerne, at de har valgt den meget vigtige og beundringsværdige prioritering af Forsvaret frem for velfærd eller skattelettelser, der er helt central for skabelsen af et forsvar, der rent faktisk kan fungere. Erhvervslivet spiller en lidt overset, men afgørende rolle i forsvarsdebatten. Dels som leverandører af materiel og teknologi, men i høj grad også som aftager af personel med militær baggrund og ikke mindstsom investor i Forsvarsindustrien. Forsvarets uddannelsessystem producerer ledere og specialister med unikke kompetencer inden for områder som krisehåndtering, logistik og ledelse. Disse kompetencer er højt værdsatte i erhvervslivet. Dette symbiotiske forhold mellem forsvar og erhvervsliv bør indgå mere aktivt i debatten om forsvarets fremtid. Samtidig handler det om, at dansk erhvervsliv skal investere massivt i forsvarsindustri i Danmark og hos vores allierede – ellers kommer der ikke den likviditet og volumen, som der er behov for. Forsvaret er med til at skabe den sikkerhed, som erhvervslivet nyder godt af – og det skal erhvervslivet nu honorere. Problemet med enkeltsager i forsvarsdebatten er særligt tydeligt i mediernes dækning. Når forsvarsdebatten reduceres til diskussioner om enkelte materielanskaffelser eller administrative beslutninger, mister vi blikket for det væsentlige: Hvilke opgaver skal det danske forsvar løse i fremtiden, og hvordan sikrer vi bedst muligt, at Forsvaret kan løse disse opgaver? Et eksempel er debatten om artillerianskaffelse. I løbet af en uge fandt man en afløser for det franske artillerisystem, som Folketinget gav til Ukraine. Ja, der var problemer med dokumentationen og orienteringen af Folketinget i forhold til indkøbet af det nye system fra israelske Elbit (i medierne kaldet Elbit-sagen,red.), men i lyset af den sikkerhedspolitiske situation var det bemærkelsesværdigt hurtigt og effektivt handlet, at man overhovedet fik løst situationen. »Den kritiske journalistik spiller en vital rolle i et demokrati, men den nuværende dækning af forsvarsområdet er ofte præget af manglende forståelse for militære procedurer.«Fold sammenLæs mereFoto: Mads Claus Rasmussen/Ritzau Scanpix. Tilsvarende er debatten omudenrigsministerens brug af privatflyblevet til en diskussion om privilegier, når den burde handle om, hvorvidt Danmark har tilstrækkelige kapaciteter til at sikre effektiv og sikker transport af landets øverste ledelse. Problemet burde have været, at det er uhørt, at centrale medlemmer af regeringen ikke kan sikres transport, hvor de ikke kan aflyttes, og at deeksisterende fly er så nedslidte, at de ofte har nedbrud. Den kritiske journalistik spiller en vital rolle i et demokrati, men den nuværende dækning af forsvarsområdet er ofte præget af manglende forståelse for militære procedurer. Når normale procedurer som eftermontering af militært kommunikationsudstyr bliver til »skandaler«, forplumrer det debatten og flytter fokus fra de reelle udfordringer. Der er brug for en mere nuanceret og vidensbaseret journalistik, der kan skelne mellem reelle problemer, normale procedurer og den internationale ramme. En konstruktiv forsvarsdebat kræver også, at centrale politiske aktører påtager sig et større ansvar. Mens SFs formand, Pia Olsen Dyhr, har vist vejen med at dreje SF i en forsvarspositiv retning, har særligt det borgerlige Danmark været påfaldende tavst om den strategiske retning. Dette vakuum er problematisk, da netop de borgerlige partier og Socialdemokratiet historisk har spillet en central rolle i formuleringen af dansk forsvarspolitik. Der er brug for, at alle politiske partier bidrager med gennemtænkte bud på fremtidens forsvar, baseret på en reel forståelse af de sikkerhedspolitiske udfordringer. Vejen frem er at genetablere en strategisk tilgang til forsvarsdebatten. Dette indebærer flere elementer. For det første må vi prioritere udviklingen af en sammenhængende forsvarsstrategi. Forsvarsforligskredsen har afsat meget store rammebeløb til Forsvaret, og det har været en hård proces, da man så ikke kan bruge disse midler på velfærd. Delforligene har samtidigt hæmmet muligheden for udviklingen af et sammenhængende forsvar. Imidlertid er der behov for at løfte forsvarsdebatten og forsvarspolitikken op på et strategisk niveau, så vi debatterer, hvad Forsvaret skal gøre samlet set. »Den sikkerhedspolitiske situation er for alvorlig til, at vi kan fortsætte med en forsvarsdebat præget af vrede og manglende strategi.«Fold sammenLæs mereFoto: Henning Bagger/Ritzau Scanpix. At skrive en strategi for Forsvaret vil kunne gøres på få måneder af en mindre gruppe eksperter. Strategien skal danne grundlag for den konkrete opbygninger af Forsvaret. Den skal også adressere spørgsmål om personel, uddannelse, samarbejdet med erhvervslivet og den del af Forsvaret, der ikke indgår i NATOs styrkemål. For det andet har vi brug for en mere oplyst offentlig debat. Dette kræver, at politikere, eksperter og meningsdannere fokuserer på de langsigtede strategiske behov frem for kortsigtet kritik eller fokus på materiel i stedet for den ramme materiellet skal indgå i. Medierne må påtage sig et ansvar for at formidle komplekse forsvarspolitiske spørgsmål på en måde, der både er kritisk og saglig. Dette indebærer også en mere nuanceret forståelse af Forsvarets rolle i samfundet, herunder dets betydning for innovation, robusthed, kompetenceudvikling og erhvervslivets konkurrenceevne. For det tredje må vi acceptere, at den sikkerhedspolitiske situation kræver hurtig handling. Dette betyder ikke, at vi skal se bort fra procedurer og demokratisk kontrol, men vi må finde en balance, hvor nødvendige beslutninger kan træffes effektivt uden at kompromittere den demokratiske proces. Der skal være plads til fejl.I Ukraine accepterer både Ukraine og Rusland, at materiel indsættes som beta-test på slagmarken. Den teknologiske udvikling går så hurtigt, at der ikke er tid til helt perfekte løsninger. Den sikkerhedspolitiske situation er for alvorlig til, at vi kan fortsætte med en forsvarsdebat præget af vrede og manglende strategi. Vi har brug for en strategisk debat, der kan vise vejen frem for et stærkt og moderne dansk forsvar. Dette kræver en indsats fra alle aktører – politikere, embedsværk, medier, erhvervsliv og eksperter. Tiden er inde til at løfte blikket og fokusere på de reelle udfordringer, som Danmark står overfor i en stadig mere usikker verden. Lars Bangert Struwe er ph.d., arbejder med strategi og sikkerhedspolitisk analyse, generalsekretær, Tænketanken Atlantsammenslutningen ",
        "metadata": {
            "source": "https://www.berlingske.dk/kronikker/forsvarsekspert-det-borgerlige-danmark-har-vaeret-paafaldende-tavst-om",
            "image_url": "https://berlingske.bmcdn.dk/media/cache/resolve/image_x_large_vertical/image/188/1888842/24888901-vrnepligtige-fra-livgarden-under-rex-tur-p-kulsb.jpg",
            "publication_time": "Tirsdag d. 11. februar 2025, kl. 18.50",
            "author": null,
            "related_links": [],
            "attachments": []
        }
    }
}