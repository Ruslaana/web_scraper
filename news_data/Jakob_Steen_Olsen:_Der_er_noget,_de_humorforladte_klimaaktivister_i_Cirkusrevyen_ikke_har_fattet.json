{
    "version": "1.0",
    "document": {
        "id": "https://www_berlingske_dk/kultur/jakob-steen-olsen-der-er-noget-de-humorforladte-klimaaktivister-i",
        "title": "Jakob Steen Olsen: Der er noget, de humorforladte klimaaktivister i Cirkusrevyen ikke har fattet",
        "content": "Kære læser, Jeg har i denne uge den fornøjelse at afløse Birgitte Borup på nyhedsbrevet »For Tiden«. Jeg er kulturkommentator på Berlingskes kulturredaktion, hvor vi hver uge dissekerer tiden, der gik, og tiden, der kommer. I denne uge er det oplagt at spørge dig: Hvornår har du sidst været til revy? Når der er sommer i Danmark, er det også sæson for revyen. Cirkusrevyen, der er hele genrens store flagskib, har netop haft premiere ude under de saftspændte bøgetræer på Dyrehavsbakken, og anmeldelserne –også i din egen avis– har været mere end flotte. Men det er, som om det i dag ikke er lige så tilladt at have det sjovt, som det var engang. Det er, som om vi helst ikke må tænke på andet end den dagsorden, som nogle mener, vi bør tilsidesætte alt andet for. Vi skal helst sitre af frygt for dommedag i form af temperaturstigninger. Hele tiden! Gør vi ikke det, så bliver vi tvunget til det. Så skal der sættes en kæp i hjulet. Som man så det, da Cirkusrevyens stort anlagte premiereblev afbrudt midt i et nummer af sammenbidte klimaaktivisterog bevidsteSpielverderbere. Dem var der ikke meget sjov ved. Jeg er med på, at det hele kan være lige meget, hvis ikke vi får løst klimaspørgsmålet. Men kunne man forestille sig, at der er andre måder at gøre opmærksom på verdens problemer på end ved at kortslutte alle andre sammenhænge, hvor man forhindrer andre i at tale, fordi man selv har et budskab? Man bruger sin demokratiske taleret, jo jo. Men på en ikke synderligt demokratisk facon. Også af den grund er revyen vigtigere end nogensinde før, her i sit 175. jubilæumsår – genren daterer sig tilbage til forfatteren Erik Bøghs nytårsrevy på det for længst hedengangne Casino Teatret i Amaliegade. Det er måske for meget sagt, at revyen ligefrem er under pres. Men den er i hvert fald – hvis ikke den tænker sig godt om – i risiko for blive bange for sin egen skygge, hvis censuren, eller selvcensuren for den sags skyld, får lov at bemægtige sig det hele. Revyen er netop et emblem på vores ret til at sige, hvad vi vil i det her samfund. Og når den er bedst, er den det mest effektive politiske teater, vi har. Det skal den blive ved med at være. Den prædiker ikke for de i forvejen frelste, sådan som det politiske teater ellers har for vane. Den går direkte i flæsket på vores egen dårskab ude i de åndelige kolonihaver. Men den retter også sit skyts mod den til enhver tid siddende magt og er i den forbindelse ikke forlovet med nogen. Revyen sparker opad, sjældent nedad. Den bider magten i haserne, udstiller dobbeltmoral og hykleri, vel at mærke med latteren som sit våben. Og det bedste af det hele? Det er da, at politikerne ikke sjældent sidder dernede og griner med, ivrige efter at signalere, at de da har masser af overskud og selvironi. I andre lande havde de fået hugget hovedet af for det, de laver ude i teltet på Bakken. Så galt går det heldigvis ikke i Klampenborg og omegn. Men der er nok af stormløb mod ytringsfriheden i tiden. Vi bliver mere og mere bange for at tale med hinanden, dårligere og dårligere til at læse mellem linjerne, som netop er noget, et revypublikum skal kunne mestre. Lad os være enige om, at den danske revy er en vigtig forpost i kampen for at sige, hvad man mener, retten til at drive gæk. Når den er bedst, fungerer den netop som etwakeupcall,der formår at spidde det, vi godt viste i forvejen, men måske alligevel havde svært ved at se. Og den forløser, fordi vi får mulighed for i fællesskab at grine lidt ad verdens dårskab – sammen med andre. Sjældent rigtigt ondskabfuldt, men på en forsonende, meget dansk facon. Derfor var det også helt til hest, da de to klimaaktivister pludselig stod der på Cirkusrevyens scene.For hvad de forkølede alvorsmænd - klimaaktivisterne - ikke rigtig havde fattet, var, at revyen i forvejen rummede flere numre, der stak sylen ind i den manglende politiske vilje til at redde planeten. Politikernes åbenbare magtesløshed klædt af. Hvilken ironi! Burde aktivisterne ikke være ude og demonstrere mod dem, der først og fremmest er skyld i miseren? Ja, det ved jeg godt, de ikke synes, det handler om bevidst at ødelægge den gode stemning, at vi alle skal skamme os og ikke må have det for sjovt uden at tænke på klimaet hele tiden. Men nej, så giv mig hellere revyen. Hvorfor? Fordi den – som altid – har humoren på sin side. Den synes jeg, man kommer længst med. Og vi har ikke andet alvorlig sjov end den, vi selv laver. Hvis vi altså kan få lov.",
        "metadata": {
            "source": "https://www.berlingske.dk/kultur/jakob-steen-olsen-der-er-noget-de-humorforladte-klimaaktivister-i",
            "image_url": "https://berlingske.bmcdn.dk/media/cache/resolve/image_x_large_vertical/image/179/1797609/24709499-jakob-steen-olsen-kulturkommentator-p-berlingske.jpg",
            "publication_time": "Torsdag d. 23. maj 2024, kl. 21.19",
            "author": "Jakob Steen Olsen",
            "related_links": [],
            "attachments": []
        }
    }
}