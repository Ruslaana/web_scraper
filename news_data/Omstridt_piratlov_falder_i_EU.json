{
    "version": "1.0",
    "document": {
        "id": "https://www_berlingske_dk/videnskab/omstridt-piratlov-falder-i-eu",
        "title": "Omstridt piratlov falder i EU",
        "content": "Efter at have været undervejs i årevis og forhandlet frem og tilbage til et utal af møder af embedsmænd fra både øst og vest, afgik den omstridte ACTA-handelsaftale her til eftermiddag ved døden i EU. Det skete, da EU-parlamentet i Strasbourg forkastede traktaten med et stort flertal på 478 imod - mens kun 39 stemte for. 165 stemte blankt. Det var ventet at ACTA ville falde, når aftalen skulle sendes endeligt til afstemning i EU-parlamentet. I det forberedende arbejde var ACTA nemlig blevet forkastet af hele fem forskellige udvalg, og da udvalget for international handel, INTA, den 21. juni vendte tommelfingeren nedad for aftalen, blev den reelt anset for død. INTA var hovedudvalget for ACTA-aftalen. Med afvisningen fra EU-parlamentet er ACTA reelt en død sild, i hvert fald hvad Europa angår. Standardisering ACTA-handelsaftalen var et forsøg på at standardisere reglerne for piratkopiering på tværs af EU, USA og en lang række andre lande verden over, men aftalen mødte massiv folkelig modstand, da Danmark og en række andre lande i slutningen af januar skrev under på aftalen. Før da havde tilblivelsen af ACTA været bemærkelsesværdig ukendt i den brede offentlighed, og en stor del af kritikken af ACTA-aftalen har efterfølgende netop handlet om den manglende åbenhed. Modstanderne af ACTA har blandt andet frygtet, at aftalen ville udgøre et voldsomt indgreb i folks privatliv, indskrænke friheden på internettet og indføre et regime af kontrol, som var uden for demokratisk kontrol. Blandt andet ville ACTA kriminalisere 'medvirken' til piratkopiering, hvilket straks fik kritikerne til at fare i flint og hævde, at det ville betyde, at man fremover ville kunne risikere at få tjekket sin iPod for ulovlig musik, hver gang man krydsede en grænse. iPod-pilleri En del af kritikken har blandt andet gået på, at formuleringerne i teksten var alt for slatne og vage, hvilket - ifølge kritikerne - ville være i rettighedshavernes favør, mens borgernes frihedsrettigheder ville blive sat på spil, fordi det ville blive for svært at finde ud af, hvornår man overtrådte reglerne. På samme måde er ACTA kommet i voldsom modvind, fordi det i følge teksten ville blive pålagt tjenesteudbydere på nettet at udlevere oplysninger om deres brugere, hvis brugerne var mistænkt for at deltage i pirateri. Tilhængerne af ACTA har omvendt pointeret, at pirateri af både ophavsretsbeskyttede værker, mærkevarer, medicin og meget andet, efterhånden har vokset sig så stort, at der er behov for en fælles, international indsats mod pirateriet.  Tilsvarende regler afgik i slutningen af sidste år ved døden i USA, hvor protesterne mod SOPA- og PIPA-lovpakkerne var ganske markant. Især SOPA, der står for Stop Online Piracy Act, vakte foragelse, og blandt andet Wikipedia markerede sin modstand ved at gå i sort en hel dag. Ifølge SOPA ville det være kriminelt at linke til websider, der foretager sig ulovligheder - ensbetydende med, at sites som Wikipedia og Google dagligt skulle gennemgå og fjerne utallige links fra deres databaser, hvis de ville undgå bøder. Efter protesterne blev både SOPA og PIPA afblæst i USA. Debatten om pirateri har også står på herhjemme, hvor rettighedshaverne i en årrække har argumenteret for en særlig dansk brevmodel, hvor pirateri-mistænkte danskere skulle have tilsendt et brev om, at det de foretog sig var i strid med loven. Modellen ville kræve, at telelselskaberne medvirkede aktivt i at parre IP-adresser med fysiske adresser på folk, der brugte fildelingstjenester og andre problematiske tjenester på nettet. I juni aflivede kulturminister Uffe Elbæk (R) endeligt forslaget med opbakning fra et bredt flertal i folketinget. I stedet skal den danske pirateri-indsats nu i stedet består af oplysningsarbejde om de lovlige alternativer som fx musiktjenesten Spotify eller bibliotekernes BibZoom-tjeneste.",
        "metadata": {
            "source": "https://www.berlingske.dk/videnskab/omstridt-piratlov-falder-i-eu",
            "image_url": "https://berlingske.bmcdn.dk/media/cache/resolve/image_x_large/image/29/293086/5317613-india-internet-protest.jpg",
            "publication_time": "Onsdag d. 04. juli 2012, kl. 13.30",
            "author": "Mads Allingstrup",
            "related_links": [],
            "attachments": []
        }
    }
}