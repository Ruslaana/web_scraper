{
    "version": "1.0",
    "document": {
        "id": "https://www_berlingske_dk/internationalt/politi-staar-bag-drab-paa-ukrainsk-hoejreleder",
        "title": "Politi står bag drab på ukrainsk højreleder",
        "content": "UKRAINE: Oleksander Mystjeko, en af lederne i den radikale, højrenationale gruppe Right Sector i Ukraine, blev ifølge internationale medier dræbt i den vestlige del af landet sent mandag. Modsat de første rapporter i russiske medier, hvor drabet fik karakter af en henrettelse, oplyste det ukrainske indenrigsministerium tirsdag eftermiddag, at det var medlemmer af en speciel politienhed, Sokol, der dræbte Oleksander Mystjeko. Ifølge de første oplysninger i Moscow Times blev han standset i sin bil af andre køretøjer mandag midnat ved byen Rivne og blev ifølge et tweet fra det uafhængige ukrainske parlamentsmedlem Oleksander Doniy trukket ud af sin bil, bagbundet og efterfølgende dræbt af to skud i brystet. Men ifølge indenrigsministeriets version, der leveres af viceindenrigsminister Volodimir Evdokimov til Reuters og AFP, forsøgte politiet at arrestere Oleksander Mystjeko på en café i Rivne. Under forsøget sprang den bevæbnede højre-radikale leder ud gennem et vindue, mens han skød mod politiet, som dræbte ham i en skudveksling. De tre mænd, han var sammen med, og som blev arresteret, var i besiddelse af en AK-47-automatriffel og en pistol. Oleksander Mystjeko tog sammen med hundredvis af medlemmer af Right Sector aktivt del i demonstrationerne på Maidanpladsen i hovedstaden Kiev. Bevægelsens medlemmer, der fortrinsvis kommer fra Ukraines vestlige del, var også i front under de blodige kampe mod politiet, og i afsættelsen af præsident Viktor Janukovitj. Bevægelsen dannede for nylig et politisk parti og stiller med en kandidat til præsidentvalget 25. maj. Oleksander Mystjeko har været en belastning for store dele af den nye regering i Ukraine og er brugt af russerne som skræmmebillede og eksempel på de »fascister«, der efter russisk retorik har taget magten i Kiev. Henvisningerne til »fascisternes« magtovertagelse i Kiev var ifølge russernes argumentation den direkte anledning til tage kontrol med og senere annektere Krim for at sikre russiske liv. Ifølge politiet var Oleksander Mystjeko efterlyst for »hooliganisme« samt et angreb på lokale myndigheder. For en måned siden gjorde han sig bemærket på en video, hvor han overfalder en ansat på anklagerens kontor i byen Rivne og truer med at slæbe af med ham som et dyr. For nylig truede han desuden med at gøre det af med Ukraines indenrigsminister. Rusland havde også udstedt en arrestordre mod Oleksander Mystjeko med anklager om, at han havde etableret og ledet en bande med det formål at angribe russiske statsborgere. Formuleringen dækker over anklager mod Oleksander Mystjeko om, at han var ansvarlig for 20 russiske soldaters dødsfald. Under den første tjetjenske krig fra 1994 til 1996 kæmpede han mod russerne i blandt andet hovedstaden Grosnyj, hvor han blev beskyldt for at torturere fanger på det grusomste for siden at skyde dem eller skære deres hals over.",
        "metadata": {
            "source": "https://www.berlingske.dk/internationalt/politi-staar-bag-drab-paa-ukrainsk-hoejreleder",
            "image_url": "https://berlingske.bmcdn.dk/media/cache/resolve/image_x_large/image/30/300094/7258739-ukraine-crisis.jpg",
            "publication_time": "Tirsdag d. 25. marts 2014, kl. 14.02",
            "author": null,
            "related_links": [],
            "attachments": []
        }
    }
}