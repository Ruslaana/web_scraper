{
    "version": "1.0",
    "document": {
        "id": "https://www_berlingske_dk/kultur/american-girl-in-italy-taler-ud",
        "title": "\"American Girl in Italy\" taler ud",
        "content": "En ung kvinde i en lang kjole går ned af gaden. Hun knejser med nakken, mens hun går, og omkring hende har mindst et dusin mænd på gaden øjnene længselsfuldt rettet mod den smukke kvinde, der spankulerer forbi. Fotografiet hedder \"American Girl in Italy\" og er taget på gaden i Firenze. Det ikoniske sort-hvide fotografi fra 1951, der i denne måned har 60 års fødselsdag, viser den dengang 23-årige Ninalee Craig, der på det tidspunkt rejste rundt i Europa på egen hånd, efter hun havde droppet sit arbejde i New York og sikret sig plads på et skib til Europa. På et billigt hotel i Firenze mødte hun den 29-årige fotograf Ruth Orkin, der har taget billedet.  De talte sammen om det sjove og det udfordrende ved at rejse ene kvinde rundt i Italien - og aftalte, at de skulle tage fotografier, der understregede den oplevelse. Og nu taler den i dag 83-årige Ninalee Craig ud om, hvordan det berømte fotografi blev til. - Nogle mennesker ønsker at bruge det som et symbol på kvinde-chikane, men det er det, vi har kæmpet imod i alle disse år. Det er ikke et symbol på chikane, det er et symbol på en kvinde, der har det fuldstændig vidunderligt, siger Craig i et interview med det amerikanskeToday Show. I to timer gik amatørmodellen og fotografen således rundt i Firenzes gader den augustdag i 1951, og motivet opstod naturligt, lyder det. Ifølge Ninalee Craig tog fotografen kun to billeder af hende, mens hun gik ned ad den \"mandsopdækkede\" gade. Et af disse blev så til det ikoniske motiv. Om fotografiet er opstillet? - Nej, nej, nej, siger Craig til Today Show.  - Du har ikke 15 mænd på et billede, der kun tager to skud. Mændene var der bare... Det eneste, der skete, var, at Ruth Orkin var klog nok til at bede mig om at vende rundt og gå samme vej igen, siger hun videre. 83-årige Craig, der i dag er blevet oldemor og bor i Toronto i Canada, fortæller desuden, at hun aldrig følte sig truet af de mange beundrende mænd. - Ingen af mændene gik over stregen, siger hun.",
        "metadata": {
            "source": "https://www.berlingske.dk/kultur/american-girl-in-italy-taler-ud",
            "image_url": "https://berlingske.bmcdn.dk/media/cache/resolve/image_x_large_vertical/image/71/717540/4407101-craig.jpg",
            "publication_time": "Søndag d. 21. august 2011, kl. 12.33",
            "author": "Laura Juul",
            "related_links": [],
            "attachments": []
        }
    }
}