{
    "version": "1.0",
    "document": {
        "id": "https://www_berlingske_dk/indland/den-digitale-frontloeber-der-tog-de-sociale-medier-alvorligt",
        "title": "Den digitale frontløber der tog de sociale medier alvorligt",
        "content": "I slutningen af sidste uge kunne dagbladet Politiken fortælle, at Venstre som led i den kommende valgkamp, var gået på jagt efter »digitale aktivister«. Med computeren i skødet skal online-aktivisterne føre valgkamp ved at kommentere, like og dele opslag på de sociale medier, der støtter partiet. I sidste ende skal det være med til at sikre Lars Løkke Rasmussen fire år til i Statsministeriet. Da Politiken skulle finde ud af, hvad Venstres nye onlinetaktik var udtryk for, henvendte de sig til Astrid Haug. Udover at være digital guru ogofte benyttet ekspert i medierne, var hun en af de første, der for alvor blandede sociale medier ind i dansk politik. 24. november fylder hun 40. I dag kan man dårligt sige sociale medier og politik i samme sætning uden at tænke på den amerikanske præsident, Donald Trump. Men allerede inden Twitter blev skabt, og længe før Trump blev præsident, blandede Astrid Haug det, som hun lærte på sit studium, Medievidenskab, med sin interesse for politik. I 2004 var hun i et halvt år ulønnet kampagnemedarbejder for den amerikanske, demokratiske præsidentkandidat, John Kerry, som forsøgte at slå præsident George W. Bush i kampen om amerikanernes gunst. Under overskriften »Kerry indefra« skrev Haug en lille håndfuld klummer til dagbladet Information om sine oplevelser fra præsidentkampagnens kontor i New York. Da hun kom tilbage til Danmark, færdiggjorde Haug sin kandidat fra Aarhus Universitet, og blev en del af Det Radikale Venstres stab på Christiansborg. Først som pressemedarbejder, siden som fungerende pressechef. Fra 2006 til 2009 var hun pressechef for Københavns daværende miljø- og teknikborgmester, Klaus Bondam (R). Efterfølgende blev Astrid Haug ansat som ordstyrer på de sociale medier for Berlingske, inden hun i slutningen af 2011 skiftede Pilestræde ud med Kulturministeriet som spindoktor for den daværende radikale kulturminister, Uffe Elbæk. Et år senere stoppede Elbæk som minister, og dermed måtte Haug også forlade ministeriet. Siden har hun arbejdet i sin egen virksomhed, Astrid Haug Bureau, der rådgiver virksomheder og organisationer om digital strategi og sociale medier. Af hendes hjemmeside fremgår det, at kundelisten omfatter en række af landets største virksomheder, bl.a. Novo Nordisk, ISS og Danske Bank. Derudover har Astrid Haug forfattet eller medforfattet flere bøger om digital transformation og sociale medier. I 2009 udgav hun sammen med Anna Ebbesen bogen »Lyt til elefanterne« om digital kommunikation, i 2014 udkom »Sig du kan li’ mig« om at skabe værdi på sociale medier. I 2016 forfattede hun »Lederens GPS til sociale medier«, og året efter kom så »Fremtiden tilhører de frygtløse«, der gjorde digitalisering og andre begreber konkrete. Som eksemplet med Politiken viser, er Astrid Haug desuden en yndet ekspert hos medierne, når det kommer til sociale medier. En søgning i mediedatabasen Infomedia viser, at Astrid Haug har optrådt i flere end 145 artikler fra større og mindre medier siden starten af året. 2015-16 var hun fast gæst i programmet »Digital Dagsorden« på TV 2 News. FAKTABonusinfoBor på Vesterbro med sine tre børn på 11, ni og fem samt deres far, Oliver Stilling, som er chefredaktør på onlinemediet Føljeton.Opvokset i Aarhus-forstaden Lystrup.Var barn nummer fire i en søskendeflok på fem.Hendes far arbejdede med EDB, som det hed dengang, ifølge fagbladet Kommunikatøren.Student fra Risskov Gymnasium.Har gået på Askov Højskole.Har en kandidat i Medievidenskab fra Aarhus Universitet.Astrid Haug er bestyrelsesmedlem for Symbion, LTP Group, Avisen.dk/Ugebrevet A4, tænketanken Cevea og organisationen Bryd Tavsheden. Hun er desuden medlem af DJØFs repræsentantskab og en del af advisory boardet hos Unicef og Kræftens Bekæmpelse.FOLD UD Bor på Vesterbro med sine tre børn på 11, ni og fem samt deres far, Oliver Stilling, som er chefredaktør på onlinemediet Føljeton.",
        "metadata": {
            "source": "https://www.berlingske.dk/indland/den-digitale-frontloeber-der-tog-de-sociale-medier-alvorligt",
            "image_url": "https://berlingske.bmcdn.dk/media/cache/resolve/image_x_large_vertical/image/108/1087582/22464040-23nav-astrid-haug.jpg",
            "publication_time": "Fredag d. 23. november 2018, kl. 17.00",
            "author": null,
            "related_links": [],
            "attachments": []
        }
    }
}