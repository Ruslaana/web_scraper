{
    "version": "1.0",
    "document": {
        "id": "https://www_berlingske_dk/kommentarer/hvor-mange-nye-milliardaerer-og-millionaerer-kan-den-groenne",
        "title": "Hvor mange nye milliardærer og millionærer kan den grønne omstilling tåle uden at miste folkelig opbakning?",
        "content": "Tak til Berlingske for at sætte fokus påden milliardstore indtjening, som energihandlerne fortsat har, og som har sat en række elhandlere på listen over de 100 rigeste danskere (17/6). Mærkeligt nok går deres gigantiske indtægter – 53 milliarder kroner i 2022 – ellers under radaren. For eksempel under det nu overståede EU-valg. Det er dog ikke elhandlerne, der er skurkene. De er en del af driftsomkostningerne ved den grønne strøm i et liberaliseret marked. Handlerne fandtes ikke før liberaliseringen af elmarkedet for cirka 25 år siden, da elektricitet kom fra nogle få værker, der kunne styre elproduktionen, så den svarede til efterspørgslen. Siden er der i Danmark og andre lande kommet tusinder af små og store producenter, der laver strøm med sol og vind uden at kunne styre produktionen. Det kræver elhandlere til at matche udbud og efterspørgsel. Danmark kan for sin del ikke længere klare sin egen elforsyning, efter at de kulfyrede kraftværker er lukket. Elhandlerne sikrer importen. I 2019 – hvor det nyeste tal er fra – svarede den samlede bruttoimport af strøm til Danmarkifølge Energinet næsten til halvdelen af vores elforbrug. Så elhandlen er nyttig, men det er immervæk brugerne af strøm, der gør elhandlere til milliardærer og mangemillionærer. Det uhyrlige er, at det skyldes det markedssystem, EU har opbygget for handel med energi. EU-Kommissionen fremsatte i foråret 2023 forslag til mindre justeringer for at imødekomme kritikken af de exorbitante overskud på 53 milliarder kroner i 2022 blot hos danske elhandlere. Men forslagene ændrer ikke systemet. Historien om elhandlerne hænger sammen med liberaliseringen af elmarkedet. Den begyndte med det fælles elmarked i Norden, hvor den fælles elbørs var en katalysator under navnet Nordpool. Det var det første internationale marked for handel med strøm. Konceptet blev siden adopteret i EU. Systemet skulle blandt andet give strøm fra vind og sol mulighed for at blive solgt på elmarkedet. Målet var, at det efterhånden skulle presse de store kul- og gasfyrede CO₂-udledende kraftværker ud af markedet. Det er også delvist sket. I Danmark er der kun et kulfyret kraftværk tilbage, Nordjyllandsværket. Det liberaliserede elmarked betyder, at Tyskland i praksis bestemmer elprisen i store dele af Europa, også i Danmark og Sydsverige. Med den meget store vejrafhængige strømproduktion i Danmark ville elprisen i Danmark generelt være lavere uden den tætte sammenkobling med Tyskland. Det ville være til fordel for forbrugerne, men skade producenterne af grøn strøm. I Sverige har regeringen for en uge siden vægtet forbrugersiden højest og afvist at etablere en ny højspændingsforbindelse fra Sydsverige til Tyskland. Erhvervs- og energiminister Ebba Busch begrundede det således: »Vi kan ikke koble det sydlige Sverige, som har et kraftigt underskud af elproduktion (efter lukning af fire atomreaktorer, red.), sammen med Tyskland, hvor elmarkedet i dag ikke fungerer effektivt. Det kunne risikere at føre til højere priser og et mere ustabilt elmarked i Sverige.« Det er en beslutning, vi også kan glæde os over i det østdanske elområde, fordi vi er sammenkoblet med det sydsvenske system. Hvor længe vil folk tolerere, at den grønne omstilling udklækker endnu flere milliardærer og millionærer, uden at det undergraver omstillingen? Markedssystemet må ændres. Frede Vestergaard er tidligere økonomi- og energijournalist på Weekendavisen ",
        "metadata": {
            "source": "https://www.berlingske.dk/kommentarer/hvor-mange-nye-milliardaerer-og-millionaerer-kan-den-groenne",
            "image_url": "https://berlingske.bmcdn.dk/media/cache/resolve/image_x_large/image/180/1807815/24732275-det-markedssystem-eu-har-opbygget-for-handel-med.jpg",
            "publication_time": "Torsdag d. 20. juni 2024, kl. 14.19",
            "author": null,
            "related_links": [],
            "attachments": []
        }
    }
}