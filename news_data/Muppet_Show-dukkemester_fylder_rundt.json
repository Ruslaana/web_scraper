{
    "version": "1.0",
    "document": {
        "id": "https://www_berlingske_dk/navne/muppet-show-dukkemester-fylder-rundt",
        "title": "Muppet Show-dukkemester fylder rundt",
        "content": "Richard Frank Oznowicz – eller bare Frank Oz – er født i Hereford i England. Men da han var fem år flyttede han og familien til Oakland i Californien. Det skulle vise sig at være en rigtig god idé, for med lang afstand til 1950ernes Europa, hvor støvet af Anden Verdenskrig dårligt havde lagt sig, fik Frank Oz - ligesom sin bror - i mulighedernes land, USA, en gylden chance for allerede fra barnsben at være et nysgerrigt og legesygt barn. Oz’ forældre var begge dukkeførere. Ikke just nogle professionelle af slagsen, men de var aktive og rejste og optrådte i og omkring San Francisco, Oakland og San José. Læs også:Kraften er tilbage Faren, der var meget opsat på at introducere sønnen til dukketeatrets forunderlige og fascinerende verden, blev efter sigende overrasket over, hvor stort et naturtalent Oz var, når det kom til hånddukker, marionetter, udtryksfuld mimik, gestik og stemmelægning. Det talent lod Frank Oz, som bekendt, ikke gå til spilde. Han mødte således i starten af 1960erne sine ligeså dukkebegejstrede venner, instruktør Jim Henson og manuskriptforfatter Jerry Juhl. Det førte i 1969 til skabelsen af børneprogrammerne »Sesame Street« og »The Muppet Show«, som må siges at være én lang perlerække af gyldne øjeblikke med en stor dysfunktionel familie fuld af alle de skæve, sjove og skøre personligheder og væsensforskellige venner, man kunne forestille sig – i hvert fald, hvis man var barn i 1970erne. Her opererede Oz blandt mange karakterer »Fozzie Bear«, »Miss Piggy«, »Sam the Eagle« og »Cookie Monster«. En anden kendt karakter, som Oz har optrådt med, er »Yoda«, som han både lagde stemme til og fungerede som dukkefører for i George Lucas’ Star Wars-film. Frank Oz blev angiveligt så inspireret af Orson Welles-filmen »Touch of Evil« (dansk: »Politiets blinde øje«,red.), fra 1958, at han siden 1982 sideløbende har prøvet kræfter med instruktør-erhvervet. Med blandet succes. Mens »Muppet«-filmene var en bragende succes i 80erne og 90erne og animationsfilmen »Monsters, Inc.« og »The Score« med Marlon Brando, Robert De Niro og Edward Norton på rollelisten, begge fra 2001, fik roser, har Oz fået mange hug for film som »Stepford Wives« fra 2004 og »Death at a Funeral« fra 2007. Læs også:Stride kvinder og søde robotter",
        "metadata": {
            "source": "https://www.berlingske.dk/navne/muppet-show-dukkemester-fylder-rundt",
            "image_url": "https://berlingske.bmcdn.dk/media/cache/resolve/image_x_large/image/85/851476/7393237-26navfrankozjpg.jpeg",
            "publication_time": "Mandag d. 26. maj 2014, kl. 11.00",
            "author": "Keyvan Bamdej",
            "related_links": [],
            "attachments": []
        }
    }
}