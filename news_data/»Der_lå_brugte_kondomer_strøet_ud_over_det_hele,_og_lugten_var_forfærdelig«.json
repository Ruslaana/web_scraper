{
    "version": "1.0",
    "document": {
        "id": "https://www_berlingske_dk/karriere/der-laa-brugte-kondomer-stroeet-ud-over-det-hele-og-lugten-var-forfaerdelig",
        "title": "»Der lå brugte kondomer strøet ud over det hele, og lugten var forfærdelig«",
        "content": "For Tinna C. Nielsen var én af de mest afgørende oplevelser ved dette års topmøde iWorld Economic Forumi Davos i Schweiz i den forgangne måned, da hun og en række andre kvindelige deltagere i en kælder under et af hotellerne i den schweiziske bjergby blev jaget ind på det, der skulle forestille et bordel i en af de lovløse flygtningelejre, som i disse år skyder op i blandt andet Mellemøsten. »Der lå brugte kondomer strøet ud over det hele, og lugten var forfærdelig. Vi blev kommanderet ned på knæ. Jeg var meget lettet, dasimulationenstoppede, lige før vi skulle voldtages. Det var meget voldsomt. Mange græd,« fortæller Tinna C. Nielsen. For den 41-årige antropolog med speciale i at designe adfærds- og kulturforandringer var det ikke kun en oplevelse, der gav indsigt i, hvordan det er at være flygtning anno 2017 i en af de flygtningelejre, som hjælpeorganisationerne ikke har kontrol over.  Det bekræftede hende også i, at hendes tilgang til at skabe forandringer i virksomheder, organisationer, ja, hele verden, er den rigtige. Tinna C. Nielsen, der er udpeget af World Economic Forum som Young Global Leader, har nemlig en mission og høje mål om at gøre ikke kun virksomheder og organisationer men i sidste ende hele verden mere rummelig og inkluderende. Og det er ikke bare pæne ord ved festlige lejligheder. I 2013 stiftede Tinna C. Nielsen det, hun kalder en »non-profit forandringsorganisation«, som hun har døbt»Move The Elephant for Inclusiveness«. Siden 2015, hvor hun forlod et job som ansvarlig for inklusion og diversitet hos Arla, har hun arbejdet fuld tid med organisationen.  Sideløbende har hun sammen med en anden antropolog, Lisa Kepinski, etableret et globalt non-profit initiativ, som går ud på at indsamle og dele eksempler på indgreb, som skaber mere inkluderende adfærd, kultur og systemer. De kalder indgrebeneinclusion nudges, hvilket i antropologverdenen bedst kan oversættes med adfærdsskub, der fremmer inklusion. Hvert år udgiver de en guidebog med helt konkrete eksempler på, hvordan det skal gøres. Organisationer og virksomheder som Røde Kors, Arla, IBM, Philips, Nestlé, FN og Region Midtjylland bruger denne tilgang. »Mit mål er at skabe en global bevægelse, hvor praktiske eksempler på, hvordan man skaber mere rummelige og inkluderende organisationer, virksomheder og samfund bliver delt på verdensplan,« siger Tinna C. Nielsen. FAKTABlå BogTinna C. Nielsen41 år2016-: Co Chair Global Future Council of Behavioural Science2016-: Underviser på Armani Institute i Nairobi og Sao Paulo2015-: Medstifter af Inclusion Nudges Global2013-: Stifter af Move The Elephant for Inclusiveness2010-2015: Global chef for inklusion, diversitet og samarbejde, Arla Foods2007-2010: Konsulent, diversitet og inklusion, Det Danske Institut for MenneskerettighederUddannelse:2007: Cand. scient. Anth., Københavns Universitet2004: Bachelor, etnografi og social antropologi, Aarhus Universitet1996: Bachelor, psykologi, University of San FransiscoAndet:2015-2021: Young Global Leader, World Economic ForumPrivat:Bor i Aarhus, gift, mor til treFOLD UD 41 år 2016-: Co Chair Global Future Council of Behavioural Science 2016-: Underviser på Armani Institute i Nairobi og Sao Paulo 2015-: Medstifter af Inclusion Nudges Global 2013-: Stifter af Move The Elephant for Inclusiveness 2010-2015: Global chef for inklusion, diversitet og samarbejde, Arla Foods 2007-2010: Konsulent, diversitet og inklusion, Det Danske Institut for Menneskerettigheder Uddannelse: 2007: Cand. scient. Anth., Københavns Universitet 2004: Bachelor, etnografi og social antropologi, Aarhus Universitet 1996: Bachelor, psykologi, University of San Fransisco Andet: 2015-2021: Young Global Leader, World Economic Forum Privat: Bor i Aarhus, gift, mor til tre Tinna C. Nielsen. Foto: Mikkel Berg PedersenFold sammenLæs mere Umiddelbart lyder det en smule langhåret og meget idealistisk. Men Tinna C. Nielsen er ikke kun idealist. Hun betegner sig selv som pragmatiker. Og hendes meritter viser, at hun også kan begå sig på de bonede gulve blandt erhvervslivets spidser, når det er nødvendigt. Hun blev udnævnt somYoung Global Leaderaf World Economic Forum i 2015, hvilket giver hende plads i et fællesskab med omkring 900 andre yngre ledere fra hele verden frem til 2021. Hun er såkaldt Co-chair for World Economic Forums tænketank, Global Future Council for Behavioral Science, og hun arbejder i FN-regi for at skabe mere kønsbalance.  Men hun arbejder også som konsulent for store virksomheder og organisationer. De penge, hun tjener, går til at lave pro bono arbejde eller give rabatgaver til andre virksomheder og organisationer, som har ambitionerne, men ikke pengene til at betale for højtlønnede specialister. Hovedparten af Tinna C. Nielsens arbejde handler dog om at rådgive organisationer og private virksomheder om, hvordan de gennemfører forandringer, så medarbejderne er involverede, og virksomhederne får mest muligt ud af medarbejdernes kompetencer. Et af de varme emner - både politisk og inden for HR og ledelse i disse år - er inkluderende vækst. Det var blandt andet et afomdrejningspunkterne på Davos-topmødeti sidste måned. Det handler om at sørge for, at den økonomiske vækst, der følger i kølvandet på det teknologiske tigerspring, verden oplever i øjeblikket, kommer alle mennesker og samfund til gavn. Samfundet har brug for, at ingen bliver sat af udviklingen, og virksomhederne, der råber stadigt højere om mangel på kvalificeret arbejdskraft og talenter, har ikke råd til at lade være med bruge de talenter og kvalifikationer, deres medarbejdere har. Samtidig er det at kunne sammensætte et hold af medarbejdere med forskellig baggrund og kompetencer en forudsætning for, at virksomheder kan skabe innovation. Tinna C. Nielsen. Foto: Mikkel Berg PedersenFold sammenLæs mere Nogle af de virksomheder, der er længst fremme med arbejdet, er de store techvirksomheder som Google, Facebook, Twitter og LindkedIn. Det er heller ikke tilfældigt, at det er den kreds af virksomheder, der harprotesteret mest højlydtover den amerikanske præsident Donald Trumps midlertidige indrejseforbud .  For Tinna C. Nielsen handler det om at være med til at lægge fundamentet for inkluderende vækst i virksomhederne og samfund, men det har også et større politisk sigte. »Brexit og valget af Donald Trump som præsident i USA bør ses som et protestvalg fra dem, der aldrig bliver hørt og føler sig set ned på. De har ingen steder at råbe op. Men ved de her valg har de haft muligheden. Og resultaterne siger med al tydelighed, at vi har brug for mere inkluderende processer og samfund. Vi skal lære at lytte mere og anderledes til hinanden på tværs af skel,« siger Tinna C. Nielsen. Men en ting er de gode intensioner, noget andet er at omsætte det i praksis. Fra 2010 til 2015 arbejdede Tinna C. Nielsen som øverst ansvarlig for diversitet og inklusion hos mejerivirksomheden Arla. Et arbejde, der til tider føltes som at »skubbe vand op ad en bakke«. Hun fandt nemlig ret hurtigt ud af, at adfærd og fordomme trods velvilje og gode intentioner ikke ændrer sig ret meget ved, at man præsenterer en businesscase med referencer til forskning, data og undersøgelse.  Kultur og det ubevidste system i hjernen spiller en meget større rolle, end vi tror. Et sted mellem 90 og 99 procent af, hvad vi gør, er ifølge Tinna C. Nielsen styret af det ubevidste system i hjernen. Den fungerer som en slags autopilot, der med udgangspunkt i uskrevne og uudtalte regler og normer gør, hvad den kan for at få os til at opretholde status quo. Det er et problem i en verden i hastig forandring, mener hun. »Udfordringen er, at vores hjerner ikke er vant til at håndtere de vanvittigt store forandringer, vi oplever, på en naturlig måde. Den ubevidste del af vores hjerne dominerer, og det betyder, at vi går glip af nytænkning og innovation, og at vi risikere at spilde menneskers potentiale.« »Den ubevidste del af hjernen er lige så svær at få i bevægelse som en seks ton tung elefant, der ikke er motiveret,« siger Tinna C. Nielsen med henvisning til psykologenJonathan Haidt. Men hvordan flytter Tinna C. Nielsen den tonstunge elefant oppe i folks hoveder? FAKTAFAKTA: Hvad er en social iværksætter?Stadig flere iværksættere verden over definerer sig selv som sociale iværksættere. Det vil sige iværksættere, der etablerer virksomhed med et socialt formål og ikke blot for at tjene penge.Ifølge verdens største platform for sociale iværksættervirksomheder, The Schwab Foundation for Social Entrepreneurship, kan sociale iværksættere både være for-profit og non-profit. Fælles for dem er, at de har et større sigte end blot at tjene penge. De er innovative og udvikler nye produkter, metoder og organisationsmodeller, som kan hjælpe med at løse sociale problemer som fattigdom, ulighed og diskrimination.Kilde: Schwabfound.orgFOLD UD Stadig flere iværksættere verden over definerer sig selv som sociale iværksættere. Det vil sige iværksættere, der etablerer virksomhed med et socialt formål og ikke blot for at tjene penge. Ifølge verdens største platform for sociale iværksættervirksomheder, The Schwab Foundation for Social Entrepreneurship, kan sociale iværksættere både være for-profit og non-profit. Fælles for dem er, at de har et større sigte end blot at tjene penge. De er innovative og udvikler nye produkter, metoder og organisationsmodeller, som kan hjælpe med at løse sociale problemer som fattigdom, ulighed og diskrimination. Kilde: Schwabfound.org I deres fælles guide til adfærdsskub, der skaber inklusion, deler Tinna C. Nielsen og Lisa Kepinski skubbene op i tre kategorier: »Føl behovet«, som handler om at motivere. »Process«, som skal gøre det lettere, og »Perception«, som skal få folk til at se tingene i et andet perspektiv. Simulationen af en flygtnings liv i en kælder i Davos er et ekstremt eksempel på en »føl behovet«-indgriben. De 29 minutter svarer til omkring 14 pct. af den stress, en flygtning oplever på en hel dag i et af de centre, hvor FN ikke har kontrol eller har måttet opgive kontrollen og har trukket sig ud. »Det er først, når man oplever det på egen krop, at man for alvor forstår behovet for forandring. Det var også det, mange oplevede i Davos generelt. Når jeg ser på det sådan lidt ude fra – med mine antropolog-briller – tror jeg, det gør meget ved mentaliteten at mødes på neutral grund i en bjergby. Her får topchefer og politikere nemlig mulighed for at mødes med praktikere, der arbejder med mennesker i det virkelige liv, og høre deres fortællinger. Jeg håber, det er med til, at de rykker hurtigere fra gode intentioner til handling,« siger Tinna C. Pedersen. At skabe forståelse for forandringer kræver dog ikke, at man tager på en uges topleder-internat i bjergene i Schweiz. Små skub kan også gøre en forskel.  Det handler om at ændre systemer eller dele af en proces i en virksomhed, så folk bliver bevidste om de valg, de træffer, og ændrer dem. På sin hjemmeside bruger Tinna C. Nielsen et eksempel fra et møde om talentudvikling i en virksomhed, hvor direktøren i slutningen af mødet bad alle deltagere tage nogle papbriller, som han kaldte »kønsbriller«, på og kigge på deres beslutninger en gang til med ligestilling som udgangspunkt. Tinna c. Nielsen. Foto: Mikkel Berg PedersenFold sammenLæs mere Det »fysiske« skub var med til at bryde vanetænkning, og det fik deltagerne til at reflektere over, hvorfor de havde valgt, som de gjorde. Det handler også om at ændre det perspektiv, vi ser med. Tag eksemplet med en virksomhed, der ville give de ansatte mulighed for fleksibelt arbejde. Ved at beslutte at alle job som udgangspunkt var fleksible, med mindre lederen kunne argumentere for det modsatte, undgik man, at fleksible arbejdstider blev undtagelsen, og man kom eventuelle fordomme om, at flextid er for mindre engagerede medarbejdere og mødre, i forkøbet.  At Tinna C. Nielsen skulle ende med at mingle med topledere i Davos for at få opbakning til sin helt egen globale bevægelse, lå ikke umiddelbart i kortene, da hun løb rundt i gummistøvler sammen med kammeraterne i barndomsbyen Hjortshøj uden for Århus og legede med køerne, der gik og græssede på markerne. »Jeg er opvokset i en helt almindelig, tryg familie med en mor fra en bagerfamilie og en far fra en tømrerfamilie. Men jeg har altid været drevet af en meget stor retfærdighedssans, og som barn var jeg også meget optaget af de store spørgsmål, som hvad meningen med livet egentlig er,« fortæller hun. Det var via sportens verden, at hun begyndte at interessere sig for den store verden. Som 13-årige begyndte hun at spille basketball og viste sig hurtigt at have talent for sporten. Efter et par år var hun udtaget til landsholdet, og som 20-årig rejste hun til USA på en sportsstipendium for at læse psykologi og spille basket. Herefter fulgte nogle år hvor hun rejste jorden rundt med rygsæk. »Uanset om det var i Indien eller i New York, var der mennesker, der var helt ufatteligt rige, og mennesker som var meget fattige. Det var nyt for mig at opleve, og det ville jeg gerne forandre,« siger Tinna C. Nielsen.  Da hun kom hjem til Danmark, begyndte hun at læse antropologi på Aarhus Universitet med fokus på diversitet og inklusion, inden hun tog en kandidateksamen i organisationsantropologi på Københavns Universitet. »For mig handler det om at være med til at bringe den top-abstrakte diskussion om diversitet og inklusion ned på jorden. Ingen kan se uligheden, diskrimination eller ulige muligheder på grund af køn, hvis man ikke får hjælp til at se det. Hvis det inkluderende skal bliver normen i samfundet, skal vi skaber forandring i alle systemer, i skolen, på uddannelsesinstitutioner, på arbejdspladsen og i den politiske verden. Vi skal ændre normerne, samtidig med, at samfundet og verden ændrer sig,« siger Tinna C. Nielsen, der er kommet hjem fra Davos med kontakter til virksomheder og organisationer over hele verden. Nu skal hun bare have omsat de gode intentioner til handling.      ",
        "metadata": {
            "source": "https://www.berlingske.dk/karriere/der-laa-brugte-kondomer-stroeet-ud-over-det-hele-og-lugten-var-forfaerdelig",
            "image_url": "https://berlingske.bmcdn.dk/media/cache/resolve/image_x_large/image/2/29879/16247243-05magtinna-c-nielsen-104458jpg.jpeg",
            "publication_time": "Søndag d. 05. februar 2017, kl. 06.00",
            "author": "Vibeke Lyngklip Svansø",
            "related_links": [],
            "attachments": []
        }
    }
}