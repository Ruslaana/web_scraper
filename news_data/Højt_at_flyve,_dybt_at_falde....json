{
    "version": "1.0",
    "document": {
        "id": "https://www_berlingske_dk/karriere/hoejt-at-flyve-dybt-at-falde",
        "title": "Højt at flyve, dybt at falde...",
        "content": "En milliardformue, egen bank, en lang række golfbaner og hovedaktionær i Bella Center. Der var næsten ingen grænser for Michael Kaa Andersens succes. Før finanskrisen. Allerede som ganske ung drømte Michael Kaa Andersen om at blive velhavende. Inden han var 40, ville han være økonomisk uafhængig. Han så for sig strandvejsvillaen, huset i Provence, sommerresidensen i første klitrække og ferier i troperne om vinteren. Og drømmen blev til virkelighed. Karrieren tog for alvor fart, da han i 1987 stiftede ejendomsinvesteringsselskabet EjendomsInvest, der som de første herhjemme tilbød danskere at få lettet skattetrykket ved at investere i ejendomme via de såkaldte timandsselskaber. EjendomsInvest blev en succes og voksede år for år, og Michael Kaa Andersen begyndte snart selv at investere i ejendomme gennem sit selskab Proark også. Og formuen voksede ligeledes, uden at Michael Kaa Andersen for alvor var i offentlighedens søgelys. I 2002 trådtehan imidlertid ind i rampelyset, da han via sin Proark-koncern overtog den kriseramte Basisbank og omdannede den til Danmarks første internetbank. Og i 2005 skabte han igen overskrifter, da han førte an i købet af aktiemajoriteten i Bella Center efter først at have udkonkurreret FCK og senere Brøndby. Michael Kaa Andersens ambitioner stoppede dog langtfra med Basisbank og Bella Center. Han ville også have landets største golfkoncern, og Proark Golf blev skabt med seks golfbaner forskellige steder i landet. Med tiden blev investorkredsen udvidet med blandt andre rigmanden Karsten Ree, og antallet af golfbaner fordoblet i et nyt selskab kaldet Proark Golf Plus, der blandt andet rådede over en af landets bedste golfbaner ved Skjoldenæsholm. Men da nedturenramte, endte golfeventyret i konkurs, hvilket har kostet Proark et trecifret millionbeløb i kautionsforpligtelser. Karsten Ree og de andre golfinvestorer vil dog også miste millioner, og det fik i forbindelse med konkursbegæringen Karsten Ree til at rette et hårdt angreb mod Michael Kaa Andersen for ikke at have givet et retvisende billede af golfkoncernens økonomiske situation. »Jeg føler mig godt og grundigt taget ved næsen. Pengene er brølet ud af kassen, lige så hurtigt som de kom ind,« sagde Karsten Ree til Børsen i oktober sidste år. Allerede i 2008 begyndte det imidlertid at gå voldsomt ned ad bakke for Michael Kaa Andersen og Proark i takt med, at finanskrisen lammede såvel ejendoms- som bankmarkedet. Tre års samlet overskud på bundlinjen i Michael Kaa Andersens to søsterkoncerner Proark og Proark Properties på næsten 1,3 milliarder kr. blev afløst af en voldsom nedtur. I 2008 og2009 løb det samlede minus i de to koncerner op i nærheden af en milliard før skat, og bankerne begyndte derfor at stramme grebet om Michael Kaa Andersens forretningsimperium. Allerede i 2010 stillede Finanstilsynet sig kritisk over for Basisbanks kapitalgrundlag og bankens store eksponering mod ejendomsmarkedet. Michael Kaa Andersen slog dog fast over for Jyllands-Posten, at han havde den nødvendige kapital: BME BRØD MED INDRYK: »Spørger du, om Michael Andersen har kapital, så er svaret ja, Michael Andersen har kapital,« sagde han i oktober 2010. Michael Kaa Andersenog Proarks bankforbindelser var dog også selv pressede. Flere af bankerne er havnet i statens oprydningsbank Finansiel Stabilitet, der på linje med to af de andre banker FIH Erhvervsbank og Alm. Brand Bank har haft travlt med at nedbringe balancen og derfor presset kunderne til at afvikle engagementer hurtigere end belejligt. De seneste år er en lang række ejendomme, ejerposten i Bella Center, golfaktiviteterne og Basisbank derfor afhændet, og balancen i Proark var ved udgangen af 2012 reduceret til omkring 0,8 milliarder kroner fra 8,1 milliarder tre år tidligere, mens balancen i Proark Properties er omkring halveret til cirka to milliarder kroner. Michael Kaa Andersenfokuserer nu sammen med en håndfuld banker på at få afviklet Proark-koncernen med så begrænsede tab for kreditorerne som muligt – egenkapitalen bløder allerede med omkring 0,8 milliarder kroner. Og alt efter hvor pressede priser resten af ejendommene afvikles til, kan bankernes samlede tab løbe op mod en milliard kroner. Selv om Michael Kaa Andersen er faldet dybt fra velmagtsdagenes tinder, er Proark dog fortsat i live, ligesom han har undgået den personlige konkurs, der har ramt mange andre ejendomsmatadorer. Han ses da også fortsat på de smarte forretningsfolks favorit Café Victor i det indre København, ligesom han fortsat har sin strandvejsvilla i Vedbæk med en grund på 3.710 kvadratmeter.",
        "metadata": {
            "source": "https://www.berlingske.dk/karriere/hoejt-at-flyve-dybt-at-falde",
            "image_url": "https://berlingske.bmcdn.dk/media/cache/resolve/image_x_large/image/21/213605/6632137-pix-michael-kaa.jpg",
            "publication_time": "Tirsdag d. 16. juli 2013, kl. 22.30",
            "author": "Jakob Ussing",
            "related_links": [],
            "attachments": []
        }
    }
}