{
    "version": "1.0",
    "document": {
        "id": "https://www_berlingske_dk/kultur/104-aarig-bestseller-forfatter-doed",
        "title": "104-årig bestseller-forfatter død",
        "content": "Han var bestseller-forfatter som 83-årig, nåede at fejre sit 50 års jubilæum som professor på Columbia Universitet i New York -  og blev noget ældre end de fleste. I går døde den franskfødte idé- og kulturhistoriker, Jacques Barzun i en alder af 104 år i byen San Antonio. Ifølge Associated Press var Barzun en pioner indenfor kulturhistorie. Han har blandt andet skrevet en lang række bøger og essays om alt fra filosofi og musik til baseball og detektivromaner. Bestseller på 800 sider Mest kendt er han for sin skildring af den vestlige civilisation  fra Renaissancen til det 20 århundrede. Bogen hed \"From Dawn to Decadence.\" En gedigen sag på 800 sider, hvori Barzun gennemgår betydningen af en række traditioners kollaps i det moderne samfund. Bogen var på de amerikanske bestsellerlister i flere måneder, og Jaques Barzun var bl.a. nomineret til \"National Book Award\". Selv Keith Richards fra The Rollings Stones  skulle have sagt, at han har læst den. Jaques Barzun blev født i 1907 og voksede op i Paris og Genoble. Under 1. Verdenskrig flygtede han sammen med sin familie til USA. \"Krigens udbrud i august 1914 var et mareridt og satte en stopper for al uskyldig leg,\" har Barzun skrevet. \"Da jeg var ti år, bar hele min opførsel og min måde at udtrykke mig på præg af selvmordstanker. En form for dårlig samvittighed over, at jeg stadig kunne være i live.\" På universitet som 15-årig Læsning reddede ham fra selvdestruktion, og Barzun har siden beskrevet sig selv som \"åndelig pessimist\". Han blev optaget på Columbia University, da han var 15 og var kun i begyndelsen af 20erne, da han blev spurgt, om han ville undervise. Det fortsatte han med frem til 1975, hvor han blev pensioneret som lærer, men fortsatte med at skrive i en række år bagefter. Barzuns største indflydelse har været hans værker om kulturhistorie. Han var blandt de første til at kombinere både politik og krig med kunst, videnskab, uddannelse og mode. ",
        "metadata": {
            "source": "https://www.berlingske.dk/kultur/104-aarig-bestseller-forfatter-doed",
            "image_url": "https://berlingske.bmcdn.dk/media/cache/resolve/image_x_large/image/59/596736/5748735-barzun.jpg",
            "publication_time": "Fredag d. 26. oktober 2012, kl. 09.32",
            "author": "Anne Funch",
            "related_links": [],
            "attachments": []
        }
    }
}