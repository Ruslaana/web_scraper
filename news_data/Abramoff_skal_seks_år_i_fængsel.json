{
    "version": "1.0",
    "document": {
        "id": "https://www_berlingske_dk/internationalt/abramoff-skal-seks-aar-i-faengsel",
        "title": "Abramoff skal seks år i fængsel",
        "content": "WASHINGTON: I Florida kalder de ham »Casino-Jack«. Han var den hurtige advokat oppe fra Washington, der kom flyvende forbi i private jets og købte statens mest populære casinovirksomhed - en flåde af komfortable lystyachts under navnet »SunCruz«. Problemet var blot, at han havde svindlet med sine kreditoplysninger og snydt et investeringsfirma til at låne ham og en partner 60 millioner dollars til købet. For det blev de begge i går idømt fem år og ti måneders ubetinget fængsel. I Washington kalder de ham »Lobby-Jack«. Han var den hurtige lobbyist, der kunne skaffe sine klienter adgang til de højeste magthavere i den amerikanske hovedstad. Betalte man godt, var der endda åbent til præsident George W. Bush. Problemet var blot, at han bestak stribevis af kongresmedlemmer og deres ansatte for at opnå deres tjenester, og at han snød sine klienter - især indianerstammer - for millioner af dollars. For det er han tiltalt og afventer en retssag, der ikke blot kan koste ham yderligere nogle år bag tremmer, men samtidig trække op mod 20 kongresmedlemmer med sig i faldet. Et nyt menneskeJack Abramoff er navnet. Han modtog i går sin dom med en forsikring om, at han er ved at blive et »nyt menneske«. Hans partner, Adam Kidan, sagde brødbetynget, at han lod sig besnære af den hurtige verden, som Abramoff inviterede ham ind i, og at han i dag fortryder, at han ikke formåede at sige fra. Ordene gjorde ikke stort indtryk på myndighederne, der fortsat efterforsker et mord i forbindelse med SunCruz-affæren. Sælgeren, en græsk-amerikansk forretningsmand, blev likvideret i noget, der mindede om en mafia-aktion, da han ikke fik sine penge og krævede handlen annulleret. Tre mand er fængslet og tiltalt for mordet. En af dem arbejdede for Adam Kidan i SunCruz-casinoerne og sættes i forbindelse med den kriminelle Gambino-familie i New York. Både Kidan og Abramoff nægter at have bestilt mordet og at have kontakt til mafiaen. Jack Abramoff skal ikke afsone sin dom med det samme. Straffen vil blive slået sammen med den, han får for sin rolle i korruptionsskandalen og afhænge af graden af hans hjælp til sagens opklaring.",
        "metadata": {
            "source": "https://www.berlingske.dk/internationalt/abramoff-skal-seks-aar-i-faengsel",
            "image_url": "https://berlingske.bmcdn.dk/media/cache/resolve/image_x_large/image/83/834907/416552-abramoff-skal-seks-r-i-fngsel--.jpg",
            "publication_time": "Torsdag d. 30. marts 2006, kl. 03.30",
            "author": null,
            "related_links": [],
            "attachments": []
        }
    }
}