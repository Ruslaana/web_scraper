{
    "version": "1.0",
    "document": {
        "id": "https://www_berlingske_dk/ledere/berlingske-mener-trumps-gakkede-og-absurde-talmagi-draeber-alt-haab-om",
        "title": "Berlingske mener: Trumps gakkede og absurde talmagi dræber alt håb om forhandling og samtale",
        "content": "Donald Trump har naturligvis helt ret, når han påpeger, at vi alle vil huske 2. april 2025. Vi skal forstå, at det ikke bare er Trumps »Liberation Day«. Det er endnu større. Det er ifølge Trump dagen for USAs økonomiske uafhængighedserklæring. Forfatteren tilden rigtige uafhængighedserklæring, Donald Trumps forgænger Thomas Jefferson, vil ikke bare vende sig i sin grav over Trumps henvisning til USAs mest berømte stykke papir. Man kunne faktisk frygte, at USAs tredje præsident ligefrem vil rejse sig fra de døde i frustration og vrede over Trumps misbrug af den erklæring, som han skrev som kun 33-årig. »We hold these truths to be self-evident, that all men are created equal,« Sådan skrev Jefferson i 1776, da 13 tidligere britiske kolonier skabte USA. Man kan fundere over, hvordan Jeffersons moralske og politiske klarsyn i sætningen om åbenlyse sandheder mon ville lyde i en moderne trumpistisk version. HvisTrumps toldudspilikke rummede en så faretruende og destruktiv kraft, som den gør, når den med det samme vil begynde at nedbryde den globale frihandel og svække velstanden i og uden for USA, ville man især hæfte sig ved udspillet indre højkomik. Trump og hans folk har forsøgt at sætte verdenshandlen på en absurd formel. Påstanden er, at man kan beregne en slags tænkt implicit told ved at sætte USAs handelsunderskud i forhold til et bestemt land i forhold til den totale import fra det pågældende land.  No we literally calculated tariff and non tariff barriers.https://t.co/GiWRU6gJDvhttps://t.co/TmzN1wcC2bpic.twitter.com/sjV9apMJ4F Man tryller nemlig Trumps »toldsats« på 39 procent frem, hvis man sætterEUs overskud på varehandlenmed USA på godt 17 milliarder dollar om måneden i forhold til USA import af varer fra EU på cirka milliarder 45 dollar. Det er bare sludder og vrøvl. Det er tilmed let at udstille vanviddet. Hvis USA nu ikke systematisk levede over evne og havde et dundrende underskud på statsfinanserne, kunne man måske tænke sig, at USA faktisk kunne have overskud på varehandlen over for bare et enkelt land. Det ville i Trumps »toldmodel« indebære, at der jo så helt logisk skulle lægges en negativ toldsats på lande med underskud på handlen med USA. Det kommer ikke til at ske. Man kan intet udlede om størrelsen af omfanget af alle mulige uretfærdige handelsrestriktioner, som USA møder i EU eller andre steder, ved at hitte på absurde formler. Det eneste, Trump har sat på formel, er en planøkonomisk idé om, at ethvert land, som har et overskud på varehandlen med USA, skal straffes. Det er gak. Ud fra den logik er det et problem, hvis USA køber computerchip i Taiwan for at kunne sælge Apple-telefoner til EU. Det har været den verden af bilateral og selvdestruktiv merkantilisme, som det har taget over 150 år at fjerne. Det er tilmed absurd, at Trump i sin aggressive handelspolitik holder kikkerten for det blinde øje. Fordi USA heldigvis er en højtudviklet økonomi, så har USA oplevet en massiv vækst i alt andet end industri og landbrug gennem årtier. Det gør økonomisk avancerede lande, mens lande i stagnation sidder fast i at være rendyrkede landbrugs- og industrinationer.  USA sidder med et overskud over for EU på 109 milliarder dollar på handlen med alt fra Netflix over McDonald’s til Google, altså handlen med tjenester. Den slags findes ikke for Trump. Man kunne have håbet, at Trump trods alt ville have præsenteret noget, man kunne forhandle ud fra eller tale om. Man kan ikke forhandle på grundlag af meningsløse formler og en analog verden, som ikke findes. Derfor bliver handelskrigen værre, før den bliver bedre. THOMAS BERNT HENRIKSEN",
        "metadata": {
            "source": "https://www.berlingske.dk/ledere/berlingske-mener-trumps-gakkede-og-absurde-talmagi-draeber-alt-haab-om",
            "image_url": null,
            "publication_time": "Torsdag d. 03. april 2025, kl. 16.10",
            "author": null,
            "related_links": [],
            "attachments": []
        }
    }
}