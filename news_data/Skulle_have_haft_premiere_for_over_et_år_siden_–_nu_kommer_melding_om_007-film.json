{
    "version": "1.0",
    "document": {
        "id": "https://www_berlingske_dk/skaerm/skulle-have-haft-premiere-for-over-et-aar-siden-nu-kommer-melding-om-007",
        "title": "Skulle have haft premiere for over et år siden – nu kommer melding om 007-film",
        "content": "Efter nyheden om, at Amazon harkøbt filmselskabet MGM, der distribuerer James Bond-filmene, kunne man antage, at Amazon så også ville have den kommende Bond-film, »No Time to Die«, ud på sin egen streamingtjeneste, Amazon Prime Video. Og hvis man var biografejer, kunne man måske endda frygte det, for, som Berlingske tidligere har beskrevet, har de store danske biografkæder valgt at takke nej tilflere andre storfilm, når filmene skulle have premiere næsten samtidig på streaming og i biografen. Men nu har Barbara Broccoli og Michael G. Wilson, som er producenter på James Bond-serien, sagt, at de vil holde den næste James Bond-premiere i biograferne verden over. Det skriver branchemedietVariety. Eon Productions, som er ejet af Broccoli-familien, har stået for produktionen af langt størstedelen af James Bond-filmene siden 1962, hvor »Dr. No« med den danske titel »Agent 007: Mission drab« udkom. »Vi betragter os selv som James Bond-karakterens værger i både medgang og modgang, og vi tager det ansvar alvorligt,« har Barbara Broccoli for nylig udtalt i etinterview med Variety. Eon Productions har længe haft en aftale med filmselskabet MGM om distribution og finansiering af filmene, hvor de to selskaber deler overskuddet. En del af den aftale er, at Barbara Broccoli og hendes halvbror, Michael G. Wilson, har den endelige beslutningsret over filmserien, herunder hvordan den skal markedsføres, distribueres, og hvem der skal være Daniel Craigs efterfølger i rollen som den morderiske hemmelige agent. Det er endnu uklart, hvor længe biograferne får eneret til »No Time to Die«, skriver mediet. »No Time to Die« skulle have haft premiere i marts sidste år, men premieren er indtil videre blevet rykket længere frem i tiden tre gange for netop at sikre, at den kunne udkomme i biografen først. Lige nu er premieren sat til 8. oktober 2021. Amazon, som driver streamingtjenesten Prime Video, har nu udtalt, at det vil give sine brugere bedre adgang til MGMs bagkatalog, samtidig med det vil bevare MGMs arv. Den arv består af flere end 4.000 film og 17.000 tv-programmer, heriblandt »The Handmaid's Tale« og »Fargo«.",
        "metadata": {
            "source": "https://www.berlingske.dk/skaerm/skulle-have-haft-premiere-for-over-et-aar-siden-nu-kommer-melding-om-007",
            "image_url": "https://berlingske.bmcdn.dk/media/cache/resolve/image_x_large_vertical/image/142/1426108/23757005-files-thailand-us-entertainment-film-bold-health-virus.jpg",
            "publication_time": "Torsdag d. 27. maj 2021, kl. 11.07",
            "author": "Joachim Talbro Paulsen",
            "related_links": [],
            "attachments": []
        }
    }
}