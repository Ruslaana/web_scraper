{
    "version": "1.0",
    "document": {
        "id": "https://www_berlingske_dk/politik/det-kan-ende-med-dansk-folkeparti-20-stoejbergs-vaelgere-risikerer-at",
        "title": "Det kan ende med Dansk Folkeparti 2.0 – Støjbergs vælgere risikerer at blive slemt skuffede, vurderer DF-kender",
        "content": "Hun vil kæmpe for den lille mand i Udkantsdanmark. Men der er et stort problem. Inger Støjberg og hendes nystiftede parti, Danmarksdemokraterne, har endnu ikke præsenteret et egentligt politisk program. »Hun er mere en følelse end et politisk projekt. Og det kan hun ikke overleve længe på.« Sådan siger politisk kommentator og forfatter Erik Meier Carlsen om partiformanden, der i slutningen af sidste år blev dømt skyldig i danmarkshistoriens kun sjette rigsretssag. Inger Støjberg kom buldrende fra start i et vaskeægtecomeback. Men ifølge den senesteKantar Gallup-målinger Støjbergs momentum ved at ebbe ud. For godt og vel to uger siden – 6. oktober – ville 10,7 procent af vælgerne sætte deres kryds ved hendes parti. Det er nu faldet til under seks procent. Ifølge Erik Meier Carlsen kan det meget vel være et udtryk for, at vælgerne på kort tid har set, at hendes projekt bygger på følelser frem for politik. »Det er et grundlæggende mønster – og noget, som Dansk Folkeparti slog sig hårdt på for tre år siden,« lyder det. Erik Meier Carlsen har i flere år fulgt indvandrerdebatten og betragtes blandt andet som en af de bedste kendere af Dansk Folkeparti og partiets vælgere. I år 2000 udgav Erik Meier Carlsen bogen »De overflødiges oprør«, som forudså højrefløjspartiernes succes. Og da Dansk Folkeparti blev mere end halveret ved folketingsvalget i 2019 – efter et historisk godt valg i 2015, der sikrede partiet 19 mandater –var han heller ikke overrasket. Det lykkedes nemlig aldrig Kristian Thulesen-Dahl at opretholde samme niveau som i 2015 og som sin forgænger, Pia Kjærsgaard. For hvor den daværende DF-formand havde succes med at give en stemme til de vælgere, som følte sig fremmedgjorte af den politiske elite, faldt Thulesen-Dahl i ét med resten af politikerne på Christiansborg, lød dommen dengang fra Erik Meier Carlsen. Nu sidder Morten Messerschmidt for enden af bordet i Dansk Folkeparti, men der er stadig et problem. De to tidligere formænd for Dansk Folkeparti Kristian Thulesen Dahl og Pia Kjærsgaard.Fold sammenLæs mereFoto: Henning Bagger. »Hans intellektuelle væsen og måde at tale på er langt fra at gå ind hos Dansk Folkepartis vigtigste vælgerkorps,« lyder det nu fra Erik Meier Carlsen. Så i kampen om de overflødige DF-vælgere ligger Støjberg bedst, lyder vurderingen: »Inger Støjberg er god til at adressere de spørgsmål, der betyder noget for de vælgere, der føler sig udsatte eller forladte.« Det er de mennesker, der i deres hverdag føler, at deres position i samfundet er truet efter den stigende internationalisering. Og det er i vid udstrækning den klassiske danske arbejder – eller dem, som Erik Meier Carlsen kalder »de overflødige«. »Det, Støjberg har talt mest om, er forestillingen rundt omkring i det, hun kalder Udkantsdanmark. En forestilling om, at borgerne forsømmes og behandles uretfærdigt,« siger Erik Meier Carlsen. Erik Meier Carlsen udgav i år 2000 bogen »De overflødiges oprør«.Fold sammenLæs mereFoto: Niels Ahlmann Olesen (arkiv). Men det er på mange måder kun en følelse og ikke en autentisk oplevelse. Ifølge Erik Meier Carlsen har danskerne nemlig utrolig ens vilkår og muligheder sammenlignet med andre lande. Derfor er der meget lidt realitet i det, når mennesker oplever, at de ikke har samme privilegier, som resten af befolkningen nyder. »Det er klart vanskeligt at adressere det, der er en følelse, fornemmelse og oplevelse hos fok, der bor i de mindre bysamfund, fordi det ikke er et vitterligt tab af muligheder,« siger han og tilføjer: »Hun er sådan et signal uden nogen egentlig politik. På den måde er hun et usædvanligt fænomen i dansk politik.« Selvom hun ifølge Erik Meier Carlsen med en vis effektivitet lykkes med at tiltrække den vælgermasse, beror hendes følelsesmæssige budskaber ikke på et egentligt politisk program. Derfor kan de vælgere, der tilslutter sig Danmarksdemokraterne og Inger Støjberg, blive slemt skuffede. Der er lagt op til en slem skuffelse blandt Inger Støjbergs vælgere, mener Erik Meier Carlsen.Fold sammenLæs mereFoto: Søren Bidstrup. En del af forklaringen på Dansk Folkepartis helt store nedtur ved folketingsvalget i 2019 kan findes i partiets evner til at lave og levere politik, mener Meier Carlsen. »Dansk Folkeparti har længe været inde i en kritisk proces, fordi de aldrig nogensinde har været i stand til at udvikle en egentlig politik. Det har de haft samarbejdspartnere til at gøre for sig – blandt andet Anders Fogh Rasmussen, som den anden vej rundt fik en meget loyal partner i Dansk Folkeparti,« siger han og tilføjer: »De har haft nogle symbolske fagter, men ikke bedrevet politik med virkning. Det er sådan set det samme, som Støjberg gør nu.«  Af den grund er der lagt op til, at Støjbergs vælgere bliver lige så slemt skuffede, som DF-vælgerne blev. Og det var i en sådan grad, at partiet nu er på grænsen til at forsvinde ud af Folketinget. Ifølge de seneste Gallup-målinger rykker Dansk Folkeparti sig tættere og tættere på spærregrænsen og står nu til at få2,7 procentaf stemmerne. Ifølge Erik Meier Carlsen tog det Dansk Folkepartis vælgere ti år at opdage, at partiet ikke var i stand til selv at producere nogen egentlig politik. En udvikling, der nu synes at gå hurtigere for Inger Støjberg i lyset af de seneste målinger. Her er det måske værd at bemærke Socialdemokratiet og Mette Frederiksens (S) »relative succes« med at tiltrække de overflødige, mener han. Inger Støjberg forstår dem og taler deres sprog. Men under Mette Frederiksens ledelse har Socialdemokratiet fået bedre fat i en del af højrefløjens kernevælgere: »De overflødige.«Fold sammenLæs mereFoto: Søren Bidstrup. Spørgsmålet om, hvem der bedst tiltrækker »de overflødige« – Mette Frederiksen eller Inger Støjberg – kan Erik Meier Carlsen imidlertid ikke svare på. Det er nemlig ikke særlig indlysende, mener han. Under statsminister Mette Frederiksens ledelse er det i højere grad lykkedes for socialdemokraterne at få fat i kernevælgerne for partier som Dansk Folkeparti og Danmarksdemokraterne end hendes forgængere. Det er imidlertid svært for både Inger Støjberg og Mette Frederiksen for alvor at få fat i de overflødige. De efterspørger nemlig ikke »reel politik«, som så mange andre, understreger Erik Meier Carlsen. Derfor er det svært at forestille sig, at de lader sig lokke af hjælpepakker og inflationshjælp. ",
        "metadata": {
            "source": "https://www.berlingske.dk/politik/det-kan-ende-med-dansk-folkeparti-20-stoejbergs-vaelgere-risikerer-at",
            "image_url": "https://berlingske.bmcdn.dk/media/cache/resolve/image_x_large_vertical/image/160/1604260/24233782-.jpg",
            "publication_time": "Søndag d. 23. oktober 2022, kl. 20.28",
            "author": "Signe Westermann Kühn",
            "related_links": [],
            "attachments": []
        }
    }
}