{
    "version": "1.0",
    "document": {
        "id": "https://www_berlingske_dk/internationalt/mindst-15-er-draebt-i-angreb-paa-shiamoske-i-iran",
        "title": "Mindst 15 er dræbt i angreb på shiamoské i Iran",
        "content": "Et angreb mod en shiamuslimsk helligdom i den iranske by Shiraz har onsdag kostet 13 mennesker livet og såret adskillige andre. Dødstallet kan stige, fordi så mange er såret, meddeler den iranske indenrigsminister, Ahmad Vahidi. Han sætter ikke tal på, men tidligere onsdag aften skrev iranske medier, at omkring 40 er såret. Angrebet var rettet mod Shah Cheragh, der er en moské og et mausoleum. Det er en helligdom, som mange shiamuslimske pilgrimme besøger. Islamisk Stat har onsdag aften taget skylden for angrebet. Det fremgår af en meddelelse fra den militante bevægelse. I de første timer efter angrebet er der forskellige meldinger om, hvor mange der stod bag angrebet. Øjenvidner oplyser ifølge flere statslige iranske medier, at tre bevæbnede mænd står bag angrebet. Myndigheder beskriver dem som »terrorister«. Politichefen i Shiraz siger imidlertid, at der kun var en enkelt gerningsmand. Vedkommende er anholdt, tilføjer han. Øjenvidner forklarer til Irna, at gerningsmændene kom kørende i en bil og skød pilgrimme og ansatte ved indgangen til helligdommen. Ifølge nyhedsbureauet Tasnim er der flere kvinder og børn blandt ofrene. Politiet har anholdt to af de formodede gerningsmænd og er på jagt efter den tredje, skriver flere medier. Det er ikke iranske statsborgere, der står bag angrebet, meddeler Nour, der er Irans øverste sikkerhedsmyndigheders medie. Statslige iranske medier skriver, at gerningsmændene er »Takfiri-Wahhabi«. Det er en henvisning til væbnede islamistiske sunni-grupper. Angrebet finder sted på et tidspunkt, hvor situationen er spændt i Iran på grund af flere ugers omfattende protester mod præstestyret. Indenrigsminister Vahidi beskylder de iranere, der demonstrerer i gaderne, for at have banet vej for »terrorangreb« som det, der nu har ramt Shah Cheragh-moskeen i Shiraz. Irans konservative præsident, Ebrahim Raisi, lover et modsvar på angrebet. »Erfaringen viser, at Irans fjender, efter at være mislykkedes med at skabe splittelse i landets samlede rækker, tager hævn gennem vold og terror,« siger Raisi. »Denne forbrydelse vil bestemt ikke gå ubesvaret hen,« understreger præsidenten. Angrebet i Shiraz fandt sted samme dag, som iranske sikkerhedsstyrker har åbnet ild mod demonstranter i byen Sateq i en anden del af Iran. Landet har i over en måned været rystet af de største protester i årevis. Demonstranterne kræver flere rettigheder og højere grad af demokrati. Onsdag markerer demonstranterne, at det nu er 40 dage siden, at den unge kvinde Mahsa Amini døde i iransk politis varetægt. Hun blev anholdt for brud på reglerne om korrekt hovedbeklædning. En mindeceremoni blev holdt i Aminis hjemby, Sateq, i den kurdiske del af Iran. Der er dog umiddelbart ikke meldinger om, hvorvidt angrebet i Shiraz har noget at gøre med den bølge af demonstrationer, der præger Iran i disse uger. /ritzau/ ",
        "metadata": {
            "source": "https://www.berlingske.dk/internationalt/mindst-15-er-draebt-i-angreb-paa-shiamoske-i-iran",
            "image_url": "https://berlingske.bmcdn.dk/media/cache/resolve/image_x_large/image/160/1608368/24244203-iran---shiraz---20221026175651.jpeg",
            "publication_time": "Onsdag d. 26. oktober 2022, kl. 18.10",
            "author": null,
            "related_links": [],
            "attachments": []
        }
    }
}