{
    "version": "1.0",
    "document": {
        "id": "https://www_berlingske_dk/privatoekonomi/det-er-blevet-svaerere-at-prutte-om-boligprisen",
        "title": "Det er blevet sværere at prutte om boligprisen",
        "content": "Mens finanskrisen rasede på sit højeste på boligmarkedet i 2009, kunne man i gennemsnit prutte sig til et nedslag i prisen på 142.235 kroner. De tider er ovre. Det er ikke længere købers, mens sælgers marked, når der skal forhandles om prisen på en bolig.  I 2017 må man som boligkøber nøjes med et gennemsnitligt nedslag i prisen på 56.210 kroner. Dermed er gevinsten ved at krejle ved boligkøb på ni år reduceret med mere end 60 procent, viser nye tal fra ejendomsmæglerkæden Nybolig.  »Størrelsen på nedslaget i pris er en god indikator for boligmarkedets generelle tilstand. Det, vi ser nu, er et marked, som i høj grad er gået fra at være købers til sælgers marked, og man må først og fremmest takke de lave renter og de positive økonomiske konjunkturer for den udvikling,« udtaler Thomas Hovgaard, relationschef i Nybolig, i en pressemeddelelse.  Selvom det er blevet sværere at få tilfredsstillet sit krejlergen, er der dog stadig over dobbelt så meget at hente, som før finanskrisen, hvor et gennemsnitsnedslag lå på 28.487 kroner. Thomas Hovgaard påpeger, at køberne i dag - i modsætning til før krisen - primært køber med henblik på at bo i boligen og ikke for at spekulere i at opnå en hurtig gevinst.",
        "metadata": {
            "source": "https://www.berlingske.dk/privatoekonomi/det-er-blevet-svaerere-at-prutte-om-boligprisen",
            "image_url": "https://berlingske.bmcdn.dk/media/cache/resolve/image_x_large/image/6/65988/17494910-boligkb-venstre-vil-ikke-vre-med-til-at-skrue-p-skatteregl.jpg",
            "publication_time": "Torsdag d. 08. juni 2017, kl. 13.56",
            "author": "Louise Kastberg",
            "related_links": [],
            "attachments": []
        }
    }
}