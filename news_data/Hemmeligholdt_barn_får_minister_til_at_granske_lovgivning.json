{
    "version": "1.0",
    "document": {
        "id": "https://www_berlingske_dk/politik/hemmeligholdt-barn-faar-minister-til-at-granske-lovgivning",
        "title": "Hemmeligholdt barn får minister til at granske lovgivning",
        "content": "Lovgivningen for, hvad kommuner kan tillade sig i forhold til privatlivets fred, skal kigges efter i sømmene. Sådan lyder det fra social- og integrationsminister Karen Hækkerup (S), der tirsdag holdt møde med borgmesteren i Helsingør Kommune, Johannes Hecht-Nielsen (V). Her drøftede de to forløbet i sagen om en fireårig dreng, der blev fundet i en garage i Helsingør, hvor han er blevet holdt skjult af sine forældre, der i forvejen har fået fjernet flere børn. - Jeg mener faktisk, at når man står og skal afveje, hvad der vejer tungest – boligens ukrænkelighed, forældrenes retssikkerhed eller hensynet til barnet – så skal man altid vægte barnet, sagde Karen Hækkerup efter mødet ifølge politiken.dk.  Ministeren vil nu se lovgivningen igennem for, om der er steder, hvor det skal være lettere for kommunen at handle i denne type sager. Sagen om den fireårige dreng begyndte, da Nordsjællands Politi i august i forbindelse med en undersøgelse af anden kriminalitet fandt en fireårig vanrøget dreng under et tæppe i en garage i Helsingør. Forældrene, der i forvejen har fået tvangsfjernet seks børn, havde angiveligt fået det syvende barn i al hemmelighed. Drengen blev holdt skjult for de kommunale myndigheder og har intet CPR-nummer.  Allerede to år tidligere i 2010 fik Helsingør Kommune et anonymt tip om, at drengens forældre måske holdt ham skjult. Kommunen valgte ikke at reagere og har tidligere forklaret, at det skete efter rådgivning hos Ankestyrelsen, hvor det blev konkluderet, at en indgriben hos parret ville krænke privatlivets fred. Herefter krævede social- og integrationsminister Karen Hækkerup (S) en redegørelse af sagen, som blev drøftet på mødet tirsdag.",
        "metadata": {
            "source": "https://www.berlingske.dk/politik/hemmeligholdt-barn-faar-minister-til-at-granske-lovgivning",
            "image_url": "https://berlingske.bmcdn.dk/media/cache/resolve/image_x_large/image/68/684859/5660678-.jpg",
            "publication_time": "Tirsdag d. 02. oktober 2012, kl. 18.23",
            "author": null,
            "related_links": [],
            "attachments": []
        }
    }
}