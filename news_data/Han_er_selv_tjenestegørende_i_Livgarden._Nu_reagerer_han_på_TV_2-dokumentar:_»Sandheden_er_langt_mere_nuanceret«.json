{
    "version": "1.0",
    "document": {
        "id": "https://www_berlingske_dk/kronikker/han-er-selv-tjenestegoerende-i-livgarden-nu-reagerer-han-paa-tv-2",
        "title": "Han er selv tjenestegørende i Livgarden. Nu reagerer han på TV 2-dokumentar: »Sandheden er langt mere nuanceret«",
        "content": "Jeg sidder i S-toget på vej hjem fra kasernen, iført civil. Over for mig sidder en god kammerat fra Livgarden, ham man altid kan regne med. Toget ruller ind på næste station, og en ældre dame træder ind. Han kaster straks et blik på hende, rejser sig og lader hende overtage sædet. Det er måske en lille gestus, men det opsummerer meget godt den mentalitet, som mange af os gardere – og i det hele taget unge – står for: pligt og respekt. I kontrast til denne hverdag, hvor de fleste gør deres pligt, viser en nyligTV 2-dokumentaret par chokerende eksempler på unge, herunder gardere, der tager stoffer. Dokumentaren fokuserer især på en kort videosekvens, hvor en garder angiveligt sniffer en hvid bane kokain fra sin sabel. Dokumentaren hævder, at dette er tegn på en bredere »drengerøvkultur«, der er på afveje, hvor også man bliver udelukket af fællesskabet, hvis man ikke er til fadøl og hvidt pulver i store mængder. Selvfølgelig er det fuldstændig uacceptabelt at tage stoffer, mens man tjener Forsvaret, og det er vigtigt, at medierne afdækker ulovlig adfærd. Men hvis man dykker ned i tallene, får man et andet perspektiv: I 2024 gennemførte Militærpolitiet 3.500 stofprøver blandt gardere,hvoraf kun 13 førte til sager. Det tyder på, at problemet ikke er så omfangsrigt, som dokumentaren antyder. Det betyder selvfølgelig ikke, at vi kan lukke øjnene for de få, der faktisk roder sig ud i misbrug. Det er og bliver idiotisk at tage stoffer, især når man håndterer skarpladte våben. Alligevel er det meste af min generation (inklusive mine medgardere) pænt disciplineret. Vi ved nemlig godt, at hvis vi bryder reglerne, så falder hammeren: Det rammer både os selv, vores kolleger og hele Forsvarets omdømme. Medierne har i årtier leveret historier om en ungdom, der tilsyneladende aldrig lærer at tage ansvar. Engang var detrock’n’roll, der truede moralen, siden var det hippier, punkere eller hiphop, der ødelagde de unges opførsel. Myten om, at unge er dovne, udisciplinerede og grænseløse, bliver ved med at spøge, uanset hvordan ungdomskulturen ser ud. I dag er fortællingen den samme, selvom generationerne er skiftet. Her i 2020erne klæber der stadig et billede til os, som om vi kun er ude på fest, stoffer og selvrealisering på de sociale medier, mens samfundssind og pligtfølelse åbenbart hører fortiden til. Men sandheden er langt mere nuanceret, hvilket jeg og mine kammerater i Livgarden er levende eksempler på. »Selvfølgelig er det fuldstændig uacceptabelt at tage stoffer, mens man tjener Forsvaret, og det er vigtigt, at medierne afdækker ulovlig adfærd. Men hvis man dykker ned i tallene, får man et andet perspektiv.«Fold sammenLæs mereFoto: Christian Charisius/AP/Ritzau Scanpix. En overset side af historien er nemlig, at mange unge faktisk er enormt ansvarsfulde – ofte i en grad, der gør os stressede. Ud over at passe skole, arbejde eller værnepligt vil vi også være gode venner, engagerede samfundsborgere og perfekte studerende, samtidig med at vi dyrker motion, er en del af lokalsamfundet og følger med i nyhederne. Ifølgetal fra Den nationale sundhedsprofiler stress og mentale helbredsproblemer problematiske. Det handler ikke om, at vi holder flere fester eller tager flere stoffer, men snarere om et pres for at præstere på alle fronter. Det ses også i Livgarden. Når jeg taler med mine medgardere, kan jeg mærke en næsten hektisk energi af pres: Uniformen skal være skinnende ren, skydetræningen skal gå perfekt, og fysisk form skal være i top. Hver en fejl kan føles skelsættende, for at stå vagt for Kongehuset forpligter. Samtidig vil vi vise, at vi er værdige repræsentanter for den nye generation. I en presset kontekst kan festkultur eller stoffer derfor også blive en slags flugt, om end det er en fatal en af slagsen. Det er ikke et særsyn, at unge tyr til forkerte midler, når ansvaret tynger for meget, og derfor skal vi selvfølgelig også tage stofproblemet alvorligt. Har vi ikke altid hørt, at »den nye generation« er håbløs? Allerede i antikkens Grækenland klagede Sokrates over de unges manglende respekt for autoriteter. I nyere tid er det gentagne gange spået, at samfundet ville kollapse på grund af utæmmet ungdom. Hver ny generation må høre, at de er for vilde, for dovne, for woke eller for forvirrede. Alligevel kører samfundet videre, og unge mennesker finder deres vej. Når nogle få falder igennem eller udfordrer normerne, bliver det ofte gjort til et symbol på et generelt forfald. Men de fleste unge har ingen planer om at placere næsen i en bane af kokain. Det gælder også i Livgarden, hvor man om noget er yderst bevidst om sin rolle i Forsvaret og som beskytter af Kongehuset. I Livgarden – og i det hele taget blandt unge – er den dominerende historie faktisk ofte en anden: I bund og grund vil vi gerne yde vores bedste. Vi møder ind, før solen står op, og vi polerer støvlerne, til de skinner. Vi tager ansvar for vores kammerater, både når der er vagtskifte, og når en af os har det svært privat. For mange er det en æressag at udføre opgaven til punkt og prikke, om det så er en eksamen, et studiejob eller en vagt for Kongehuset. »Vi unge i Livgarden er ikke væsensforskellige fra andre unge, der passer skole, arbejde eller frivilligt foreningsliv. Vi er en broget flok, og nogle træder ved siden af. Men de fleste af os gør et ærligt forsøg på at leve op til det ansvar, der følger både uniformen og den almindelige ungdomstilværelse.«Fold sammenLæs mereFoto: Ida Marie Odgaard/Ritzau Scanpix. Havde dokumentaren fokuseret mere på netop dette flertal, ville folk få et klart billede af, at størstedelen af Danmarks unge – gardere eller ej – ikke ligefrem har en uhæmmet festkultur som førsteprioritet. Men »pligtopfyldende unge løfter i flok« klinger åbenbart ikke lige så fængende som »Livgarden på Stoffer«. I dokumentaren lyder også et forslag om hyppigere stofprøver blandt gardere. Det kan der være argumenter for, hvis man vil udelukke misbrug. Alligevel er det en skam, hvis det ender som den eneste konklusion. For en stribe øgede kontrolforanstaltninger risikerer at sende det signal, at man ikke stoler på de unge mennesker – dem, der i forvejen passer deres pligter til punkt og prikke. Naturligvis skal der være sanktioner og klare regler for at forhindre kokain på kasernerne. Men jeg tror mere på at fastholde et stærkt fællesskab, hvor man sammen sætter grænser og passer på hinanden. En vagtkammerat, der viser tegn på mistrivsel, skal have hjælp, før det udvikler sig til et misbrug. Omsorg og sammenhold rækker ofte længere end en ekstra test. Konfrontation af et misbrugsproblem er også en form for omsorg og viser både loyalitet over for sine kammerater og det ansvar, som Forsvaret har givet os. Vi unge i Livgarden er ikke væsensforskellige fra andre unge, der passer skole, arbejde eller frivilligt foreningsliv. Vi er en broget flok, og nogle træder ved siden af. Men de fleste af os gør et ærligt forsøg på at leve op til det ansvar, der følger både uniformen og den almindelige ungdomstilværelse. Det er måske ikke en sensation, men det er stadig virkeligheden for flertallet. Så derfor vil jeg gerne give dig et ansvar. Næste gang du ser den nyeste mediehistorie om »den vilde ungdom« og bliver forarget, så prøv at lede efter den omkring dig. Min tese er, at du i stedet vil se hende, der bliver oppe om aftenen for at læse sine lektier, dem, der tager en ekstra tørn i foreningslivet, og ham, der rejser sig i S-toget. William Heide er tjenestegørende i Den Kongelige Livgarde ",
        "metadata": {
            "source": "https://www.berlingske.dk/kronikker/han-er-selv-tjenestegoerende-i-livgarden-nu-reagerer-han-paa-tv-2",
            "image_url": "https://berlingske.bmcdn.dk/media/cache/resolve/image_x_large_vertical/image/190/1903432/24916848-rsdagsparade-ved-den-kongelige-livgarde-p-livgar.jpg",
            "publication_time": "Onsdag d. 26. marts 2025, kl. 11.37",
            "author": null,
            "related_links": [],
            "attachments": []
        }
    }
}