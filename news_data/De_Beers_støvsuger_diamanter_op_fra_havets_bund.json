{
    "version": "1.0",
    "document": {
        "id": "https://www_berlingske_dk/business/de-beers-stoevsuger-diamanter-op-fra-havets-bund",
        "title": "De Beers støvsuger diamanter op fra havets bund",
        "content": "Hvad har støvede og beskidte gulve tilfælles med havbunden ved Namibias kyst? Begge får en tur med støvsugeren. Det er dog ikke en helt almindelig støvsuger, men en undervandsmaskine på 285 ton, der suger nogle af verdens mest værdifulde diamanter op fra havbunden på 400 fods dybde – ca. 122 meter. Maskinen er en del af en hav-mineoperation ved navn Debmarine Namibia, som er et joint venture mellem verdens største producent af rådiamanter, De Beers, Anglo American PLC og regeringen i Namibia. I alt består operationen af fem produktionsfartøjer. Mafuta, som er operationens store flagskibsfartøj med undervandsmaskinen om bord, og fire skibe, der borer. Det skriver Wall Street Journal. Selv om havbundens diamanter kun udgør fire pct. af De Beers’ årlige produktion, udgør de 13 pct. af den samlede værdi. Havbundens kostbare diamanter har nemlig den højeste karatpris sammenlignet med De Beers’ andre miner. I gennemsnit ligger en havdiamant på 600 dollar pr. karat, mens prisen på diamanter fra i Jwaneng-minen i Botswana ligger på gennemsnitlig 250 dollar pr. karat. Det er diamantens renhed, der er årsagen til den store forskel. Havbunden er derfor blevet De Beers’ kilde nummer ét til diamanter. Operationer som Debmarine viser, hvordan lukning af ældre miner og den truende globale mangel på diamanter får mineselskaber til at udforske nye teknologier og områder. Diamanterne ligger spredt på havbunden under det øverste lag af grus, og borene går kun halvanden fod ned i havbunden – ca. en halv meter. Ifølge Debmarine er miljøpåvirkningen lille sammenlignet med de landbaserede miner. »Vi river ikke kilometer efter kilometer op fra havbunden. Vores havbund vil komme sig – det er ikke total ødelæggelse. Vi bruger ingen kemikalier og sender alt materiale tilbage igen, undtagen diamanterne,« siger driftschefen for Debmarine, Jan Nel, til Wall Street Journal. Men faktisk ved man ikke særligt meget om havbundens økosystem, og Debmarines teknik afføder da også en del spørgsmål. »Der findes ikke meget viden om virkningen af disse teknikker. Vi ved mere om overfladen af Månen, end vi gør om havets bund,« siger den amerikanske miljøorganisation Center for Biological Diversitys personaleadvokat Emily Jeffers til avisen. Debmarine Namibia har en eksklusiv minedriftlicens til et område på næsten 2.300 kvadratkilometer. I alt er der udvundet mindre end tre pct. af området. Ifølge Debmarine-gruppen gemmer en fjerdedel af området på diamanter, som det vurderes at tage ca. 50 år at udvinde.",
        "metadata": {
            "source": "https://www.berlingske.dk/business/de-beers-stoevsuger-diamanter-op-fra-havets-bund",
            "image_url": "https://berlingske.bmcdn.dk/media/cache/resolve/image_x_large/image/17/173626/15198332-24busdiamanter-160151jpg.jpeg",
            "publication_time": "Søndag d. 23. oktober 2016, kl. 18.15",
            "author": "Malene Kruse",
            "related_links": [],
            "attachments": []
        }
    }
}