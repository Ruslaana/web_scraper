{
    "version": "1.0",
    "document": {
        "id": "https://www_berlingske_dk/boganmeldelser/baseball-boesser-og-boeger",
        "title": "Baseball, bøsser og bøger",
        "content": "Amerikaneren Chad Harbachs debutroman ankommer til Danmark ledsaget af stående ovationer og opvendte tommelfingre. Kollegerne John Irving og Jonathan Franzen roser ham, HBO forbereder en tv-serie baseret på romanen, og The Guardian har »Kunsten at gribe livet« som storfavorit til at vinde sin debutantpris senere på efteråret. I fortællingens centrum står den unge atlet Henry Skrimshander, der en dag bliver opdaget af den karismatiske holdkaptajn fra Westish Colleges middelmådige baseballhold, Mike Schwartz, som hjælper Henry med at få et stipendium til Westish og dermed et plads på holdet, »The Harpooners« - som skolens rektor (og Herman Melville-fan) har døbt holdet. Den provinsielle og forsagte Henry bliver værelses- og holdkammerat med den sofistikerede bøsse, Owen Dunne, og med Mikes kyndige vejledning og Henrys skarpe handske, begynder tingene at gå den rigtige vej for »The Harpooners«. Lige indtil Henry en dag laver et fatalt fejlkast og rektor forelsker sig i den unge Owen - samtidig med at rektors datter Pella dukker op på Westish og falder for - Mike Schwartz! Det lyder mere end handlingsmættet, men hvad der gør »Kunsten at gribe livet« så bemærkelsesværdig, er dens evne til at fortælle en underholdende og rørende historie samtidig med, at Chad Harbach tegner et legende, litterært spor, lige fra rektors forskning i Herman Melville, hans fornavn Guert, der refererer til en Melville-slægtning, og navnet på baseballholdet, der er en cadeau til hvalfangerne i »Moby-Dick«, som jager den hvide hval. I Hardbachs roman er personerne på jagt efter sig selv, med et ønske om at blive voksne - selv i en moden alder. Harbach sender også en kærlig hilsen til J.D. Salingers generationsklassiker fra 1951, »Forbandede Ungdom«. Her har hovedpersonen Holden Caulfield en tilbagevendende drøm om at stå i en rugmark og gribe folk, inden de falder ud over en skrænt. Og Henry læser en bog med netop titlen »Kunsten at gribe livet«, der handler om, hvordan man kan beherske spillet »i marken«. For vi har jo alle brug for en til at gribe, når alting ramler, og vi er i frit fald. Med en usædvanlig veloplagt stil og underspillet, bittersød og melankolsk humor fortæller Chad Harbach en historie om venskab og kærlighed uden at forfalde til sentimentalitet. Desuden er romanen - minus en del skæmmende korrekturfejl - mundret og loyalt oversat til dansk.",
        "metadata": {
            "source": "https://www.berlingske.dk/boganmeldelser/baseball-boesser-og-boeger",
            "image_url": "https://berlingske.bmcdn.dk/media/cache/resolve/image_x_large_vertical/image/60/600991/5676749-baseball-bsser-ogbger---7.jpg",
            "publication_time": "Fredag d. 05. oktober 2012, kl. 23.22",
            "author": null,
            "related_links": [],
            "attachments": []
        }
    }
}