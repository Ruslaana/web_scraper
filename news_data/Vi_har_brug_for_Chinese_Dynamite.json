{
    "version": "1.0",
    "document": {
        "id": "https://www_berlingske_dk/kronikker/vi-har-brug-for-chinese-dynamite",
        "title": "Vi har brug for Chinese Dynamite",
        "content": "Jeg har været på den kinesiske partiskole i Shanghai – der hvor kommunistpartiets ledere bliver trænet til topposter. Det var en spøjs oplevelse for en ærkeliberal, koldkrigsjournalist. Jeg holdt et foredrag om urbaniseringen i København og Shanghai. Det mest interessante var, at jeg fik et lille indblik i den kinesiske ledelsesproces og tankegang. Kinesiske ledere bruger konstant kræfter på at finde metoder, der kan gøre storbyerne mere menneskevenlige og samtidig fastholde væksten og dynamikken, fordi urbaniseringen er gjort til en drivkraft, som eksporten har været det. De suger til sig af erfaring fra udlandet. I Danmark og resten af Europa bruger vi enorme kræfter på at diskutere smådetaljer, men vi får ikke taget et eneste initiativ, der løfter os op over stagnationen. Vi har brug for Chinese Dynamite i stedet for Danish Dynamite. Fælles for kineserne og os er, at det stort set kun er hjerner og hænder, der skaber udvikling for os. Kineserne er åbenbart bedre til det end vi, selv om vi bilder os ind, at vi er verdens mest kreative. De kan skabe en vækst på over syv procent om året, mens vi ligger på 0 eller én procent. Den kinesiske urbanisering skaber millioner af private iværksættervirksomheder, bl.a. i serviceerhvervene, og kineserne sørger samtidig for at skabe ny dynamik i landdistrikterne, så de ikke får forsømte samfund som hos os, der nedlægger skoler, hospitaler og butikker, så de små landsbysamfund dør, og sådan at et lillebitte land får et udkantsproblem. I internet-tiden kan der etableres tusinder af IT-virksomheder og jobs i landsbyer og på herregårde, hvis de lokale levevilkår opgraderes, og hvis trafikforbindelserne til de store bycentre bliver reduceret til maks en time. Mens vi nøjes med at etablere flotte rundkørsler ude på landet og nydelige brostensgader i hyggelige byer. Lige så snart kineserne ser tegn på nedgang, foretager de indgreb fra rentepolitik til skattelettelser og strukturprojekter, men først og fremmest ved at give markedskræfterne mere spillerum. Det er en udvikling, der passer som fod i hose til dansk erhvervsliv. Indtil 2030 skal den vedvarende energi styrkes så meget, at det svarer til USAs nuværende el-produktion eller Kinas energiproduktion fra kulkraftværker. Vi skal erobre en brøkdel af det marked, for at vores lykke er gjort. Private virksomheder får lov at komme med i offentligt-private projekter, f.eks. for at løse poblemerne med et alt for lille el-net. Udenlandske virksomheder kan opbygge gigantiske landbrugsfarme og fødevarevirksomheder. Dansk erhvervsliv har aldrig haft så gode muligheder. Hvorfor går det ikke ind med massive investeringer? Hvorfor hjælper Vestas ikke med at udbygge el-nettet? Det er dog forudsætningen for at kunne sælge vindmøller. Den visionære amerikanske producent af el-biler, Tesla, har indledt et intenst samarbejde med de statslige el-selskaber for at etablere opladestationer. Ellers kan de grønne biler i sagens natur ikke »tankes« op. Der er nogle, der forstår at gebærde sig i Kina, som da A.P. Møller - Mærsk etablerede containerruter og byggede havneterminaler for at fremme den kinesiske eksport. Samtlige danske energivirksomheder kan øge deres vækst i Kina med 15-20 procent om året, hvis de gør som de bedste, f.eks. Grundfos. Vi kan to-tre-doble den danske eksport og investeringer, hvis vi gør en lige så stor indsats som over for Østeuropa og Rusland efter Murens fald. Pensionskasserne bør komme med milliarder på et sølvfad, og fagbevægelsen har lært, at udflytning af produktion til Østeuropa ikke er en trussel. Det har styrket virksomhederne, så de bedre kan leve i en global verden. Vi har fået en god erfaring fra Østeuropa, så nu er tiden inde til, at erhvervslivet, fagbebevægelsen og pensionskasserne giver den en skalle på verdens eneste vækstmarked af betydning – Kina og nogle få andre. Kan vi ikke klare os i Kina, kan vi ikke klare os globalt. Måske skal der være en større satsning på samarbejde, som når 1.400 danske minkfarmere via deres organisation har gjort sig til det suverænt største eksporterhverv, som står for en tredjedel af eksporten til Kina. Hvorfor kan hele industrien ikke hamle op med den indsats? Mink-bønderne har ikke gået på flotte business-skoler, men de har udviklet det kinesiske luksus- og fashionmarked, som ingen anden virksomhed eller branche gør. Hvor er alle de kloge branche- og managementeksperter for industrien og detailsektoren? Danske landmænd har gjort det forrygende i Østeuropa og Rusland med etablering af svinefarme, som har trukket agro-eksport med sig. Kun en enkelt farm er i fuld gang i Kina, men der kunne etableres et helt dansk landbrugssamfund med talrige svine- og malkekvægsfarme, slagterier og agro-virksomheder for milliarder af kroner. Kineserne efterspørger det, for de vil have maksimal kvalitet. Den danske fødevaresektor kan med lethed sælge to-tre gange så meget som minkavlerne og blive lige så stor en business som A.P. Møller, men det sker ikke. Vi kan blive en muldens supermagt, som Novozymes udtrykker det, men newzealænderne stormer foran os. Kinesiske erhvervsfolk skaber fødevaregiganter efter mottoet »fra jord-til-bord«. Det er et dansk motto. Vi bruger det bare ikke i Kina. Er det fordi vi ikke tør? Den danske regering har en strategi om, at vi skal forøge eksporten til vækstlandene med 50 procent fra 2012 til 2017, men midtvejs kan det konstateres, at vi ikke når målet. Ganske vist har der det seneste år været en pæn stigning i eksporten til Kina på fire-seks milliarder kr. Det skyldes hovedsagelig medicinalindustrien. Tal af den art kan få Udenrigsministeriet til at sige, at vi klarer os godt i forhold til de andre EU-lande. Det er bare ikke relevant. Det bringer os ikke ud over stagnationen. De investeringer, som statens investeringsfond, IFU, er involveret i, giver et lige så stort afkast i Kina som i Østeuropa, nemlig på ca. syv procent om året. Det er tal, der bør få alle pensionskassers medlemmer til at kræve, at en del af deres penge skal investeres i Kina. Da Kinas økonomi er tre gange så stor som Østeuropa og Rusland, bør vores engagement i Kina være tre gange så stort som i Østeuropa, men det er ikke tilfældet. At der er potentiale, som tilmed bliver større på vitale områder, er ikke ensbetydende med, at der kun er gyldne tider i Kina. Det er blevet sværere at drive virksomhed i Kina. Vestas, Rockwool og Jysk har slået nogle gevaldige skævere. Mange mindre virksomheder er gået ned med flaget. Det kan afskrække nogle, og det er kun godt, at de frygtsomme bliver hjemme. Man kan ikke skabe succes i Kina med andenrangsfolk og med folk, som ikke kan tænke strategisk og visionært. Kun de bedste mænd og kvinder skal sendes til Kina. Men de gode virksomheder klarer sig fantastisk godt. Som de bedste i verden. Enhver virksomhed må lære af både fejltagelser og succeser. Da Kina i de kommende 35 år vil skabe lige så megen værdi, som Vesten har i dag – ifølge den seneste rapport fra de amerikanske efterretningstjenester – er det altså der, vi skal bruge vores kræfter. Det har også Industriens Fond og Innovationsfonden konstateret efter et projekt for mindre og mellemstore virksomheder. Det er her, tankegangen på partiskolen i Shanghai, China Executive Leadership Academy Pudong, kommer ind i billedet, f.eks. med sit urbaniseringsprogram. Skolen interesserer sig for, hvordan vi i Danmark skaber et attraktivt miljø i København, og hvordan vi løser indvandrerproblemer. De vil gerne vide, hvordan vi undgår folketomme landsbyer på landet. Hvordan reduceres energiforbruget i storbyerne? Hvordan omformes byerne? Hvordan skabes der vækst? Vi har noget at byde på, hvis vi vil, også i urbaniseringen. Det er på høje tid, at de danske erhvervs- og interesseorganisationer og fagbevægelsen sammen med pensionskasserne tager initiativet. Ellers ender vi der, som Den internationale Valutafonds direktør, Christine Lagarde, advarer om: I en ny middelmådighedens æra.",
        "metadata": {
            "source": "https://www.berlingske.dk/kronikker/vi-har-brug-for-chinese-dynamite",
            "image_url": "https://berlingske.bmcdn.dk/media/cache/resolve/image_x_large/image/74/749817/8034571-china-boxing.jpeg",
            "publication_time": "Fredag d. 12. december 2014, kl. 22.30",
            "author": null,
            "related_links": [],
            "attachments": []
        }
    }
}