{
    "version": "1.0",
    "document": {
        "id": "https://www_berlingske_dk/tech-viden/forskere-udvikler-elektronik-med-kortere-levetid",
        "title": "Forskere udvikler elektronik med kortere levetid",
        "content": "Det lyder som et paradoks, at forskere nu arbejder på at designe systemer og apparater med ringere holdbarhed end i dag. Men den begrænsede holdbarhed kan være med til at sænke prisen, og dermed giver det alligevel mening. Det er danske forskere i det nye center CORPE (Center Of Reliable Power Electronics), der skal beskæftige sig med at udvikle billigere elektroniske apparater og mere effektive systemer. Aalborg Universitets Institut for Energiteknik står i spidsen for samarbejdet, hvor også Institut for Fysik og Nano på samme universitet og Institut for Fysik og Astronomi ved Århus Universitet deltager. En af opgaverne er altså at forkorte levetiden i elektroniske produkter – selvom det lyder som en upopulær opgave. \"Vores mission bliver at lave apparater og systemer, der designes præcis til en given levetid. Det er unikt i forhold til i dag, hvor de ofte overdimensioneres i forhold til dét, de egentlig skal holde til, og dermed lever for lang tid i forhold til, hvad der er nødvendigt. Det kan også være modsat: At apparaterne fejler alt for hurtigt, fordi vi ikke har de rigtige værktøjer til rådighed. I begge tilfælde er omkostningerne store,” siger professor Frede Blaabjerg, der skal lede centeret. En rød tråd i projektet er, at designet af løsninger i langt højere grand end i dag skal indrettes efter den påtænkte anvendelse. Resultatet af forskernes arbejde inden for pålidelig effektelektronik skal havne i vindmøller, solceller, brændselsceller og forbrugerelektronik af enhver art. Den samlede investering i centeret bliver på over 90 millioner kroner, hvoraf 40 mio. kr. er bevilliget af Det Strategiske Forskningsråd. Der skal ansættes 15-20 medarbejdere på centeret, som også skal arbejde tæt sammen med industrielle partnere som Danfoss, Grundfos og Vestas.",
        "metadata": {
            "source": "https://www.berlingske.dk/tech-viden/forskere-udvikler-elektronik-med-kortere-levetid",
            "image_url": "https://berlingske.bmcdn.dk/media/cache/resolve/image_x_large/image/80/804362/3429007-skrot.jpg",
            "publication_time": "Onsdag d. 22. december 2010, kl. 11.15",
            "author": null,
            "related_links": [],
            "attachments": []
        }
    }
}