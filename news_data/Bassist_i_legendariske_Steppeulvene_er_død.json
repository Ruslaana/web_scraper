{
    "version": "1.0",
    "document": {
        "id": "https://www_berlingske_dk/samfund/bassist-i-legendariske-steppeulvene-er-dod",
        "title": "Bassist i legendariske Steppeulvene er død",
        "content": "Søren Seirup, bassist i det legendariske rockband \"Steppeulvene\", er død i en alder af 72 år. Det skriver musikmagasinet Gaffa. Søren Seirup spillede i Steppeulvene som bassist fra 1967 til 1970, da bandet blev opløst. Han spillede bas og mundharmonika på bandets album \"Hip\", som udkom i 1967, og som regnes for at være en milepæl i dansk musikhistorie. Forinden havde han i 1964 været med til at danne gruppen Beefeaters.  Efter Steppeulvene spillede han i forskellige andre grupper som \"Hey Joe's Ballonrute\", \"Søren Seirup & Flying Suitcase\" og \"Søren Seirup Rockband\". Steppeulvene satte sig varige spor i dansk musikhistorie. Foreningen af Danske Musikkritikere har stiftet en pris, Årets Steppeulv, opkaldt efter orkestret. Det var musikeren Stig Møller, der sammen med Eik Skaløe dannede Steppeulvene. Eik Skaløe rejste kort tid efter udgivelsen af \"Hip\" til Indien, hvor hans lig og et afskedsbrev senere blev fundet. Steppeulvene blev gendannet flere gange med skiftende besætning - uden dog at indspille nogen plader. Ifølge Gaffa var de sidste år af Søren Seirup's liv præget af nedsat førlighed efter en nakkeoperation og en svær knoglesygdom. Søren Seirup tilbragte ifølge eb.dk de sidste år af sit liv på plejehjem. ",
        "metadata": {
            "source": "https://www.berlingske.dk/samfund/bassist-i-legendariske-steppeulvene-er-dod",
            "image_url": "https://berlingske.bmcdn.dk/media/cache/resolve/image_x_large/image/11/110780/16370323-1.jpg",
            "publication_time": "Torsdag d. 16. februar 2017, kl. 09.45",
            "author": null,
            "related_links": [],
            "attachments": []
        }
    }
}