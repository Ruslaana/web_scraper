{
    "version": "1.0",
    "document": {
        "id": "https://www_berlingske_dk/litteratur/4-stjerner-han-hang-bevidstloes-i-sin-sele-efter-hans-krop-havde-vaeret",
        "title": "4 stjerner: Han hang bevidstløs i sin sele, efter hans krop havde været udsat for en kraft på 50 g",
        "content": "Det er noget af en bedrift. Tænk sig at skrive en jubilæumsbog om et100 år gammelt motorløb, som fanger selv læsere uden benzin i blodet og en ulidenskabelig Opel Crossland i garagen (anmelderens egen bil). Manden bag »Tom Kristensen og Le Mans« er den sportskyndige journalist og forfatter Nils Finderup, hvis grundidé ellers ikke er videre original. Bogen gennemgår slaviskTom Kristensens overlegne karriere år for år, og for præcis 20 år siden skrev Nils Finderup, der dengang var pressechef for den danske racerkører, i grove træk den samme bog – også med Tom Kristensen på forsiden, titlen endda identisk. Men meget kan jo ske på to årtier: Tilbage i 2003 var Tom Kristensens Le Mans-karriere stadig ung, men han havde for længst vundet det 24 timer lange racerløb og nærmede sig den belgiske legende Jacky Ickx’ rekord. I 2023 – godt ni år efter karrierestoppet – står danskeren på det øverste trin i Le Mans mægtige panteon som den mest vindende i racerløbets historie med ni sejre i alt, tre flere end Ickx. Tom Kristensen zoomer helt ind på de afgørende stunder i Audi-sædet, lyse såvel som mørke. I 2007 hang han bevidstløs i sin sele, efter at hans krop havde været udsat for en kraft på 50 g. Hans Audi var kommet ind i et spin, hvorved dækkene skabte et inferno af røg, som gjorde det umuligt for de efterfølgende kørere at se ham. Først torpederede hans holdkammerat Alexandre Prémat ham med næsten 200 km/t. Derefter en bil mere. Lægerne kaldte det et mirakel, at Kristensen overlevede. »Særligt fascinerende er menneskets evige stræben efter teknologisk perfektion; hvor mange grænser der er prøvet af på Le Mans med varierende held.«Fold sammenLæs mereFoto: Gyldendal. Tidligere i karrieren var det også nær gået helt galt: »Jeg mærkede ned gennem rygraden, at jeg ikke længere kunne styre, og hamrede instinktivt bremsen i bund. Selvom der kun gik et splitsekund, føltes det som en evighed, før forhjulene atter ramte underlaget halvvejs ude på græsset. Jeg stirrede direkte ind i betonmuren i Indianapolissvinget, da bilen mirakuløst fandt lidt greb, og jeg med det yderste af dækkene kunne styre uden om muren.« Selvom Tom Kristensens beretninger er levende, næres bogen i mindst lige så høj grad af Nils Finderups sprog og viden, der sætter de årlige slag i den franske provinsby ind i et større billede. »Af alle steder skulle den nye bil (Audi R10,red.) få debut i 12-timersløbet på Sebring. I et biltosset land, hvor måske kun Gud var større end benzin, havde publikum svært ved at tage den nye dieselracer seriøst. At Audi bragte diesel til Sebring, svarede til, at Tønderfestivalen hentede Metallica ind som topnavn.« Heldigvis tillader kronologien – fra dagene som purk ved forældrenes Shell-station i Hobro til Kristensens sidste Le Mans i 2014 – en masse historiske omveje, som vidner om racerløbets sjæl, betydning og store øjeblikke på godt og ondt. Et eksempel på sidstnævnte er tragedien i 1955, da en Mercedes fløj op på tilskuerpladserne og kostede 84 personer livet, en ulykke, der martrede Mercedes i årtier og resulterede i langt højere sikkerhedskrav. Særligt fascinerende er menneskets evige stræben efter teknologisk perfektion; hvor mange grænser der er prøvet af på Le Mans med varierende held. Kampen med maskinen, en historie om stål og finesse, fra 50-60 km/t på racerbanen i 1923 til den bizarre »The Widowmaker« (Porsche 911 Turbo,red.), Tom Kristensens diesel-Audier og nutidens hybridmonstre. Nils Finderup mestrer næsten ubesværet den vanskelige balance både at skrive til de uindviede og kendere af Le Mans. Enkelte steder skal nybegyndere alligevel tage en stor mundfuld kaffe, når forfatteren remser et dusin navne op på én side, eller når Tom Kristensens Le Mans-lingo får frit løb: »Vi kunne se, at bagvognen var et ømt punkt på R8’eren, så da vi kom i spidsen, valgte vi at køre mindre aggressivt på curbs. Dermed kunne vi også gå over til at køre triple-stints for at spare på tiden.« Det grafiske udtryk og den flittige brug af billeder – som heldigvis får lov at fylde – fortætter oplevelsen og gør »Tom Kristensen og Le Mans« direkte indbydende. Den 10. juni gælder det endelig den 100. udgave i verdens største racerløb. Denne bog er din bedste optakt. »Tom Kristensen og Le Mans«Forfatter:Nils Finderup.Sider:272.Pris:380 kronerForlag:Gyldendal",
        "metadata": {
            "source": "https://www.berlingske.dk/litteratur/4-stjerner-han-hang-bevidstloes-i-sin-sele-efter-hans-krop-havde-vaeret",
            "image_url": null,
            "publication_time": "Mandag d. 05. juni 2023, kl. 08.45",
            "author": null,
            "related_links": [],
            "attachments": []
        }
    }
}