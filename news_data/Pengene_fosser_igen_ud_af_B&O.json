{
    "version": "1.0",
    "document": {
        "id": "https://www_berlingske_dk/virksomheder/pengene-fosser-igen-ud-af-bo",
        "title": "Pengene fosser igen ud af B&O",
        "content": "Den danske lyd- og tv-producent Bang & Olufsen har fået et nyt smæld med et tab på 100 millioner kroner i efterårsmånederne på grund af coronanedlukninger i især Kina samt faldende forbrugertillid. Det fremgår af Struer-virksomhedens regnskab, som kom onsdag morgen. Omsætningen i juli-september faldt med 8,2 procent til 612 millioner kroner sammenlignet med sidste år på samme tid. Periodens resultat blev et tab på 100 millioner kroner mod et overskud for et år siden på en million. B&Os administrerende direktør, svenske Kristian Teär, som overtog roret i efteråret 2019, lægger vægt på, at de tre måneder, hvor de makroøkonomiske udfordringer fortsatte, er det mindste kvartal for virksomheden. Han hæfter sig ved, at B&O oplevede »en solid efterspørgsel efter vores produkter«. »Omsætningen blev dog direkte påvirket af regionale nedlukninger og det økonomiske klima i Kina. Derudover var forbrugertilliden i hele Europa påvirket af stigende renter, krigen i Ukraine og højere inflation,« konstaterer B&O-topchefen, som lukkede i Rusland og Belarus, hvilket har kostet et procentpoint på væksten. Samlet set faldt salget af B&O-produkter ude i butikkerne til forbrugere med ni procent, men med store forskelle. I Europa, Mellemøsten og Afrika (EMEA) var tilbagegangen på to procent, i Asien 27 procent, mens den i Nord-/Sydamerika voksede med 14 procent. B&O er også ramt af højere omkostninger som følge af komponenter, som blev indkøbt i slutningen af sidste år, hvor der var mangel på meget i elektronikbranchen, ligesom der er blevet solgt »et større antal øretelefoner til en lavere pris«. Struer-koncernen har indført et generelt ansættelsesstop, skruet ned for forventningerne til produktionen af produkter og indfaset investeringer, men samtidig vil man skrue op for markedsføringen og satsningen på at gøre USA til et kernemarked. Der er også åbnet et nyt kontor i Sofia i Bulgarien, som skal bistå det danske softwareteam, og gode erfaringer fra egne butikker i London betyder, at der i de kommende kvartaler tilsvarende skal åbnes egne butikker i New York og Paris. Trods det store minus fastholder B&O forventningerne for hele året til en omsætningsudvikling i et stort spænd på -4 til +5 procent, og det overrasker en af dem, der følger koncernen tæt. »Det er svære tider og reelt nok lidt overraskende, at de fastholder forventningerne,« konstaterer Per Hansen, investeringsøkonom i Nordnet. Han forudser, at de kommende kvartaler bliver »udfordrende og meget vanskelige«. »Hvis Bang & Olufsen kan komme uskadt igennem dem – undgå store underskud, fastholde deres plan og indtjening og ikke igen skal bede investorerne om ny kapital – vil det alt i alt og med de nuværende udsigter være positivt,« vurderer han. B&O producererbåde fladskærmsfjernsyn i tæt samarbejde med den sydkoreanske elektronikgigant LG Electronics, hovedtelefoner i nu også den ikke helt så dyre ende og højttalere samt senest en Beosound Theatre-lydbar, som kan give kvalitetslyd til alle typer af fladskærmsfjernsyn. Lydbaren havde premiere på Europas største forbrugerelektronikmesse, IFA, i Berlin i begyndelsen af september og står i 50.000 kroner.",
        "metadata": {
            "source": "https://www.berlingske.dk/virksomheder/pengene-fosser-igen-ud-af-bo",
            "image_url": "https://berlingske.bmcdn.dk/media/cache/resolve/image_x_large/image/160/1600022/24223799-pix-beosound-theatre.jpg",
            "publication_time": "Onsdag d. 05. oktober 2022, kl. 10.15",
            "author": "Thomas Breinstrup",
            "related_links": [],
            "attachments": []
        }
    }
}