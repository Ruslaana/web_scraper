{
    "version": "1.0",
    "document": {
        "id": "https://www_berlingske_dk/indland/thomas-oersted-har-haft-mange-symptomer-paa-alvorlige-sygdomme-jeg-var-saa",
        "title": "Thomas Ørsted har haft mange symptomer på alvorlige sygdomme: »Jeg var så bange for døden, at jeg glemte at leve«",
        "content": "Hans blik er opslugt af skærmen. Øjnene gemmer sig i mørke huler og kommer kun frem, når skæret fra telefonen rammer dem. Han sidder sammenkrummet. Så jager det igen. Han tager sig til brystet. I løbet af de sidste par uger har Thomas Ørsted tabt sig over ti kilo. Hver dag sidder han i lædersofaen i sit skur. Han spiser stort set ikke. Det eneste, han indtager, er kaffe og smøger. Om natten ligger han vågen, og når han står op om morgenen, starter nedtællingen til, at han kan gå i seng igen. Når hans kæreste kommer hjem fra arbejde om eftermiddagen, bryder han sammen. Endelig er der et andet menneske, han kan læne sig op ad. Endelig kan han sænke skuldrene en smule. Men så jager det igen. Nu sker det virkelig. Han er jo dødelig syg. Jagene i brystet må være et symptom på blodprop i hjertet. Eller betændelse i hjertesækken (perikarditis). Eller hjertesvigt (hjerteinsufficiens). Eller lungekræft (cancer pulmonis). Sådan gik tre måneder i 2022 i Thomas Ørsteds liv. Han er 55 år. Dette er fortællingen om, hvordan han ligesom tusindvis af andre danskere lever med helbredsangst. Men også svaret på, hvordan han har lært at leve med det. I 2022 fik Thomas Ørsted diagnosen helbredsangst. Men han mener selv, at han har haft det i 35 år.Fold sammenLæs mereFoto: Søren Lorenzen. Tre måneder inden Thomas Ørsteds helbredsangst tog over, og han ikke kunne bevæge sig ud af sit hjem, blev hans hund, Diva, syg. Han kalder Diva for sin minipsykolog. Hun havde været ved hans side i mange år og hjulpet ham, når det blev allersværest. »Hun kunne altid mærke, når der var noget. Jeg har meget svært ved at være omsorgsfuld over for mig selv, men det kunne hun. Det er hende, der holdt mig oppe gennem årene.« Da Diva havde været syg i nogle dage, tog han hende til lægen. Hun havde kræft og kun få måneder tilbage at leve i. Alt smuldrede. Thomas har helbredsangst ligesom tre til fire procent af den danske befolkning, hvilket svarer til mellem 180.000 og 240.000 danskere. Og det anslås, at en til to procent af befolkningen er ramt i en sådan grad, at det kræver behandling, viser tal fra Aarhus Universitetshospital. Mennesker med helbredsangst er optaget af deres helbred i en overdreven grad. De frygter hele tiden at blive ramt af alvorlig sygdom og tolker normale kropslige fornemmelser som faresignaler. Mange oplever, at bekymringerne om sygdom er svære at kontrollere. På trods af gentagne somatiske undersøgelser og lægens forsikringer om, at alt er normalt, bliver man kun beroliget kortvarigt. Lisbeth Frostholm, professor i sundhedspsykologi og ledende psykolog på Aarhus Universitetshospital, forklarer, at helbredsangst i nogle tilfælde kan være livsinvaliderende: »Helbredsangst kan være så hæmmende, at nogle har svært ved at passe deres arbejde. Flere beskriver, at de slet ikke kan være i deres egen krop, når angsten er på sit højeste. Vi ser patienter, der ringer 112, fordi de er overbeviste om, at de får et hjerteanfald. Angsten kan fylde alt, og det kan være ekstremt pinefuldt.« I 2022 satte hunden Divas død gang i en indre kædereaktion, der skubbede til Thomas Ørsteds helbredsangst.Fold sammenLæs mereFoto: Søren Lorenzen. Efter Divas diagnose kom Thomas Ørsted hver dag hjem fra arbejde med en knude i maven. Han frygtede at finde Diva livløs på gulvet. Knuden i maven tog langsomt til og forplantede sig som et konkret fysisk tryk ved hans højre nyre. Det var ikke længere kun, når bekymringerne om Diva trængte sig på. Den var der hver dag. Hele tiden. »Hvad nu, hvis jeg også har fået kræft?« sagde hans tanker. Angsten slog rødder. Han var nødt til lige at være sikker, selvom han godt vidste, at det kun ville gøre angsten værre. Han søgte på Google. Men ikke nok med det. »Jeg skal have sådan et stykke papir. Jeg skal have sådan et stykke papir, når jeg går,« gentog han febrilsk til sin kæreste i venterummet på hospitalet, hvor han havde fået tid til en tarmundersøgelse. Han var sikker på, at han havde kræft ligesom Diva. Han havde set, at de patienter, der skulle undersøges nærmere, blev kaldt ind i et lokale til samtale, mens dem, der er raske, fik en lille seddel, hvor der stod, at alt så fint ud. Han sikrede sig den lille lap papir som bevis på lægernes ord. Nu havde han det sort på hvidt: Han havde ikke kræft. Endelig kunne han ånde lettet op. Men der gik ikke mange dage, før sedlens beroligende effekt alligevel blev erstattet af tvivl, og den indre stemme tog over igen. »Er lægerne nu helt sikre på det, de har set? Hvad nu, hvis de ikke har kigget ordentligt efter?« »Sagde de bare, at jeg er rask for at berolige mig, fordi de ved, hvordan jeg er?« Divas død nogle måneder efter tarmundersøgelsen bliver begyndelsen på de tre værste måneder i Thomas Ørsteds liv. Han oplevede jag i brystet. Angsten for dødelig sygdom var altoverskyggende. Han var besat af frygten. Han blev sygemeldt fra sit arbejde og sad de fleste dage i sit skur, hvor han søgte på internettet efter de symptomer, han oplevede. Thomas Ørsted søgte tilflugt i sit skur, da hans helbredsangst var på sit højeste.Fold sammenLæs mereFoto: Søren Lorenzen. Da det var værst, skrev han til sin læge tre-fire gange om ugen. Hver dag var et indre tovtrækkeri mellem, hvad Thomas Ørsted oplevede som kroppens desperate skrig om hjælp, og lægernes forsikring om, at han ikke var dødelig syg. Han spiste ikke. Sov ikke. Bevægede sig ikke uden for hjemmets vægge. Og på to uger tabte han sig næsten ti kilo. »Divas sygdom triggede min egen sygdom. Det har noget at gøre med efterår og løvfald, pis og lort, død og forfald. Hendes død gjorde mig bevidst om min egen skrøbelighed.« Thomas' blå øjne er blevet blanke og har fået et gråligt skær, mens han genkalder sig episoden for over to år siden: Den indre kamp mellem kroppens råb om hjælp og hans rationelle tanker. De uendelige nætter, hvor han vendte og drejede sig for at finde ro i sin rastløse krop. Dagene alene i det mørke skur. Frygten for at dø. Og måske det værste af det hele: den skam, han følte, når han ikke kunne være mand for sin kæreste. »Jeg havde enormt dårlig samvittighed, når hun havde været på arbejde hele dagen, og det første, hun hørte, når hun kom hjem, var mig, der hylede. Hvordan er det så ikke lige at være hende?« Nogle gange gemte han sig, når han kunne høre, at hun kom hjem, fordi han var så flov over den tilstand, hun skulle finde ham i. Andre gange holdt han bare igen med at hilse på hende, selvom han havde lyst til at storme hende i møde og kaste sig over hende med alle sine bekymringer. I stedet åndede han lettet op for sig selv, for endelig var hun hjemme, det eneste menneske, der rigtigt forstod ham. »Jeg var ligesom et barn, der kun kunne holde gråden tilbage, indtil jeg så min mor.« Lisbeth Frostholm forklarer, at helbredsangst ofte er forbundet med større skam end andre angstlidelser. »Den her form for angst forbindes stadig med forestillingen om, at man er hypokonder og bare skal tage sig sammen. Mange oplever især skam over den måde, de bruger deres pårørende til at berolige sig selv, fordi de føler, at de bliver en belastning for dem omkring sig.« Hun tilføjer, at skamfølelsen kan hænge sammen med en begrænset viden om helbredsangst: »Jeg tror, en af årsagerne til, at så mange oplever skam, er, at de går rundt og tror, at de står helt alene med deres tanker og bekymringer, men i virkeligheden er det utroligt almindeligt at have helbredsangst.« Thomas Ørsted blev diagnosticeret med helbredsangst i 2022, men han har levet med lidelsen i over 35 år, fortæller han. Thomas Ørsted fortæller selv, at hans helbredsangst har sine rødder helt tilbage i 80erne.Fold sammenLæs mereFoto: Søren Lorenzen. Vi skal helt tilbage til midt-80erne, hvor frygten for sygdom første gang blev så voldsom, at den satte grænser for hans liv. Han var i slutningen af sine teenageår. Som mange andre var han rædselsslagen for aids, for en hiv-test var lig med en dødsdom. Frygten for at blive smittet tog til dag for dag. Egentlig ville han helst ikke ud i offentligheden. Når han alligevel bevægede sig ud, føltes det, som om der var spor af blod overalt. Mikroskopiske partikler, der truede med at komme i kontakt med hans hud. Han tror selv, at det er frygten for aids dengang i 80erne, han har båret med sig videre i livet. Thomas Ørsted mener selv, at hans helbredsangst er forbundet med frygten for aids i 80erne. Her er et foto af ham fra dengang.Fold sammenLæs mereFoto: Privatfoto. Efter at helbredsangsten overtog ham helt i 2022, begyndte han til psykolog, og han føler, at det har hjulpet ham virkelig meget. Lisbeth Frostholm har været med til at udvikle en landsdækkende internetbehandling af helbredsangst på Aarhus Universitetshospital. Hun forklarer, at man tidligere havde en idé om, at helbredsangst ikke rigtig kunne behandles, men at det har ændret sig de seneste årtier, hvor flere undersøgelser har vist, at helbredsangst kan behandles effektivt. »Vi kan virkelig gøre en forskel og hjælpe mange med de her metoder til at få det meget bedre – og få det bedre med bare at være i deres kroppe. Det er jo en kæmpe befrielse.« Det har det også været for Thomas I dag er det sjældent, at helbredsangsten får lov til at styre Thomas' tanker. Men når den gør, har han fundet en læge, der ved præcis, hvordan hun skal formulere sig, så han ikke sår tvivl om hendes ord, når han kommer hjem. Noget andet, der har hjulpet Thomas til at nå dertil, hvor han er i dag, er Facebook-grupper, hvor han har kunnet skrive med andre i samme situation som ham. Grupperne hedder blandt andet »ANGST FORUM« og »Stress, angst og depression«. Thomas husker en aften, hvor han havde det rigtig skidt. Tankerne kredsede hele tiden om hans hjerte. Han var bange. Pludselig faldt han over et opslag i gruppen. »Jeg følte en enorm befrielse, da jeg læste opslaget. Pludselig blev jeg bevidst om, at jeg ikke var den eneste, der havde det svært, at jeg ikke var alene. Det gav mig et helt nyt håb.« Efter det besluttede han at gøre det samme og dele det håb, han følte, med andre. Her er et opslag, som Thomas Ørsted delte i gruppen »ANGST FORUM« på Facebook.Fold sammenLæs mere I dag bruger Thomas næsten ikke længere grupperne. Og når han ser tilbage på de over 35 år, han har kæmpet med helbredsangsten, ærgrer han sig over al den tid, han har spildt på at bekymre sig. »Det værste ved helbredsangst er, at man ikke lever fuldt ud. Det er jo torskedumt. Vi er her jo i forholdsvis kort tid, så vi har jo kraftedeme en pligt til at få det bedste ud af det. Jeg har bekymret mig i enormt mange år om noget, jeg nu kan se aldrig kom. Jeg var så bange for døden, at jeg glemte at leve.« I grupper på Facebook fandt Thomas Ørsted ud af, at der var mange andre, der havde det ligesom ham. Her delte han også sine egne erfaringer.Fold sammenLæs mereFoto: Søren Lorenzen.",
        "metadata": {
            "source": "https://www.berlingske.dk/indland/thomas-oersted-har-haft-mange-symptomer-paa-alvorlige-sygdomme-jeg-var-saa",
            "image_url": null,
            "publication_time": "Lørdag d. 04. januar 2025, kl. 16.07",
            "author": null,
            "related_links": [],
            "attachments": []
        }
    }
}