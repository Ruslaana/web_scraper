{
    "version": "1.0",
    "document": {
        "id": "https://www_berlingske_dk/kommentatorer/opsang-til-den-gudloese-konservative-mand",
        "title": "Opsang til den gudløse, konservative mand",
        "content": "Det er nogle år siden, at jeg første gang begyndte at spekulere over fænomenet. Det faldt mig ind, at påfaldende mange konservative mænd skriver og taler om kristendom som noget uhyre vigtigt, men uden selv at tro på Gud. Jeg kunne nævne mange, men da man ikke uden indbydelse bør kommentere andres trosliv, må man vente, til de selv indleder samtalen. Det har to af dem nu gjort. Historiker Mikael Jalving og journalist Rasmus Ulstrup Larsenfortæller i Weekendavisen, hvordan de opfatter kristendommen som vital for vores kultur, hvormed de tilslutter sig navne som psykolog Jordan B. Peterson, der i sit virke øser af kristen visdom, og historiker Tom Holland, der i bogen »Herredømmet« ophøjer kristendommen som den altafgørende, humane nerve i Vesten. Men ingen af dem tror vist selv på, at Gud findes, og disse debatterende, konservative mænd synes mest at opfatte kristendom som en god fortælling og en kulturel byggeklods, der styrker helheden, men ikke for dem personligt udgør hjerteblod. De er fanget i krydsfeltet mellem den moderne, rationelle verdensforståelse og en klar fornemmelse af, at vores civilisation i længden står og falder med meget mere end netop den. Problemet er, at disse konservative mænd, der forstår så meget og tror så lidt, kan fremme en flad instrumentalisering af kristendommen, hvor marven pilles ud, altså, troen på syndighed, frelse og evigt liv, mens kun den ydre konstruktion står tilbage. Det bekymrer, for hvis ikke den, der ophøjer kristen tradition, før eller siden forholder sig personligt til troen, vil de mange ord om kristendommens betydning gradvist blive tomme. Et folks fælles, kristne bevidsthed næres af, at nogen bliver ved med at tro på den guddommelige sandhed, og mange konservative stemmer står i dag dér, hvor man elsker at kritisere folkekirken for dens slaphed, mens man belejligt anklager tidsånden for at gøre det ekstra svært selv at skulle forholde sig til tro. Det er, som om man vil have ryggen fri, og Rasmus Ulstrup Larsen siger i interviewet: »Når først muligheden for ikke at tro er på radaren, kan man ikke undslippe den. Det er et postmoderne vilkår.« Ja, det er det, men glem ikke, at det altid har været svært for mennesket at tro. Bibelen handler fra først til sidst om vores tvivl og hovmodige forstand, og vi skal være varsomme med at gøre det postmoderne vilkår til en undskyldning for nærmest at opgive tanken om at kunne tro. For man kan altid opsøge det, man aner, at man har brug for, ligesom man opsøger kunst, naturoplevelser eller cykelløb, som Mikael Jalving elsker så højt. Man kan opsøge det, der fører til selverkendelse, livsfylde og fred i sjælen, og hvis man aner, at kristendommen har med dette at gøre, må man opsøge den. Præcis som det har været menneskets vilkår, lige siden Jesus blev født i verden. Derfor er der brug for et opråb til de konservative mænd, der så ofte taler om kristendom, men ikke selv tror på dens sandhed, mens de til gengæld elsker at ironisere over kirkens brodne kar. Som det også sker i artiklen i Weekendavisen. Jeg har en bøn til dem. Hold nu op med at skælde ud på de præster, der blamerer sig med poppede indfald eller ligefrem afskrivning af opstandelse og evighed. Det er pinligt ja, men støt dog dette lands største fæstning for åndelighed, der også er fyldt med utrættelige præster, der årti efter årti ryster sarkasme, platte ateistiske angreb og kulturradikal arrogance af sig og forkynder og døber og trøster. Hvad enten vi sørger over noget i vort eget liv eller forfærdes over en grusom krig. Vi står ved punktet, hvor enhver, der opfatter kristendommen som afgørende vigtig, må overveje sin egen religiøse position og meget gerne gå i gang med at læse bogen »Det er kristendom« af C.S. Lewis. Her sammenligner den store forfatter menneskets gudløse tilstand med et midlertidigt ophold i husets entré, og han skriver: » … du må betragte det som en ventetid, ikke som en campingferie. Du må blive ved med at bede om lys, og du må selvfølgelig allerede i entreen begynde at adlyde de regler, som er fælles for hele huset.« Påskemorgen forlader Jesus graven og grundfæster det kristne hus i verden, og det er kvinderne, der som de første opdager det. Set i lyset af de mange, konservative mænd, der i dag kredser om kristendommen uden at træde ind i huset, spørger man sig selv, om det mon faktisk mest er kvinderne, der skal bære troen videre. Ikke blot påskemorgen, men også på lang sigt. Glædelig påske. Sørine Gotfredsen er sognepræst og journalist",
        "metadata": {
            "source": "https://www.berlingske.dk/kommentatorer/opsang-til-den-gudloese-konservative-mand",
            "image_url": "https://berlingske.bmcdn.dk/media/cache/resolve/image_x_large_vertical/image/153/1538336/24065514-konservativ-mand.jpg",
            "publication_time": "Søndag d. 17. april 2022, kl. 10.00",
            "author": "Sørine Gotfredsen",
            "related_links": [],
            "attachments": []
        }
    }
}