{
    "version": "1.0",
    "document": {
        "id": "https://www_berlingske_dk/politik/regeringen-vil-goere-sundhedsdata-til-eksporteventyr",
        "title": "Regeringen vil gøre sundhedsdata til eksporteventyr",
        "content": "Data fra sundhedsvæsnet skal spille en nøglerolle i regeringens strategi for at øge eksporten i det, der kaldes life science-branchen. Den dækker over virksomheder inden for blandt andet det farmaceutiske, bioteknologiske og medicinske område. De danske virksomheder har ifølge erhvervsminister Simon Kollerup (S) en global styrkeposition på det felt. Det er den styrkeproduktion, som regeringen vil beholde og udvide med sin strategi. Strategien består af en lang række elementer, hvoraf flere af dem drejer sig om, hvordan de store danske registre med sundhedsdata kan føre til bedre forskning og de bedst mulige sundhedsprodukter. »De danske sundhedsdata er helt unikke, fordi mange sundhedsregistre dækker hele befolkningen over mange år og kan kobles på tværs af datakilder,« skriver regeringen i strategien. Strategien er allerede finansieret med 70 millioner kroner årligt til og med 2023 via finansloven. Derudover er der en pulje på 30 millioner kroner i årene 2022 og 2024. Strategien er fredag blevet præsenteret på et pressemøde i Dansk Industri. Her fremhævede erhvervsminister Simon Kollerup muligheden for, at de danske sundhedsdata kan skabe grobund for arbejdspladser i Danmark, mens sundhedsminister Magnus Heunicke (S) pegede på, at strategien også gerne skal føre til en højere kvalitet i behandling. Selvom strategien høster ros fra erhvervslivets organisationer, er der dog et element, som de savner i strategien. I 2020 og i 2021 er det såkaldte forskningsfradrag på 130 procent med et loft for merfradrag på 50 millioner kroner. Den ordning har Dansk Industri tidligere talt for gøres permanent. Igen fredag slog Dansk Industris administrerende direktør, Lars Sandahl Sørensen, til lyd for, at det blev gjort økonomisk mere attraktivt at placere investeringer i forskning i Danmark. »Senere håber jeg, at regeringen vil tage initiativ til at gøre forskningsfradraget permanent og hæve loftet på merfradrag.« »På den måde kan politikerne sikre, at danske og udenlandske investeringer bliver lagt i Danmark,« siger han i en skriftlig kommentar. /ritzau/",
        "metadata": {
            "source": "https://www.berlingske.dk/politik/regeringen-vil-goere-sundhedsdata-til-eksporteventyr",
            "image_url": "https://berlingske.bmcdn.dk/media/cache/resolve/image_x_large/image/141/1411625/23719665-.jpg",
            "publication_time": "Fredag d. 16. april 2021, kl. 09.47",
            "author": null,
            "related_links": [],
            "attachments": []
        }
    }
}