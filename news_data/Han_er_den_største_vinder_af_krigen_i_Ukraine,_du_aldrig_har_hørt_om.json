{
    "version": "1.0",
    "document": {
        "id": "https://www_berlingske_dk/internationalt/han-er-den-stoerste-vinder-af-krigen-i-ukraine-du-aldrig-har-hoert",
        "title": "Han er den største vinder af krigen i Ukraine, du aldrig har hørt om",
        "content": "Lige siden han var barn, har den 62-årige diktator haft ét stort mål i livet: Han ville ikke gøre sin far flov. »Jeg har altid prøvet at undgå at gøre noget, som han skulle lide under,« sagde den unge Ilham Alijev i sit første interview, da han for mere end 20 år siden overtog magten i olielandet Aserbajdsjan fra sin far. Dette forår er han endelig trådt ud af Hejdar Alijevs skygge. Han har gjort det, som hans far i sin tid lovede aserbajdsjanerne, men aldrig selv nåede at opfylde: Han har fået kontrol med hele Aserbajdsjans internationalt anerkendte territorium. Han har besejret arvefjenden Armenien. Og han har sendt de russiske styrker hjem. Men det mest forbløffende af det hele er, at diktatoren stadig bliver taget imod med åbne arme i både Bruxelles og Moskva, selv om han undervejs både har begået krigsforbrydelser, angrebet sit demokratiske naboland Armenien og dræbt russiske fredsbevarende soldater. Du kender ham måske ikke. Men lige nu ligner Ilham Alijev en af de største vindere af krigen i Ukraine. Tysklands kansler, Olaf Scholz (i midten), tager imod Aserbajdsjans præsident, Ilham Alijev (th.), under sikkerhedskonferencen i München i år. Til venstre står Armeniens præsident, Nikol Pasjinjan, der hidtil forgæves har bejlet til Europa om beskyttelse fra Aserbajdsjan.Fold sammenLæs mereFoto: Sven Hoppe/AFP/Ritzau Scanpix. Da Ilham Alijev i 2003 tog over fra sin far, var det på ingen måde givet, at han kunne holde sig på posten – eller bare holde landet fra at falde fra hinanden. Faren, Hejdar Alijev, var den stærke mand, der havde holdt sammen på det hele i fire årtier. Først som chef for Aserbajdsjan-afdelingen af den sovjetiske spiontjeneste KGB i 1960erne. Så i 20 år som leder af Kommunistpartiets centralkomité i hovedstaden, Baku. Og fra 1993 som den præsident, der kunne samle stumperne i det fattige, men nu uafhængige Aserbajdsjan. I en alder af 80 år døde Hejdar Alijev i 2003 af hjerte- og nyreproblemer. Samme år nåede han at videregive magten til sin 41-årige søn, Ilham Alijev.Fold sammenLæs mereFoto: Oktai Mamedov/AFP/Ritzau Scanpix. Sønnen, Ilham Alijev, derimod var en ung playboy af en rigmandssøn. Hele sit liv havde han fået lige, hvad han pegede på. Han kunne lide damer og kasinoer, fortalte en af hans venner dengang til The Washington Post. Rygtet ville vide, at Ilham Alijev havde spillet så mange millioner væk, at det var årsagen til, at hans far i 1998 forbød alle former for hasardspil. Det benægtede præsidenten selv. Men der var en udbredt frygt for, at den 41-årige Ilham Alijev ikke ejede den rå vilje til magten, der skulle til. Måske var det den samme uro, Alijev den ældre forsøgte at mane i jorden, da han i sommeren 2003 lå dødssyg på en militærklinik i Tyrkiet med Ilham ved sin side. »Min far sagde til mig: »Jeg tror på dig. Jeg er sikker på, at du nok skal klare det hele«,« genfortalte Ilham Alijev isit første interview ved magten. »Jeg svarede, at jeg ikke ville svigte ham.« Heldet var imidlertid med Ilham Alijev – og det har det været stort set lige siden. I 2003 brød krigen i Irak ud, og oliepriserne steg til himmels. Det olie- og gasrige Aserbajdsjan fulgte med. Pengene brugte Ilham Alijev som det første til at opbygge en moderne hær, der kunne sikre hans egen magt – og en dag sikre sejr over arvefjenden, Armenien. Og som det andet satte han gang i det, der er blevet kendt som »kaviardiplomatiet«. Aserbajdsjan har en mildt sagt tvivlsom profil, når det kommer til demokrati og menneskerettigheder. Ilham Alijev har selv fået ændret på forfatningen, så han kan genopstille som præsident et uendeligt antal gange. Senest genvandt han i februar posten med 92 procent af stemmerne. Aserbajdsjans præsidentpar, Ilham og Mehriban Alijev. Mehriban er uddannet øjenlæge, men er i dag landets vicepræsident.Fold sammenLæs mereFoto: Andrej Isakovic/AFP/Ritzau Scanpix. På frihedsindekset fra organisationen Freedom House ligger Aserbajdsjanlavere end Saudi-Arabien, Somalia og Gaza-striben. Kritiske journalister mister jævnligt livet. I 2021 fik en aserbajdsjansk blogger i Frankrignær skåret sin tunge af. På korruptionsindekset fra Transparency International ligger dedårligere end Ruslandog Den Centralafrikanske Republik. Berlingske har selv været med til at afsløre, hvordanAserbajdsjan og Alijev-familien har været helt centrale i de hvidvaskskandaler, der blandt andet har plaget Danske Bank. Hans egen familie har stukket gigantiske formuer til side. Alenei London ejer de bygninger for omkring fire milliarder kroner, viser lækkede dokumenter. Men takket være »kaviardiplomatiet« har det aldrig for alvor skabt problemer for præsidentfamilien. I Europarådet, som skal holde øje med menneskerettigheder, ermindst 18 europæiske politikereog et ukendt antal embedsmænd blevet overøst meddyre silketæpper, guld, sølv, pengegaver – og selvfølgelig kaviar. Aserbajdsjan har været vært for prestigiøse internationale begivenheder som Eurovision i 2012 og Champions League-finalen i fodbold i 2019. Og nu til november følger den største af dem alle sammen: FNs store klimakonference, COP29. Men selv korruptionen kan ikke forklare, hvorfor Ilham Alijev i dag er mere inde i varmen end nogensinde i både Vesten og Rusland. I 2020 iværksatte Ilham Alijev sit hidtil største sats nogensinde. En morgen i september satte Aserbajdsjanet massivt angreb ind mod udbryderrepublikken Nagorno-Karabakh. Det var en konflikt, der strakte sig tilbage til Sovjetunionens sammenbrud. Dengang var det de etniske armeniere, der kunne rykke ind stort set uden modstand, mens den unge aserbajdsjanske hær faldt fra hinanden, så Ilham Alijevs far var tvunget til at indgå en ydmygende våbenhvile. Denne gang var det armenierne, der var chanceløse. I første omgang erobrede aserbajdsjanerne halvdelen af regionen. Og i september 2023 gjorde de arbejdet færdig, da de på én dag tvang resten af regionen til overgivelse og sendte stort set hele den karabakh-armenske befolkning på flugt. Det var et klokkeklart eksempel på etnisk udrensning. Der vartalrige eksempler på krigsforbrydelser.  Azerbaijani President Ilham Aliyev today, at a newly opened exhibition displaying the helmets of Armenian soldiers killed in last year's Second Karabakh Warpic.twitter.com/MKM20EsS15 Men i Vesten var reaktionerne nærmest ikkeeksisterende. I Rusland herskede der nærmest en form for skadefryd – og det til trods for, at Aserbajdsjan kom til at dræbe fem russiske fredsbevarende soldater i processen. Ikke alene var det lykkedes Ilham Alijev at løfte arven fra sin far og omskrive Europas grænser. Det var også lykkedes ham at gøre det uden at lægge sig ud med hverken Rusland eller Vesten. En god del af forklaringen skal findes i krigen i Ukraine, som har sat gang i et decideret kapløb mellem EU og Rusland i Kaukasus-regionen. Europa-Kommissionen har aftalt at fordoble importen af naturgas fra Aserbajdsjan. Men endnu vigtigere er Aserbajdsjan blevet knudepunkt i en ny transportkorridor af varer mellem Kina og Europa. Den såkaldte Midterkorridor er den geografisk korteste rute mellem de to områder. Den har været i brug siden 2017. Aserbajdsjan ligger strategisk godt for både Europa og RuslandFold sammenLæs mereFoto: Kenneth Holm-Dahlin. Men nu, hvor der er lagt store sanktioner på varehandlen gennem Rusland,er der blevet brug for at udvide den markant, skriver Kaukasus-eksperten Thomas de Waal i en analyse i Foreign Affairs. På samme måde har Rusland brug for Aserbajdsjan til at etablere sin egen nye handelsrute uden om Europa. Den såkaldte Internationale Nord-Syd Transportkorridor (INSTC) skal gå fra Sankt Petersborg i Rusland til Mumbai i Indien. Når den står færdig i 2027, vil den haveafkortet fragttiden fra 30-45 dage til blot ti dagemellem de to byer, har Ruslands præsident, Vladimir Putin, erklæret. Den vil samtidig sikre Rusland markant bedre landforbindelser til Iran, der er blevet en vigtig våbenleverandør for Putin under krigen i Ukraine. Det store ubekendte spørgsmål er, om gambleren Ilham Alijev har tænkt sig at indløse gevinsten, mens han stadig er i plus. Med erobringen af Nagorno-Karabakh har Aserbajdsjan for første gang fået kontrol med hele sit internationalt anerkendte territorium. Det er det store fælles, nationale projekt, som hele landet har kunnet enedes om. Men hvis først der bliver fred med Armenien, den store historiske fjende, er risikoen, at aserbajdsjanerne begynder at koncentrere sig om mere nære problemer somstigende priser og galopperende ulighed, skriver den britiske tænketank RUSI i en analyse. Landets store rigdomme på olie og gas er bestemt ikke kommet alle til gode. »I sidste ende er Alijev ikke interesseret i fred,« konstaterer RUSI.  Diktatoren er allerede begyndt at varme op til det næste militære sats. I maj blev Armenien presset til atovergive fire landsbyer til Aserbajdsjan. Næste skridt bliver den såkaldte Zangezur-korridor, der skal gå tværs gennem det sydlige Armenien. Der er tale om en 43 kilometer lang transportkorridor, der skal forbinde Aserbajdsjan med enklaven Nakhitjevan, der også er Ilham Alijevs fars føderegion. Hvis ikke Armenien afgiver Zangezur frivilligt, har Ilham Alijev erklæret sigklar til at tage den med magt. Ruslands præsident, Vladimir Putin, har erkendt sin nye rolle i Aserbajdsjan. Før var russiske soldater med til at sikre russisk indflydelse. Nu er de erstattet af økonomiske interesser og et mere ligeværdig forhold til præsident Ilham Alijev.Fold sammenLæs mereFoto: Pavel Bednyakov/AFP/Ritzau Scanpix. Men der er også en risiko for, at det store naboland Iran pludselig blander sig militært. Iran har flere gange advaret Aserbajdsjan mod at komme for godt i gang. Hvis Iran får afskåret sin grænse til Armenien,kan det ifølge nogle analytikere blive den røde streg, der får præstestyret til at sende sine egne soldater ind. Og så er Alijev pludselig løbet tør for held. Emil Rottbøll er Berlingskes Rusland-korrespondent",
        "metadata": {
            "source": "https://www.berlingske.dk/internationalt/han-er-den-stoerste-vinder-af-krigen-i-ukraine-du-aldrig-har-hoert",
            "image_url": "https://berlingske.bmcdn.dk/media/cache/resolve/image_x_large/image/181/1810769/24738305-this-handout-picture-released-on-november-24-2020.jpg",
            "publication_time": "Søndag d. 07. juli 2024, kl. 13.38",
            "author": "Emil Rottbøll",
            "related_links": [],
            "attachments": []
        }
    }
}