{
    "version": "1.0",
    "document": {
        "id": "https://www_berlingske_dk/virksomheder/hvedepriserne-stiger-efter-nye-russiske-angreb",
        "title": "Hvedepriserne stiger efter nye russiske angreb",
        "content": "Priserne på hvede steg onsdag efter russiske angreb på en vigtig udskibningshavn i Ukraine. Russiske styrker angreb tirsdag aftenhavneinfrastruktur i den sydukrainske storby Odesa, oplyser den regionale guvernør. Den er kritisk for Ukraines eksport af hvede. Frygten for, at angrebet kan få indflydelse på forsyningerne fra verdens femtestørste eksportør af hvede, afspejlede sig straks onsdag i hvedepriserne, som steg til det højeste siden 16. november, skriver den britiske finansavis Financial Times. Tirsdag advarede FNs fødevareprogram (WFP) om, at Ukraines hvedeproduktion risikerer ikke at kunne stå mål med både den hjemlige og udenlandske efterspørgsel i de kommende år, hvis de russiske angreb mod landets kornproduktion og havnefaciliteter omkring Sortehavet fortsætter. Siden midten af juli har der ifølge FNs menneskerettighedsorganisation, OHCHR, været 31 dokumenterede russiske angreb på Ukraines hvedeproduktion og eksportfaciliteter. 28 af disse ramte områder i og nær Odesa. Ifølge WFP stod Ukraine, før den russiske krig blev indledt 24. februar 2022, for ni procent af verdens hvedeeksport, 15 procent af majseksporten og 44 procent af eksporten af solsikkeolie. Det lykkedes at indgå en aftale mellem verdenssamfundet og Rusland, som sikrede, at næsten 33 millioner tons korn kunne eksporteres over Sortehavet uden risiko for at blive mål for angreb. FNs generalsekretær, António Guterres, sagde dog tidligere i november, at det bliver svært at genoptage sortehavsaftalen. I august oprettede Ukraine en midlertidig eksportkorridor, så landbrugsvarer kunne eksporteres på anden vis. Over 700.000 tons korn er fragtet ud af Ukraine på denne måde, skriver nyhedsbureauet Reuters.",
        "metadata": {
            "source": "https://www.berlingske.dk/virksomheder/hvedepriserne-stiger-efter-nye-russiske-angreb",
            "image_url": "https://berlingske.bmcdn.dk/media/cache/resolve/image_x_large_vertical/image/173/1738570/24577965-file-photo-wheat-grain-is-loaded-into-the-cargo-v.jpg",
            "publication_time": "Onsdag d. 22. november 2023, kl. 14.33",
            "author": "Thomas Breinstrup",
            "related_links": [],
            "attachments": []
        }
    }
}