{
    "version": "1.0",
    "document": {
        "id": "https://www_berlingske_dk/virksomheder/jan-leschly-klar-for-bestyrelsen-i-maersk-selskab",
        "title": "Jan Leschly klar for bestyrelsen i Mærsk-selskab",
        "content": "Jan Leschly er i dag bestyrelsesformand og managing partner i Care Capital LLC, men per 1. oktober hedder arbejdsadressen Esplanaden, da Jan Leschly indtræder i bestyrelsen for A.P. Møller Holding A/S. »A.P. Møller – Mærsk er en fantastisk virksomhed, som jeg har været glad og stolt over at være en del af de seneste mange år. Den er i konstant udvikling, og jeg ser frem til også at deltage i denne fra en lidt anden vinkel i bestyrelsen for A.P. Møller Holding. De seneste udmeldinger fra A.P. Møller – Mærsk A/S vil drive muligheder og udvikling i de kommende år,« siger Jan Leschly i en pressemeddelelse.  Jan Leschly er allerede bestyrelsesmedlem A.P. Møller – Mærsk A/S, hvor han har været medlem siden 2000. Så Esplanaden er ikke helt nyt for ham. Den nye bestyrelse i A.P. Møller Holding består dermed af Ane M.M. Uggla, Peter Straarup, Lars-Erik Brenøe og Jan Leschly. »A.P. Møller Holding er stadig i sine tidlige år, og vi har fokus på at styrke organisationen. Vor nye CEO tiltrådte 1. september, og vi udvider nu bestyrelsen. Jan Leschly har stor international erfaring som CEO og bestyrelsesmedlem i store internationale børsnoterede virksomheder. Og Jan kan kombinere dette med sit dybe kendskab til A.P. Møller – Mærsk A/S,« siger Ane M.M. Uggla, bestyrelsesformand i A.P. Møller Holding.  A.P. Møller Holding blev etableret i slutningen af 2013 med det formål at sikre A.P. Møller Fondens erhvervsmæssige aktiviteter. A.P. Møller Holding ejer i dag 50,1 pct.  af stemmerne og 41,5 pct. af aktiekapitalen i A.P. Møller – Mærsk A/S samt 20 pct. af aktiekapitalen i Danske Bank A/S.",
        "metadata": {
            "source": "https://www.berlingske.dk/virksomheder/jan-leschly-klar-for-bestyrelsen-i-maersk-selskab",
            "image_url": "https://berlingske.bmcdn.dk/media/cache/resolve/image_x_large/image/18/187260/14989277-bm-indland.jpg",
            "publication_time": "Onsdag d. 05. oktober 2016, kl. 12.14",
            "author": "Malthe Sommerand",
            "related_links": [],
            "attachments": []
        }
    }
}