{
    "version": "1.0",
    "document": {
        "id": "https://www_berlingske_dk/virksomheder/dansk-smykkefirma-satser-paa-internationalt-gennembrud",
        "title": "Dansk smykkefirma satser på internationalt gennembrud",
        "content": "Det koster penge at tjene penge. Det må det danske ur- og smykkefirma Christina Design London erkende. Den Herning-baserede virksomhed har offentliggjort et regnskab for 2016, der viser en tilbagegang i overskuddet i forhold til året før, i takt med, at selskabet satser på at etablere sig uden for landets grænser. Bundlinjen er faldet med 17 procent til 3,54 millioner kroner, ja faktisk er den faldet med hele 43 procent i forhold til 2014, hvor selskabet efter en årrække med vækst kunne præstere et overskud på 6,24 millioner kroner.   »Vi har besluttet os for i 2016 og intensiveret det i 2017, at vi nu vil gå på nogle vigtige markeder og selv opbygge distributionsselskaber. Vi vil have vores egne projekter, og dem der er sat i søen er England, Holland, Tyskland og Italien,« siger selskabets adm. direktør, Claus Hembo, der sammen med sin kone, Christina Hembo, ejer ur- og smykkeproducenten. Smykkefirmaet, der står bag mærket Christina Watches, blev stiftet af ægteparret i 2005. Claus og Christina Hembos selskab kom i rampelyset, da man i slutningen af 2010 besluttede sig for at være hovedsponsor på et dansk cykelhold, hvor cykelrytteren Michael Rasmussen var den helt store profil. I oktober 2014 måtte smykkefirmaet dog kaste håndklædet i ringen og lukke holdet. Tilbage i nutiden investerer Christina Design London med Claus Hembos ord »enorme mængder kroner« i at etablere shop-in-shops hos guldsmede verden over. Direktøren tilskriver selskabets fremgang i Danmark netop den strategi, og nu er man i fuld færd med at udbrede den til udlandet.  »Der er nogle lande, hvor det går fantastisk, og hvor vi ikke kommer til at være os selv. Det er Malta, Ukraine, Thailand, Saudi Arabien og Oman. Men i andre lande er vores strategi, at fundamentet under Christina er så tilstrækkeligt solidt, at vi godt kan leve med ikke at tjene penge nu, og så bruge de penge på at modne nogle nye markeder med den samme opskrift som i Danmark,« siger Claus Hembo og tilføjer: »I første omgang forventer jeg, at vi ikke tjener en krone, for det her koster. De her investeringer intensiveres, og det har vi den økonomiske styrke til at gøre. Hvis vi kan bryde igennem i Tyskland og Italien, så har de lande et kæmpe potentiale. Vores håb er, at vi kan udbrede strategien og de produkter på eksportmarkedet i større stil end i dag.« I eksempelvis Italien har selskabet været i gang i seks måneder, og der kan man finde dets smykker i 60 butikker. Claus Hembo håber på, at man kan komme ind i mange flere butikker i Italien og de andre store europæiske markeder.  »Men det koster, og det kan man læse direkte på regnskabet. Vi har tjent pengene først, nu har vi en solid base, og nu tillader vi at beslutte os for, at vi ikke behøver at tjene penge de næste år. Nu er vi klar, og nu er det nu. Vi får aldrig et bedre afsæt til for alvor at få international succes, end vi har nu,« siger han. Christina Design London har i løbet af 2016 formået at øge egenkapitalen med 27 procent til 38 millioner kroner.  ",
        "metadata": {
            "source": "https://www.berlingske.dk/virksomheder/dansk-smykkefirma-satser-paa-internationalt-gennembrud",
            "image_url": "https://berlingske.bmcdn.dk/media/cache/resolve/image_x_large/image/9/97661/17641560-christina-design-london.jpg",
            "publication_time": "Torsdag d. 22. juni 2017, kl. 17.25",
            "author": "Stefan Singh Kailay",
            "related_links": [],
            "attachments": []
        }
    }
}