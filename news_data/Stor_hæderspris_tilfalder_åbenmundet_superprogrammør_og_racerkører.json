{
    "version": "1.0",
    "document": {
        "id": "https://www_berlingske_dk/virksomheder/stor-haederspris-tilfalder-aabenmundet-superprogrammoer-og",
        "title": "Stor hæderspris tilfalder åbenmundet superprogrammør og racerkører",
        "content": "Nogle af verdens mest brugte programmeringssprog er udtænkt af danskere, og nu får endnu en af bagmændene den største hæderspris, som den danske it-verden kan stille op med. Den 43-årige programmør, forfatter, racerkører og investor David Heinemeier Hansson har sat solide spor gennem sine næsten 20 års arbejde inden for it. Bedst kendt er hans programmeringsværktøj Ruby on Rails, som bruges til internetudvikling verden over. Torsdag aften fik han overrakt hædersprisen »IT-Prisen 2023«, somgives af den danske it-branchetil en eller flere personer, der »på særligt fremragende vis« står bag nytænkning eller nyskabelser inden for it-verdenen. Prisen, der uddelesi forbindelse med brancheorganisationen IT-Branchens årsmøde, er en lille, 3D-printet skulptur samt et stort hædersbevis med tilhørende skulderklap. Tidligere modtagere tæller EUs danske konkurrencekommissær Margrethe Vestager, David Helgasson fra spilsuccesen Unity Technologies, Mette Lykke fra løbeappen Endomondo, de tre stiftere af den succesrige, danske it-virksomhed Zendesk (Morten Primdahl, Mikkel Svane og Alexander Aghassipour), den frivillige klub Coding Pirates, der lærer 7-17-årige at programmere og dermed stå bedre rustet til fremtiden, samt en anden af Danmarks store programmører, Anders Hejlsberg fra Microsoft, som står bag hele tre programmeringssprog – først Turbo-Pascal, siden Delphi og senest C# (udtalt »C sharp«). Bag prisen, der nu uddeles for 33. gang, står IT-Branchen, som er Danmarks største brancheorganisation for it-virksomheder, samt Jobindex. David Heinemeier Hansson roses af juryen bag prisen for sit »udtømmelige engagement for programmering og teknologiens muligheder«. »David Heinemeier Hansson er uden tvivl en af de største og mest inspirerende rollemodeller i branchen, hvor han gerne deler ud af sine personlige erfaringer. Efter han for nylig flyttede tilbage til Danmark, har han tilføjet endnu et kapitel til sit erhvervseventyr som dedikeret investor i softwarevirksomheder, der har solide rødder i Danmark. I forbindelse med rykket tilbage til Danmark viste han endnu engang sit mod, da han brugte sin stemme til at råbe det danske samfund op og gøre opmærksom på de besværlige forhold, der følger med at vende tilbage efter et udenlandsophold,« skriver juryen. Det skete i Berlingske, hvor han sammen med Alexander Aghassipour og Morten Primdahl fra Zendesk samt administrerende direktør Natasha Friis Saxberg fra IT-Branchen satte fokus på, hvordan succesiværksættere oplever pigtråd om Danmark, når de vil vende tilbage hertil, hvorved Danmark går glip af store muligheder for at tiltrække talent, innovation og kapital. »At turde stille sig op mod de allerstørste er ikke noget, der skræmmer David, hvilket blot gør ham til en endnu større rollemodel i det danske erhvervsliv. Erhvervsmænd som David Heinemeier Hansson er uendeligt vigtige for det danske økosystem, der i disse år når nye højder, især når de som David både viser og hjælper på vej, samt giver tilbage til branchen,« skriver juryen i sin begrundelse. David Heinemeier Hansson har en bachelor i HA fra Copenhagen Business School og flyttede i 2005 til USA, først til Chicago siden til Silicon Valley i Californien. I efteråret 2020 flyttede han efter 15 år i USA med sin amerikanske kone og deres tre børn tilbage til Danmark. Ud over at udvikle og drive it-systemer og virksomheder – ud over Ruby on Rails også projektstyringsværktøjet Basecamp – har han skrevet og udgivet flere bøger, alle med udgangspunkt i egne erfaringer, og flere af dem er blevet bestsellere. Men der er mere end it i prismodtagerens verden. Han kører også racerløb og har blandt andet vundet i det europæiske Le Mans. For nylig flyttede han tilbage til Danmark, hvor han nu bruger tid som investor. Han har skudt et tocifret millionbeløb i fem danske iværksættervirksomheder. ",
        "metadata": {
            "source": "https://www.berlingske.dk/virksomheder/stor-haederspris-tilfalder-aabenmundet-superprogrammoer-og",
            "image_url": "https://berlingske.bmcdn.dk/media/cache/resolve/image_x_large/image/165/1659023/24380637-pix-david-heinemeier-hansson.jpg",
            "publication_time": "Torsdag d. 23. marts 2023, kl. 19.05",
            "author": "Thomas Breinstrup",
            "related_links": [],
            "attachments": []
        }
    }
}