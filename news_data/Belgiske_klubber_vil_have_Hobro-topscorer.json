{
    "version": "1.0",
    "document": {
        "id": "https://www_berlingske_dk/sport/belgiske-klubber-vil-have-hobro-topscorer",
        "title": "Belgiske klubber vil have Hobro-topscorer",
        "content": "Mads Hvilsom kan være fortid i Hobro til sommer, når transfervinduet åbner. Den unge angriber har taget skridtet til Superligaen med bravur, og nu er flere belgiske klubber interesserede i at hente billige mål i Danmark. Mechelen og Genk har begge et godt øje til Hvilsom, og de to klubber har flere gange været i Hobro for at se nærmere på topscoreren i det nordjyske. De to belgiske klubber bekræfter også overfor BT og den belgiske avis Het Nieuwsblad, at der er konkret interesse. »Jeg kan bekræfte, at vi følger Mads. Først og fremmest ønsker vi at holde sammen på vores hold, men han er helt sikkert en mulighed, hvis en af vores angribere forlader klubben til sommer,« siger Mechelen-sportsdirektør Fi Vanhoof. Mads Hvilsom har scoret 13 mål i 25 Superliga-kampe, og med en løn i den helt lave ende af Superligaen samt Hobros velvilje til salg, er der billigt guld at hente for blandt andre de to interesserede belgiske klubber. Både Mechelen og Genk kæmper om Europa League-kvalifikationsplads i det belgiske slutspil - og til sommer kan de så kæmpe om Hvilsoms underskrift.",
        "metadata": {
            "source": "https://www.berlingske.dk/sport/belgiske-klubber-vil-have-hobro-topscorer",
            "image_url": "https://berlingske.bmcdn.dk/media/cache/resolve/image_x_large/image/71/713674/8653774-3525233535.jpeg",
            "publication_time": "Onsdag d. 22. april 2015, kl. 10.50",
            "author": null,
            "related_links": [],
            "attachments": []
        }
    }
}