{
    "version": "1.0",
    "document": {
        "id": "https://www_berlingske_dk/musikanmeldelser/en-saerlig-droem",
        "title": "En særlig drøm",
        "content": "»You turned me on, then you turned on me.« Sådan synger Taylor Kirk et sted på Timber Timbres femte album. Og linjens ombytning af ord, så sødme bliver til skarphed, er meget sigende for »Hot Dreams«, hvor det bestemt ikke er til at høre, at kvintetten er fra Canada og ikke fra USA med deres mindelser om western-soundtracks, croon i stil med Elvis og Roy Orbison - samt en mærkelighed a la David Lynch.  Timber Timbre, denne i mainstreamen godt bevarede hemmelighed, er en smuk oplevelse, men også fuld af twists og skift mellem lys og mørke. Og når albummet sine steder lyder som et soundtrack, skyldes det blandt andet, at sanger og sangskriver Taylor Kirk skrev en del af materialet som lydspor til horrorfilmen »The Last Excorcism Part 2«. Det blev ikke overraskende afvist. Ikke meget uhygge her, men til gengæld en subtil, mørkromantisk og overvejende afdæmpet musik og en fortrinlig økonomiseren med guitar, tangenter, strygere og de øvrige instrumenter.  En oplagt sammenligning er The Czars, der desværre heller ikke nåede noget større gennembrud inden opløsningen, men Taylor Kirks vokal har ligesom John Grants en blød og smidig karakter, og han synger sig ofte ind i den gamle, førnævnte croon-tradition. Som i titelnummeret »Hot Dreams«, hvor hans vej gennem ordene »I wanna write, I wanna write to someone« er vidunderligt smuk.  Nummeret leder også, med stemmen og det bløde, let jazzede arrangement, tankerne mod Lambchop. Men trods alle disse referencer er Timber Timbre et orkester i sin egen ret og fortjener andet og mere end det lille, dedikerede publikum, de allerede har. Now you know. Hvem: Timber Timbre Hvad: »Hot Dreams«, Full Time Hobby ",
        "metadata": {
            "source": "https://www.berlingske.dk/musikanmeldelser/en-saerlig-droem",
            "image_url": "https://berlingske.bmcdn.dk/media/cache/resolve/image_x_large/image/86/861653/7342213-timbretimbrecover.jpg",
            "publication_time": "Torsdag d. 01. maj 2014, kl. 22.30",
            "author": "Jeppe Krogsgaard Christensen",
            "related_links": [],
            "attachments": []
        }
    }
}