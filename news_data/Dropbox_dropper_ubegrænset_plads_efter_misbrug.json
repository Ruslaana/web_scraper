{
    "version": "1.0",
    "document": {
        "id": "https://www_berlingske_dk/virksomheder/dropbox-dropper-ubegraenset-plads-efter-misbrug",
        "title": "Dropbox dropper ubegrænset plads efter misbrug",
        "content": "Det er slut med ubegrænset plads til at gemme alle sine data hos Dropbox, som sælger lagerplads over internetforbindelsen. Skridtet kommer, efter at en lille håndfuld kunder har brugt så massive mængder af ressourcer, at resten af Dropbox-brugerne var i fare for at få problemer med deres brug af tjenesten. Nogle kunder anvendte deres plads og ressourcer til at grave efter kryptovaluta, andre delte lagerpladsen med fremmede, mens nogen sågar videresolgte pladsen for at tjene penge på det. De brugte dermed ifølge Dropbox »tusinder af gange mere plads end vores ægte forretningskunder, og det risikerede at give en upålidelig oplevelse for alle vores kunder«. Fremover vil man derfor højst kunne købe et abonnement, som giver adgang til at bruge fem terabyte data, skriver nyhedsbureauet Bloomberg. Det svarer ifølge Dropbox til, at man kan gemme omkring 33 millioner dokumenter. Dropbox har flere end 18 millioner betalende brugere, foruden de mange, der benytter gratisudgaven, hvor man kan lagre op til to gigabyte data. Ændringerne hos Dropbox kommer, efter at ogsåinternetgiganten Googlehar fjernet sit abonnement med »lige så meget plads, som du har brug for«. Det skete i maj. Det gjorde internetgiganten Amazon i 2017, mensMicrosoftfjernede muligheden for ubegrænset plads tilbage i 2015. Google har nu en maksimumgrænse på fem terabyte, men med mulighed for at kunne købe mere, hvis man har brug for det. Hos Dropbox vil man for otte dollar om måneden kunne købe en ekstra terabyte plads, hvor det tidligere abonnement med »så meget plads, som du har brug for« kostede 24 dollar om måneden. Nuværende brugere med mindre en 35 terabyte, hvilket er 99 procent af topbrugerne, vil kunne bevare deres nuværende lagermængder til samme pris i fem år. Google hævede i 2022 sine priser, mens Apple for nylig har hævet priserne på sin iCloud for kunder i Storbritannien. Ifølge analysehuset IDC, der følger teknologimarkederne tæt, vokser brugen af internetbaserede lagertjenester hele tiden. I år ventes markedet at vokse med 25 procent og dermed omsætte for 59,9 milliarder dollar (413 milliarder kroner). I 2027 ventes det at runde 127,8 milliarder dollar.",
        "metadata": {
            "source": "https://www.berlingske.dk/virksomheder/dropbox-dropper-ubegraenset-plads-efter-misbrug",
            "image_url": "https://berlingske.bmcdn.dk/media/cache/resolve/image_x_large_vertical/image/170/1708184/24508066-.jpg",
            "publication_time": "Fredag d. 25. august 2023, kl. 19.55",
            "author": "Thomas Breinstrup",
            "related_links": [],
            "attachments": []
        }
    }
}