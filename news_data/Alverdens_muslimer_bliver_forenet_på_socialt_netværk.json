{
    "version": "1.0",
    "document": {
        "id": "https://www_berlingske_dk/internationalt/alverdens-muslimer-bliver-forenet-paa-socialt-netvaerk",
        "title": "Alverdens muslimer bliver forenet på socialt netværk",
        "content": "Af muslimer for muslimer. Et socialt netværk kaldet Salamworld ser til november dagens lys og har en klar målsætning: At overvinde politiske, kulturelle og sproglige barrierer og forene muslimer i et virtuelt, verdensomspændende fællesskab. Bemærkelsesværdigt er en knap, som kan oversætte de forskellige sprog til ens modersmål. En dansktalende muslim kan på den måde let kommunikere med en arabisktalende muslim. Men på mange måder minder det om Facebook. Det er blåt og hvidt. Man har sin egen væg. Man deler billeder, nyheder og sjove indslag. Man chatter og sender beskeder. Og så er det brugervenligt. Men forskellen er, at det er et frirum for muslimer. Fri for pornografi og gambling. Fri for reklamer med piger, der viser mere eller mindre tøj frem. Fri for torsdagens, fredagens og lørdagens drukbilleder. Tidligere forsøg er mislykket Der har tidligere været mislykkede forsøg på lignende netværk, men kritikere siger, at de mest af alt har appelleret til regioner og ikke muslimer i sin helhed, skriver Reuters. Derfor vil det nye netværk indføre et filter, som tager hensyn til de forskellige fortolkninger af islam. Salamworld giver således myndigheder lov til at opsætte indholdsmæssige retningslinjer, som man kan vælge af følge. For eksempel vil billeder af muslimske kvinder, der ikke bærer hijab, være acceptabelt i sekulære lande som Tyrkiet og Indonesien, hvorimod det vil være uacceptabelt i for eksempel Saudi-Arabien. Tiden vil vise, om det vil lykkes netværket at fravige internetbrugernes opmærksomhed fra Facebook. Omkring 1.000 muslimer fra Bosnien-Hercegovina, Tyrkiet, Egypten og Indonesien er ved at teste Salamworld, og ejerne håber på at nå op mod 50 millioner muslimske internetbrugere på tre år. Salamworld skriver i en markedsføringsvideo, at der er 300 millioner muslimske internetbrugere, og at det tal vil nå op på 700 millioner på 10 år, fordi lidt over halvdelen af alverdens muslimer er under 25 år. Se mere påwww.salamworld.com",
        "metadata": {
            "source": "https://www.berlingske.dk/internationalt/alverdens-muslimer-bliver-forenet-paa-socialt-netvaerk",
            "image_url": "https://berlingske.bmcdn.dk/media/cache/resolve/image_x_large/image/61/618462/5544495-salamworld.jpg",
            "publication_time": "Tirsdag d. 04. september 2012, kl. 23.34",
            "author": "Anders Højberg Kamp",
            "related_links": [],
            "attachments": []
        }
    }
}