{
    "version": "1.0",
    "document": {
        "id": "https://www_berlingske_dk/navne/saxofon-med-franske-forbindelser",
        "title": "Saxofon med franske forbindelser",
        "content": "Til de solide »stemmer« i dansk nutidsjazz hører saxofonisten, komponisten og kapelmesteren Simon Spang-Hanssen. Med sine ører åbne for ny jazzmusik begyndte han som 15-årige at spille saxofon, og han havde blot modtaget sporadisk undervisning, da han i 1976 med sin tenorsaxofon og sammen med trioen Strange Brothers vandt førsteprisen i freejazz-kategorien ved jazzfestivalen i Dunkerque. Med tilføjelsen af altsaxofonisten John Tchicai blev det til et par bemærkelsesværdige pladeindspilninger, og i 1978 kunne den 23-årige Simon Spang-Hanssen modtage den prestigefyldte Ben Webster Pris. Efter studieophold i USA dannede Spang-Hanssen grupperne N’Uma og Spacetrain, og sammen med guitaristen Pierre Dørge var han i 1980 med til at skabe New Jungle Orchestra. Året efter indledte Spang-Hanssen sit kontinuerlige samarbejde med pianisten Jan Kaspersen, gennem årene i både duo-, kvintet-, sekstet- og septet-format samt pianistens store Special Occasion Band. Samarbejdet blev en smule nedtrappet, da Spang-Hanssen i årene 1985-98 var bosat i Paris, hvor han indgik i ensembler som Andy Emler Megaoctet og Grand Orchestra Bekummernis, og hvor han hurtigt opnåede megen anerkendelse og snart stod i spidsen for egne grupper. I Paris mødte han fløjtenisten Mariane Bitran, som skulle blive hans både musikalske og private partner, og som fulgte med ham tilbage til Danmark. Og her har Spang-Hanssen været yderst flittig – både som instrumentalist og komponist samt som kapelmester for grupper som Maaneklar, Central Earth, Flower Machine, New Quartet og New 5-tet. Dertil kommer hans Special Quartet, som med violinisten Kristian Jørgensen, vibrafonisten Kaare Munkholm og bassisten Jesper Lundgaard er et virkeligt originalt band, der i 2013 udsendte det fornemme og forfriskende album »Citizen Song«. Simon Spang-Hanssen står også i spidsen for det oversøiske Brazilian Project, ligesom hans verdensmusikalske Rainbow Spirit er aktuel med albummet »Stonetown Boogie«. Og så har han fastholdt sine talrige franske forbindelser, og er netop nu CD-aktuel med sin franske trio. Fødselaren, som siden 2007 også har haft sit eget pladeselskab, Alisio, spiller forskellige saxofontyper og fløjter, men kendes og værdsættes dog primært som en magtfuld tenorsaxofonist. Endvidere har han i de seneste årtier været aktiv som billedkunstner og har haft en række udstillinger med tegninger og malerier.",
        "metadata": {
            "source": "https://www.berlingske.dk/navne/saxofon-med-franske-forbindelser",
            "image_url": "https://berlingske.bmcdn.dk/media/cache/resolve/image_x_large/image/71/717716/8544548-simon.jpg",
            "publication_time": "Mandag d. 13. april 2015, kl. 09.00",
            "author": "Kjeld Frandsen",
            "related_links": [],
            "attachments": []
        }
    }
}