{
    "version": "1.0",
    "document": {
        "id": "https://www_berlingske_dk/internationalt/gerningsmand-bag-mislykket-togangreb-sigtet-for-terrorplaner",
        "title": "Gerningsmand bag mislykket togangreb sigtet for terrorplaner",
        "content": "FRANKRIG: Det var med terrorplaner i sinde, at 25-årige Ayoub El-Khazzani fredag gik om bord i et fransk højhastighedstog bevæbnet med en riffel, 270 patroner og en dunk benzin. Det mener i hvert fald den franske anklagemyndighed, som natten til onsdag har sigtet ham for terrorplaner, skriver nyhedsbureauet AP. Ayoub El-Khazzani blev overmandet af blandt andre en britisk og tre amerikanske passagerer, inden nogen nåede at miste livet. De fire er alle blevet tildelt medajler for deres mod. Ifølge anklageren, Francois Molins, var attentatmanden kendt for sin radikalisme og havde for nylig været i Tyrkiet. Et land, der er kendt som en mulig vej ind i det krigshærgede Syrien, skriver BBC. Desuden havde han på sin telefon set en jihadistfilm umiddelbart inden angrebet. Ayoub El-Khazzani nægter ifølge AP at have haft planer om terrorisme. I stedet siger han, at han fandt en taske med våben og besluttede sig for at røve togpassagererne. Ifølge AP er han desuden sigtet for blandt andet flere tilfælde af drabsforsøg og våbenbesiddelse.",
        "metadata": {
            "source": "https://www.berlingske.dk/internationalt/gerningsmand-bag-mislykket-togangreb-sigtet-for-terrorplaner",
            "image_url": "https://berlingske.bmcdn.dk/media/cache/resolve/image_x_large/image/24/247691/10374225-frace-crime-arras-train-shooting.jpg",
            "publication_time": "Onsdag d. 26. august 2015, kl. 12.33",
            "author": null,
            "related_links": [],
            "attachments": []
        }
    }
}