{
    "version": "1.0",
    "document": {
        "id": "https://www_berlingske_dk/indland/e-mail-viser-amerikansk-interesse-i-mystisk-skib-forsker-kalder-det-oplagt",
        "title": "E-mail viser amerikansk interesse i mystisk skib: Forsker kalder det »oplagt«, at sagen har vakt uro",
        "content": "Den usædvanlige situation, der udspiller sig i Kattegat, er ikke gået ubemærket hen på den amerikanske ambassade i København. Mens Forsvaret holdt skarpt øje med »Yi Peng 3«, gik de amerikanske diplomater til tasterne og kontaktede danske myndigheder. Det viser en aktindsigt i Søfartsstyrelsens korrespondance med andre myndigheder, som Berlingske har fået. Til at starte med gør den ansatte på ambassaden opmærksom på, at ambassaden følger med i sagen om de ødelagte kabler i Østersøen. »Vi taler allerede med Udenrigsministeriet og forsvarskolleger, men jeg vil høre, om Søfartsstyrelsen (eller Erhvervsministeriet) har nogle kommentarer,« lød det 20. november. Ambassaden efterspørger oplysninger om, hvorvidt der har været danske lodser ombord på skibet og hvilken rolle »jeres« myndigheder »spiller« i bedre at forstå hændelsen og årsagerne. Skibet er kommet under vedvarende mistanke for at have spillet en rolle i en hændelse i Østersøen, hvor to datakabler dybt nede på havets bund pludselig blev revet over den 17. og 18 november. Den ene forbinder Finland og Tyskland, mens det andet kobler Sverige sammen med Litauen. Bruddene på kablerne er registreret på steder, der ligger på den rute, som »Yi Peng 3« har sejlet. Det er ifølge Andreas Bøje Forsby fra Dansk Institut for Internationale Studier (DIIS) »oplagt«, at sagen har vakt uro i USA. I et interview medDR, der også har indsigt i korrespondancen, siger forskeren, at forespørgslen fra ambassaden viser, at skibet indgår i et »storpolitisk spil«, hvor mange følger med på sidelinjen. »Amerikanerne følger naturligvis Kinas ageren tæt i denne slags sager af sikkerhedspolitisk karakter, og Danmark vil mig bekendt aldrig tøve med at imødekomme forespørgsler af denne type fra vores allervigtigste allierede,« siger han i et interview med DR, . I en udtalelse tilDRsiger Meg Young, der er talsperson for den amerikanske ambassade, at det ikke er »usædvanligt«, at amerikanerne rækker ud. Du kan følge skibets rute her.  Det kinesiske skib har ligget for anker i Kattegat i næsten to uger, mens medier og iagttagere har spekuleret i, hvad næste skridt mon bliver. Svensk politi har påbegyndt en efterforskning af sagen og har en mistanke om, at der er tale om »bevidst« sabotage, og forsvarsminister Troels Lund Poulsen (V) har tidligere sagt, at han ser med situationen med stor alvor. Tidligere på ugen kunneBerlingskeerfare, at Forsvaret slet ikke har været i kontakt med det kinesiske skib, bortfra da »Yi Peng 3« selv anmodede om at måtte opankre. Dermed har skibet ifølge Berlingskes oplysninger heller ikke fået besked på at blive liggende i Kattegat, indtil situationen er afklaret. Til trods for, at Forsvaret tilsyneladende ikke har været i kontakt med skibet, har der været danskere – to lodser – ombord. Den ene hoppede på i Gedser og blev så skiftet ud med en kollega på Langeland, der sejlede med videre og forlod skibet i Grenaa. Det bekræftede Michael Rasmussen, der er sekretariatschef i den danske lodsvirksomhed Dan Pilot overfor Berlingske den 21. november, altså dagen efter at ambassaden havde sendt mailen til Søfartsstyrelsen. Fra skibets kommandobro – hvor kaptajnen sidder – hjalp de to lodser fra Dan Pilot på skift det store fragtskib sikkert gennem farvandet, før den sidste lods forlod skibet ved Grenaa. At selskabet overhovedet har været i kontakt med det kinesiske fartøj, er formentlig sket på »Yi Peng 3« s eget initiativ. Det er nemlig op til skibene selv, om de vil have en lods med ombord eller ej. ",
        "metadata": {
            "source": "https://www.berlingske.dk/indland/e-mail-viser-amerikansk-interesse-i-mystisk-skib-forsker-kalder-det-oplagt",
            "image_url": null,
            "publication_time": "Fredag d. 06. december 2024, kl. 15.12",
            "author": "Anne Meisner Synnestvedt",
            "related_links": [],
            "attachments": []
        }
    }
}