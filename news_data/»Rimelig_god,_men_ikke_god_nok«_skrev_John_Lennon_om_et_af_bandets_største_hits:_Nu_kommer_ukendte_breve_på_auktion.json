{
    "version": "1.0",
    "document": {
        "id": "https://www_berlingske_dk/musik/rimelig-god-men-ikke-god-nok-skrev-john-lennon-om-et-af-bandets-stoerste",
        "title": "»Rimelig god, men ikke god nok« skrev John Lennon om et af bandets største hits: Nu kommer ukendte breve på auktion",
        "content": "Hidtil usete breve, dokumenter og billeder fra og af The Beatles kommer nu på auktion. Brevene var adresseret til Astrid Kirchherr, der som fotograf i Hamburg tog nogle nu meget berømte billeder af bandet i sort/hvid. Det skriver britiskeThe Guardian. Kirchherr gjorde dog mere end blot at tage billeder af bandet. Ifølge The Guardian var det nemlig også hende, der fik medlemmerne af The Beatles til at få deres nu så berømte frisurer – »the mop top« eller bare Beatles-hår. Og da hun døde sidste år, begræd Paul McCartney hendes død på Twitter.  Very sad news this week about Astrid Kirchherr. Astrid was a dear friend from my Hamburg days with The Beatles. Another friend, Klaus Voormann, told me she had passed away and this brought back memories of our days in the clubs in Hamburg.pic.twitter.com/d2mkWQI37X Bandet holdt til i Hamburg i årene 1960-62 og var i følge avisen mere påvirkede af Hamburg end Liverpool, hvor det kom fra. Og brevene til Kirchherr, hvis indhold ikke har været offentligt før nu, er opsigtsvækkende læsning for Beatles-fans. Således kan man læse et brev fra George Harrison til Kirchherr, hvor han inviterer hende til London for at lave ham en kop te og servere ham nogle cornflakes. Og i et brev fra John Lennon, hvor han omtaler bandets første single »Love me do«, kan man læse, at han ikke var helt tilfreds med sangen: »Den er rimelig god, men ikke god nok,« skrev Lennon. Astrid Kirchherr var forlovet med Stuart Sutcliffe, som var et af bandets oprindelige medlemmer. Han døde af en hjerneblødning i april 1962 efter at have forladt bandet. Ifølge en nær ven af Kirchherr kunne hun dog nok have valgt sig et af de tilbageværende medlemmer, hvis hun ville. »Alle beatlerne var forelskede i hende – delvist som en mor eller en storesøster og delvist seksuelt,« siger Stefanie Hempel, der var tætte venner med Kirchherr frem til fotografens død sidste år. Brevene har i mange år tilhørt en anonym, tysk mand, men nu skal de altså sælges på auktion. Et af brevene viser både John Lennon sorg over over Stuart Sutcliffes død og beskeden om, at Cynthia Lennon var gravid. Den graviditet blev til John Lennons søn, Julian Lennon. Sangen »Hey Jude« er i øvrigt skrevet til Julian Lennon.  Senere, i 1964, inviterede George Harrison Astrid Kirchherr til London for at se The Beatles optræde, hvilket hun sagde ja til – og det var i det brev, Harrison opfordrede Kirchherr til at servere cornflakes og te for ham, når hun ankom. Ud over de nævnte breve er der blandt andet også et brev fra Paul McCartney vedrørende bandets først LP, »Please Please Me«, samt nogle tegninger og digte fra John Lennon. Brevene er ifølge Katherine Schofield, ekspert hos auktionshuset Bonhams, en vigtig del af Beatles’ historie. »The Beatles’ tid i Hamburg var essentiel for dem. Det er rimeligt at sige, at de kom til Tyskland som drenge og forlod landet som mænd,« siger hun til The Guardian. Skulle man have lyst til at finde den store pengepung frem og købe samlingen, kommer det hele kommer under hammeren hosBonhamsi London 5. maj.",
        "metadata": {
            "source": "https://www.berlingske.dk/musik/rimelig-god-men-ikke-god-nok-skrev-john-lennon-om-et-af-bandets-stoerste",
            "image_url": "https://berlingske.bmcdn.dk/media/cache/resolve/image_x_large_vertical/image/140/1407566/23709797-germany-britain-music-photography-kirchherr.jpg",
            "publication_time": "Tirsdag d. 06. april 2021, kl. 16.00",
            "author": "Joachim Talbro Paulsen",
            "related_links": [],
            "attachments": []
        }
    }
}