{
    "version": "1.0",
    "document": {
        "id": "https://www_berlingske_dk/internationalt/ekspert-er-bekymret-forventer-at-rusland-snart-saboterer",
        "title": "Ekspert er bekymret: Forventer, at Rusland snart saboterer atomkraftværk",
        "content": "Rusland gør klart til et angreb på atomkraftværket i Zaporizjzja, påstår den ukrainske regering. Og det vil faktisk være »helt logisk«, hvis Rusland gennemfører det, siger Claus Mathiesen, der er lektor ved Forsvarsakademiet. På Twitter skrev han i weekenden, at der er en »reel risiko for at Rusland kan finde på at sabotere Zaporizjzja-værket for at forårsage så meget ødelæggelse i Ukraine som muligt«.  Jeg mener der er en reel risiko for, at Rusland kan finde på at sabotere Zaporizjzja-værket for at forårsage så meget ødelæggelse i Ukraine som muligt.pic.twitter.com/ajFWWFGztB Berlingske har talt med eksperten for at få en uddybning af hans kommentar: Mathiesen ser det som overvejende sandsynligt, at Rusland vil forsøge at smadre atomkraftværket, hvis de risikerer at miste det til ukrainerne. »Der er mulighed for, at de afmonterer dele af det og sprænger dele af det i luften, så det ikke umiddelbart kan tages i brug af ukrainerne. Det er i virkeligheden logisk,« mener eksperten. En sabotage af kraftværket kan få store økonomiske og miljømæssige konsekvenser i Ukraine. Europas største atomkraftværk, Zaporizjzjaværket, ligger nær fronten. På den anden side af frontlinjerne cirka hundrede kilometer væk ligger storbyen Zaporizjzja med 710.052 indbyggere. Kraftværket har været under russisk kontrol siden marts 2022.Kilde: the Institute for the Study of WarFold sammenLæs mereFoto: Kort: Kenneth Holm-Dahlin. Claus Mathiesen kan dog ikke forudsige, hvor slem risikoen for spredning af radioaktivitet i så fald vil være, da han ikke kender den nøjagtige tilstand af værket eller kan forudsige, hvordan et angreb i praksis vil se ud. Men én ting er sikker, siger han: Russerne har vist, at de er »skruppelløse« nok til at gennemføre et angreb. Den nylige sabotage af Nova Kakhovka-dæmningen – som Rusland menes at stå bag – vidner om en »hensynsløshed« i den måde, Rusland fører krig på. Ukraines præsident advarede på et pressemøde i Kyiv lørdag om, at der er en »alvorlig trussel« mod Zaporizjzja-værket: »Rusland er klar til at fremprovokere en lokal eksplosion på værket, hvilket kan føre til en strålingsfrigivelse,« sagde Volodymyr Zelenskyj, som hævder at være i besiddelse af efterretninger, som viser, at der er plantet miner ved værket. Politifolk og beredskabsmandskab gennemfører en øvelse, der skal træne responses på et nukleart læk fra Zaporizjzja-værket.Fold sammenLæs mereFoto: Stringer/EPA/Ritzau Scanpix. Han opfordrede samtidig til større international opmærksomhed på situationen ved anlægget, der er det største i Europa. Det Internationale Atomenergiagentur (IAEA) har rapporteret, at det ikke har observeret hverken miner eller sprængstoffer ved anlægget – men samtidig siger eksperterne, at IAEA har brug for yderligere adgang til anlægget for at inspicere det. Moskva har flere gange afvist Zelenskyjs anklager om, at Rusland forbereder et »terrorangreb« på atomkraftværket, og Det Hvide Hus har sagt, at det ikke ser noget, der tyder på, at en nuklear trussel i Ukraine »er forestående«. De ukrainske tropper er endnu et stykke fra at nå frem til atomkraftværket: Det er vanskeligt for ukrainerne at krydse Dnepr-floden og nå atomkraftværket ad den vej. Og fronten længere mod øst står cirka 40 kilometer fra kraftværket. Hvis ukrainerne begynder at nærme sig, stiger russernes incitament til at sabotere kraftværket, mener Claus Mathiesen: Hvis de kommer under et stort pres for at afgive deres besatte områder, vil de sørge »for at det, der bliver tilbage til Ukraine, er så ødelagt som muligt.« Hvornår ser du det som en sandsynlighed? »Det ligger jo meget tæt på frontlinjen, så hvis ukrainerne får hjælp til at gennemføre modoffensiven, så kommer man jo i nærheden af det, og så er det ikke sikkert, at russerne kan blive der,« svarer Claus Mathiesen. Hvis russerne har besluttet sig for at sabotere værket, kan det blive umuligt at stoppe dem, vurderer Claus Matthiesen. »Man kan diplomatisk forsøge at sige til russerne, at det skal de lade være med, fordi det er risikabelt og den slags, men jeg synes ikke, at man før har haft stort held med at tale russerne fra noget,« siger Claus Mathiesen. Man kan true med at stille Rusland til ansvar for de skader, de måtte påføre ved et sabotageangreb. Men det gør næppe nogen forskel. »Der er jo efterhånden et utal af forbrydelser, de vil blive anklaget for – og man taler om, at når krigen en gang er vundet af Ukraine, så skal Rusland betale skadeserstatning, men det er jo ikke noget, der har fået dem til at bese sig.«",
        "metadata": {
            "source": "https://www.berlingske.dk/internationalt/ekspert-er-bekymret-forventer-at-rusland-snart-saboterer",
            "image_url": "https://berlingske.bmcdn.dk/media/cache/resolve/image_x_large/image/169/1692913/24470158-ukraine-crisisnuclear-zaporizhzhia.jpg",
            "publication_time": "Mandag d. 03. juli 2023, kl. 17.09",
            "author": "Olivia Emma Espersen",
            "related_links": [],
            "attachments": []
        }
    }
}