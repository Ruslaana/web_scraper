{
    "version": "1.0",
    "document": {
        "id": "https://www_berlingske_dk/internationalt/det-er-graesset-der-skjuler-slangerne-her-er-historien-om-united",
        "title": "Det er græsset, »der skjuler slangerne«. Her er historien om »United Front«",
        "content": "Det var november 2023, da Xi Jinpings fly landede i San Francisco. Efter langvarige forhandlinger skulle USA og Kinas ledere endelig mødes. Imens forsamledes et stort antal demonstranter med kinesisk ophav i byens gader. De ville protestere mod Xi og kommunistpartiet. Men så gik det amok. For medlemmer fra flere end 35 Kina-venlige organisationer var også dukket op i San Francisco, men med en noget anden dagsorden. De ville hylde Xi og partiet, og nogle af dem havde som plan at forhindre modstanderne i at ytre sig. Snart skulle det vise sig, at de var villige til at gå til yderligheder for at nå deres mål. Videoovervågning fra dagen viser, hvordan Xi-modstandere blev overdænget med slag, spark og peberspray.  »Der var aggressivitet fra begge sider,« har The Washington Postsiden beskrevet, men »den mest ekstreme vold« kom fortrinsvis fra tilhængere af kommunistpartiet, skrev avisen, der siden afslørede, at flere fik både rejse, kost og logi betalt af det kinesiske konsulat i Los Angeles. Det var et grelt eksempel på, hvad der kan ske, når kommunistpartiet parti tager det, stifter Mao Zedongkalder et af partiets»magiske våben« i brug. I Kina har kommunistpartiet eneret på magten, og for at bevare det sådan har partiet i årtier haft et særligt organ: Mød United Front Work Department. En del af de 35 organisationer, hvis medlemmer gik på gaden i San Francisco den novemberdag i 2023, havde forbindelser til United Front,fremgår det af Washingtons Posts arbejde. Kinas ambassade i USA har over for samme medie afvist anklagen og siger, at der er tale om »fabrikerede ‘beviser’« og »grundløse ‘undersøgelser’«. Fra sit hovedkvarter på Fuyou-gaden i det centrale Beijing arbejder afdelingen for at bevare og styrke partiets greb om magten gennem brug af det politiske program »enhedsfronten« eller, på engelsk, »United Front«. Selve begrebet stammer oprindeligtfra leninismen, men er siden blevet overtaget af det kinesiske kommunistparti. Xi Jinpings besøg i San Francisco i USA var en stor geopolitisk begivenhed, og også på gadeplan kunne man mærke, at stemningen var anspændt. Kinesere, der både er for og imod kommunistpartiet, stødte sammen. Kinas ambassade nægtede at være involverede, til trods for at medierne mente at kunne bevise det modsatte.Fold sammenLæs mereFoto: Godofredo A. Vásquez/AP/Ritzau Scanpix. Og United Front er i høj grad relevant i nutiden.Denne uge kunne Berlingske som førstedanske medie få adgang til en lækket liste, der sidste år vakte stor opsigt i Europa. Listen rummer navne på tusindvis af kinesere bosiddende uden for Kina, og viser ifølge medier i blandt andetSverigeogTysklandet »hemmeligt netværk« af »indflydelsesagenter« eller »tilhængere« af United Front. På listen står også navne på fem kinesere, som har eller har haft fremtrædende roller i det dansk dansk-kinesiske foreningsliv. Berlingske har ikke selvstændigt kunnet bekræfte, at de pågældende personer i Danmark har forbindelse til United Front eller agerer på partienhedens vegne. Derfor har Berlingske valgt ikke at bringe deres navne. Politiets Efterretningstjeneste, PET, vil ikke forholde sig specifikt til listen, men skriver i en udtalelse til Berlingske, at »United Front Work Department opererer i Danmark.« Og at United Front har »tæt kontakt til lokale kinesiske civilsamfund,« det kan være via foreninger, programmer eller økonomiske støtteordninger. »Den tætte kontakt kan blandt andet bruges til at registrere, kontrollere og eventuelt at udøve pression mod kinesere i Danmark,« lyder vurderingen fra PET. Men de kritiske udsagn om United Front er »fordrejede i forhold til sandheden«, svarer den kinesiske ambassade i København: »Vi opfordrer de relevante parter til at opgive koldkrigsmentaliteten, høre op med at komme med grundløse angreb på Kina og gøre mere for et sundt forhold mellem Kina og Danmark.« Konkret kalder den kinesiske ambassade PETs analyse for »tilsvining« og »bagvaskelse« og »løgn.« Overordnet set er United Front to ting: En struktur – og en metode. Taler vi omstrukturen,består det i konkrete, politiske programmer. De er ofte iværksat af United Front Work Department i Beijing, og kan for eksempel bestå i at påvirke etniske mindretal i Kina til at være mere partitro. I udlandet kan det være påvirkningsarbejde gennem Kina-tro organisationer og netværk. Taler vi ommetoden, er det en mere diffus størrelse. Her er United Front et begreb, der gennemsyrer hele Kinas kommunistparti og dermed den kinesiske regering. Kinaekspert Bethany Allen, der er bosat i Taipei og er leder for Kina-undersøgelser og -analyse ved Australia Strategic Policy Institute, forklarer: »United Front-arbejde er en simpel idé: Verden består af venner og fjender. Du vil have så mange mennesker som muligt til at være dine venner, og du ønsker at forstærke dine venners stemmer,« siger hun og fortsætter: »Samtidig vil du marginalisere eller lukke munden på de mennesker, der er dine fjender.« Et fremtrædende eksempel fra vores breddegrader stammer fra Norge. I 2010 blev landet kastet ud i en udenrigspolitisk krise. Det skete, da nobelkomiteen gav fredsprisen til den kinesiske dissident Liu Xiaobo. Det fik Kinas regering til at se rødt, og de lagde Norge på is, mens omfattende kinesisk import af norsk laks blev bremset. Gennem eksport via tredjelande undgik Norge en katastrofe. Men der var alligevel storetab, skriver blandt andetbranchemediet Salmon Business. Sagen førte til, at der i Norge blev skabt en »indre lobbyvirksomhed på vegne af kinesiske interesser,« forklarer den norske Kina-ekspert Line Marie Breistrand fra Norsk Utenrigspolitisk Institut. Heri bestod United Front-arbejdet, mener eksperten. Ved at bruge personer og organisationer med kobling til Kina i Norge, kunne Kinas kommunistiske parti forsøge at påvirke opinionen på flere niveauer af samfundet, mener altså Line Marie Breistrand. »Længe leve det mægtige Kinas Kommunistiske Parti,« lyder budskabet på denne plakat fra 1980erne. I dag er medlemskab af kommunistpartiet givet for mange af samfundets spidser. Flytter man til udlandet, kan man dog ikke være partimedlem.Fold sammenLæs mereFoto: Whitworth University (Digital Commons). Det var ikke udelukkende Kina, der vendte stemningen. Norges politikere gjorde også en egen indsats. Men samlet gav forløbet Norges demokrati en udfordring, fortsætter hun. For det, Kina gjorde, var ikke ulovligt i sig selv, men kommunistpartiet spillede heller ikke efter vanlige demokratiske spilleregler. Sagen mundene ud i, at Norge gav Kina et løfte om at undgå at støtte handlinger, der kunne skade Kinas interesser. »Vi er ikke gode nok til at forstå den måde at operere på,« siger Line Marie Breistrand i dag til Berlingske. Et andet eksempel kommer fra den svenske Kina-ekspert Alexis von Sydow fra Nationellt kunskapscentrum om Kina i Sverige. Han understreger, at det er centralt at forstå, at United Front-arbejde primært retter sig mod de kinesiske miljøer. Den påvirkning kan ses tydeligt ved, at stort set alle de kinesisk-sprogede medier i Sverige i dag er partitro. USA har i årevis gjort en global indsats for at oprette og støtte vestligsindede medier, og der har Kinas regering taget ved lære. Da svenske TV4 i efteråret 2024kunne beskrive, at den føromtalte listehavde forbindelse til United Front, var talrige personer i Sverige, der stod opført på listen, involveret i medier. Et grelt eksempel på dette sås, da en kinesisk journalist blev udvist fra Sverige, fordi sikkerhedspolitiet, SÄPO, vurderede, athun var en trussel mod rigets sikkerhed. Ifølge Alexis von Sydow skal det ses som en del af en ny udvikling. »Tidligere var der ikke noget problematisk ved alt det her, fordi mistænksomheden over for Kina og kommunistpartiet i Vesten ikke var særlig stor,« siger forskeren. Men det har nu ændret sig, i takt med at Kina er gået fra samarbejdspartner til »systemisk rival,« sådan som eksempelvis USA og EU beskriver landet. For mange demokratiske lande er skrækeksemplet nu, at der skal opstå situationer som den i San Francisco i november 2023. United Fronts arbejde er dog ikke altid så let at forstå. Og det er netop en del af pointen, forklarer Bethany Allen fra ASPI. »En almindelig type organisation med tilknytning til United Front, er et af de mange kinesiske erhvervsråd i udlandet. De er ikke nødvendigvis grundlagt af folk, der fik besked på at gøre det på vegne af United Front Work Department,« siger hun. Nej, i mange tilfælde eksisterede disse organisationer faktisk i forvejen, slår eksperten fast. Den centrale afdeling for United Front Work Department ligger i det centrale Beijing.Fold sammenLæs mereFoto: N509FZ, Wikimedia Commons. I stedet er erhvervsrådene siden blevet overtalt til at arbejde tættere sammen med United Front, være det sig gennem en formel United Front-organisation eller det kinesiske konsulat, siger Bethany Allen. Og metoden er særdeles effektiv. »Det er svært at være et aktivt medlem af et kinesisk diasporasamfund uden at være involveret i det på en eller anden måde,« siger Bethany Allen – medmindre man er villig til at udsætte sig selv for risici og stå frem som demokratiforkæmper, tilføjer hun. Netop derfor er det ikke i sig selv en antidemokratisk handling at være tilknyttet United Front, og her kommer vi til sagens kerne. Personer tilknyttet United Front arbejder altså først og fremmest for at fremme kommunistpartiet, påvirke samt overvåge den kinesiske diaspora. Men der er stor forskel på, hvor tæt på partiet de enkelte aktører i United Front er. Det får Peter Mattis, der er præsident for den konservative amerikanske tænketank Jamestown Foundation og tidligere CIA-analytiker, til at give følgende advarsel: »United Front er det høje græs, der skjuler slangerne. Og de slanger er MSS (Kinas spiontjeneste,red.). De er militæret, den militære efterretningstjeneste og politisk krigsførelse. Det er propagandatyperne. Det er politiet. Det er teknologioverførsel,« mener han. At United Front overhovedet kan fungere, kan derfor undre. For hvorfor mistænkeliggøre sig selv ved at tage del i det? Kinas revolutionære historie lever videre. I de seneste år har landet oplevet en nyfunden glæde ved nationalisme, patriotisme og hyldest af kommunistpartiet. Her ses en mand, der bærer en hue med et Formand Mao-mærke.Fold sammenLæs mereFoto: Wang Zhao/AFP/Ritzau Scanpix. Som vi har set, er det ikke altid en mulighed at sige fra. Samtidig er United Fronts netværk også et gode: En måde, den kinesiske diaspora kan styrke sit forhold til Kinas regering. Det kan komme dem til gode, når de gør forretning i udlandet. Men det har en pris. For at forklare dynamikken, tyr Peter Mattis til en af de mest berømte scener fra mafiafilmen Godfather, hvor en gæst besøger mafiosoen og beder om hjælp med athævne sin datter. Godfather Don Corleone indvilger til sidst i at hjælpe, men: »En dag, og den dag kommer måske aldrig, hvor jeg vil bede dig om at gøre mig en tjeneste. Men indtil da, så tag imod denne retfærdighed som en gave på min datters bryllupsdag,« siger mafiosoen. United Front anses som et våben i den politiske kamp, siger Peter Mattis: »Formand Mao beskrev det, som at partiet er krigeren, der svinger de to våben – United Front og den væbnede kamp – for at knuse og tilintetgøre fjenden.« Samlet set får det den Kina-kritiske Peter Mattis til at komme med en klar opfordring: Verdens demokratier skal trække en »klar grænse« for, hvilke aktiviteter vi vil betragte som ulovlige, mener han. Kinas daværende leder Mao Zedong var central i styrkelsen af United Fronts arbejde, og i dag bærer hans arvtager Xi Jinping arven videre. Her ses formand Mao side om side med vicepremierminister Lin Biao i 1969.Fold sammenLæs mereFoto: Afp Photo/AFP/Ritzau Scanpix.  Kinas ambassade i København kalder de kritiske beskrivelser af United Front for blandt andet »fordrejede« og »grundløse.« United Front forsøger at samle mennesker fra forskellige politiske partier, alle samfundslag, etniske grupper og organisationer, lyder det: »Kort sagt har den til formål at fremme samarbejdet mellem Kinas Kommunistiske Parti og folk, der ikke er medlemmer af Kinas Kommunistiske Parti.« »Når det gælder udveksling med udlandet, mener Kinas Kommunistiske Parti og den kinesiske regering altid, at forskellige civilisationer bør respektere og lære af hinanden med et åbent sind, og at folk fra forskellige lande i fællesskab bør stræbe efter harmonisk sameksistens, win-win-samarbejde og fredelig udvikling,« lyder det i et længere svar fra ambassaden, der fortsætter: »Ved at forene oversøiske kinesiske statsborgere, der fungerer som en bro mellem Kina og resten af verden, sigter den kinesiske side mod at fremme større mellemfolkelig udveksling og venskab.« »Dets arbejde er gennemsigtigt, ærligt og uangribeligt,« tilføjes det. Ambassaden skriver også, at man havde forventet »mere objektivitet, ansvarsfølelse og professionalisme« fra Berlingskes side. FAKTAFAKTA: Hvad er United Front?United Front og United Front Work Department er to sider af samme sag.Det ene, United Front, er navnet på et politisk program, som har til formål at sikre kommunistpartiet opbakning i ind- og udland. Et centralt mål er at få de millioner af kinesere, der bor i udlandet, til at bakke op om kommunistpartiets linje. Det sker både med både pisk og gulerod – herunder social kontrol af kinesiske borgere i udlandet.United Front Work Department (UFWD) er en konkret afdeling direkte under kommunistpartiets centralkomité. Ifølge PET opererer UFWD i Danmark og har tæt kontakt til foreninger, programmer og økonomiske støtteordninger i det kinesiske civilsamfund. Den tætte kontakt kan ifølge PET bruges til at »registrere, kontrollere og eventuelt udøve pression mod kinesere i Danmark«.Berlingske benytter i artiklen det engelske navn for United Front. Det skyldes, at de danske myndigheder bruger samme navn.FOLD UD United Front og United Front Work Department er to sider af samme sag. Det ene, United Front, er navnet på et politisk program, som har til formål at sikre kommunistpartiet opbakning i ind- og udland. Et centralt mål er at få de millioner af kinesere, der bor i udlandet, til at bakke op om kommunistpartiets linje. Det sker både med både pisk og gulerod – herunder social kontrol af kinesiske borgere i udlandet. United Front Work Department (UFWD) er en konkret afdeling direkte under kommunistpartiets centralkomité. Ifølge PET opererer UFWD i Danmark og har tæt kontakt til foreninger, programmer og økonomiske støtteordninger i det kinesiske civilsamfund. Den tætte kontakt kan ifølge PET bruges til at »registrere, kontrollere og eventuelt udøve pression mod kinesere i Danmark«. Berlingske benytter i artiklen det engelske navn for United Front. Det skyldes, at de danske myndigheder bruger samme navn. FAKTAUnited Fronts historie: Fra leninistisk frontorganisation til kommunistpartiets magtfulde værktøjIdeen bag United Front er oprindeligt et leninistisk koncept, udviklet i forbindelse med Sovjetunionens tilblivelse. Konceptet blev overtaget af kommunistpartiet i Kina.Fra 1949 var United Fronts vigtigste opgave at bekæmpe kommunistpartiets daværende hovedfjende, Kuomintang, som dengang var øen Taiwans regeringsparti. Taiwan blev derfor United Fronts vigtigste mål, og øen spiller stadig en stor rolle i dets arbejde.I 70erne og 80erne blev strategien ændret. Kinesere flyttede ud i verden for at tilegne sig viden under ledelse af Deng Xiaoping. United Front-arbejdet skulle nu sørge for, at den kinesiske diaspora forblev partitro.Efter massakren på Den Himmelske Freds Plads i 1989 blev strategien igen ændret. Frygten for den fremvoksende demokratibevægelse gjorde, at United Front skærpede sit fokus på at bekæmpe disse grupper.I dag arbejder United Front for at fremme kommunistpartiet, men har også skærpet indsatsen for at påvirke synet på Kina over hele kloden. Det sker for eksempel gennem Confucius-institutter.United Front er blevet beskrevet som et af kommunistpartiets »magiske våben«, og Xi Jinping har fremhævet United Front-arbejde som centralt for Kinas fremtid.FOLD UD FAKTABag om historienBerlingske omtaler i artiklen en liste, vi har fået adgang til. Listen blev oprindeligt lagt ud på et hackersite, Raid Forum 2021, og kilden til listen skrev, at der tale om »United Fronts tilhængere uden for Kina.«Det er ikke lykkedes Berlingske at verificere listens præcise oprindelse.Listen har karakter af at være et register, da den indeholder både navne, oplysninger om personernes cv og deres kontaktoplysninger. Der er tale om oplysninger om omkring 2.000 personer.Listen har i et år været kulegravet af syv europæiske medier, herunder svensk TV4 og tysk RTL, i samarbejde med den konservative amerikanske tænketank Jamestown Foundation. Det lykkedes dem at identificere 230 personer, som ifølge TV4 alle havde forbindelser til United Front på den ene eller anden måde. Deres arbejde blev publiceret i efteråret 2024.Eksperter har tidligere vurderet, at informationerne på listen er valide.I Sverige har efterretningstjenesten SÄPO udtalt, at de kender listen og finder den interessant. I Danmark har PET ikke ønsket at kommentere selve listen direkte.Blandt de 17 navne, TV4 fandt på kinesere i Sverige, er der primært personer, som er aktive i foreninger i den kinesiske migrantmiljø. Der stod også navnet på en kvinde, som i 2024 blev udvist for at have truet det svenske riges sikkerhed.Berlingske har fundet fem navne, der kan knyttes til Danmark, enten via for eksempel kontaktoplysninger eller via konkrete foreninger. De er alle personer, som har eller har haft nøgleroller i det kinesiske migrantmiljø i Danmark. Berlingske har valgt ikke at bringe navne på disse personer eller de foreninger, de er aktive i, da Berlingske ikke endegyldigt har kunnet få deres forbindelse til eller eventuelle aktiviteter for United Front bekræftet.FOLD UD Berlingske omtaler i artiklen en liste, vi har fået adgang til. Listen blev oprindeligt lagt ud på et hackersite, Raid Forum 2021, og kilden til listen skrev, at der tale om »United Fronts tilhængere uden for Kina.« Det er ikke lykkedes Berlingske at verificere listens præcise oprindelse. Listen har karakter af at være et register, da den indeholder både navne, oplysninger om personernes cv og deres kontaktoplysninger. Der er tale om oplysninger om omkring 2.000 personer. Listen har i et år været kulegravet af syv europæiske medier, herunder svensk TV4 og tysk RTL, i samarbejde med den konservative amerikanske tænketank Jamestown Foundation. Det lykkedes dem at identificere 230 personer, som ifølge TV4 alle havde forbindelser til United Front på den ene eller anden måde. Deres arbejde blev publiceret i efteråret 2024. Eksperter har tidligere vurderet, at informationerne på listen er valide. I Sverige har efterretningstjenesten SÄPO udtalt, at de kender listen og finder den interessant. I Danmark har PET ikke ønsket at kommentere selve listen direkte. Blandt de 17 navne, TV4 fandt på kinesere i Sverige, er der primært personer, som er aktive i foreninger i den kinesiske migrantmiljø. Der stod også navnet på en kvinde, som i 2024 blev udvist for at have truet det svenske riges sikkerhed. Berlingske har fundet fem navne, der kan knyttes til Danmark, enten via for eksempel kontaktoplysninger eller via konkrete foreninger. De er alle personer, som har eller har haft nøgleroller i det kinesiske migrantmiljø i Danmark. Berlingske har valgt ikke at bringe navne på disse personer eller de foreninger, de er aktive i, da Berlingske ikke endegyldigt har kunnet få deres forbindelse til eller eventuelle aktiviteter for United Front bekræftet.",
        "metadata": {
            "source": "https://www.berlingske.dk/internationalt/det-er-graesset-der-skjuler-slangerne-her-er-historien-om-united",
            "image_url": null,
            "publication_time": "Onsdag d. 26. februar 2025, kl. 12.18",
            "author": "Alexander Sjöberg",
            "related_links": [],
            "attachments": []
        }
    }
}