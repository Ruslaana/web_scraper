{
    "version": "1.0",
    "document": {
        "id": "https://www_berlingske_dk/oekonomi/tobaksenkes-advokat-blev-vaek-fra-retten-tre-gange",
        "title": "Tobaksenkes advokat blev væk fra retten tre gange",
        "content": "Et retsopgør mellem den 86-årige tobaksenke Tineke Færch og hendes tidligere direktør er endt i et bemærkelsesværdigt forløb. Københavns Byret har tre gange afvist en sag anlagt af hendes advokat, Tyge Trier. Advokaten er tre gange blevet væk fra retsmøder, selv om Tyge Trier selv har stævnet Tineke Færchs tidligere direktør Michael ­Teschl med krav om at få overdraget ejerskabet til hans selskab Etik Portalerne. Ifølge retsdokumenter begyndte striden med, at Michael ­Teschl tabte en sag i byretten i 2015, som han havde anlagt mod tobaks­enken med krav om erstatning for uberettiget bortvisning. Han var blevet bortvist fra direktør­posten i hendes pengetank, der primært består af værdier arvet fra familien Færchs nu afviklede tobaks­imperium. Byretten mente, at Michael Teschl havde brugt tobaks­enkens penge til at opbygge selskabet Etik Portalerne. Med udgangspunkt i byrettens dom stævnede Tyge Trier på vegne af Tineke Færch efterfølgende Michael Teschl for at få »sit« selskab tilbage. I de følgende måneder udspandt der sig et forløb, hvor Københavns Byret tre gange afviste sagen, fordi Tyge Trier ikke mødte op.  Første gang i januar 2017 havde Tyge Trier angiveligt ikke modtaget indkaldelsen til retsmødet – selv om byretten kunne dokumentere, at indkaldelsen til retsmødet var sendt til ham. I foråret 2017 omstødte Østre Landsret byrettens dom og tilkendte Michael Teschl knap en mio. kroner i erstatning for uberettiget fyring og dømte Tineke Færch til at betale knap 350.000 kroner i sagsomkostninger til sin tidligere direktør. Ifølge landsretten havde Teschl ikke forgrebet sig på tobaksenkens penge. Men på trods af denne dom stævnede Tyge Trier igen Michael Teschl med krav om ejerskab til hans selskab, som om intet var hændt. Fem måneder senere var der berammet nyt retsmøde, hvor Tyge Trier igen ikke dukkede op. Trier forklarede over for retten, at hans sek­retær havde fejlnoteret datoen, og kontor­telefonen var blevet stjålet. Byretten afviste sagen, og Tineke Færch blev pålagt at betale sagsomkostninger på 15.000 kr.  I slutningen af 2017 stævnede Tyge Trier på ny Michael Teschl, men Trier overholdt ikke rettens frist for indsendelse af processkrift. Denne gang forklarede advokaten, at det skyldtes, at en medarbejder var i kiropraktorbehandling på klinikken »Kropsintelligens«, og retten afviste sagen for tredje gang. Men sagen er ikke slut. Tineke Færch har skiftet rådgiver, og advokat Peter Paldan Sørensen fra Rønne har for ti dage siden på vegne af tobaksenken stævnet Michael ­Teschl for fjerde gang. Stævningen er stort set identisk med stævningerne i de tidligere afviste sager, og den bygger fortsat på dommen fra Retten i Lyngby og ignorerer igen landsretsdommen. »At de gang på gang anlægger sag på baggrund af en byretsdom som landsretten har omgjort, svarer jo til at meddele domstolene, at de ikke anerkender landsrettens klare afgørelse. Jeg synes ærligt talt, at de gør tykt grin med domstolenes tid og ressourcer. Og jeg er lykkelig for, at det ikke er mig, der bliver repræsenteret på så himmelråbende dilettantisk vis,« siger Michael Teschl.  Han har indbragt både Tyge Trier og Peter Paldan Sørensen for Advokatnævnet. Her beskylder han dem for at vildlede retten, fordi de har stævnet ham på et forkert grundlag ved ikke at omtale landsretsdommen, som altså fastslår, at Michael Teschl ikke har forgrebet sig på Tineke Færchs værdier. Advokat Peter Paldan Sørensen har ingen kommentarer. Tyge Trier er ikke vendt tilbage på Berlingskes henvendelse. FAKTAAdvokatnævnet: Tyge Trier fik bødeMichael Teschl har allerede én gang fået Advokatnævnet til at give Tyge Trier en bøde. Det skete, efter at Teschl havde indgivet en adfærdsklage over advokaten. I 2016 fik Trier en bøde på 10.000 kr. for at tilsidesætte god advokatskik. Bøden stammer fra en sag, hvor Michael Teschls selskab købte tobaksenken Tineke Færchs selskabs ejerandel af Etik Portalerne Aps. Tyge Trier undlod i den sag at sende korrespondance til Michael Teschls advokat, Karoly Németh, og hævdede, at Karoly Németh var advokat for Tineke Færch, hvilket ikke var korrekt. Trier sendte i stedet materialet til Teschls tidligere advokat, Mikael Marstal. Derved iagttog Tyge Trier ikke sin tavshedspligt, fandt Advokatnævnet ifølge kendelsen, som er underskrevet af dets daværende formand, højesteretsdommer Jon Stokholm.Tyge Trier indbragte efterfølgende Advokatnævnets kendelse for byretten, som i juni 2017 fastholdt nævnets kendelse, men ændrede »straffen« fra en bøde på 10.000 kr. til en irettesættelse.FOLD UD Michael Teschl har allerede én gang fået Advokatnævnet til at give Tyge Trier en bøde. Det skete, efter at Teschl havde indgivet en adfærdsklage over advokaten. I 2016 fik Trier en bøde på 10.000 kr. for at tilsidesætte god advokatskik. Bøden stammer fra en sag, hvor Michael Teschls selskab købte tobaksenken Tineke Færchs selskabs ejerandel af Etik Portalerne Aps. Tyge Trier undlod i den sag at sende korrespondance til Michael Teschls advokat, Karoly Németh, og hævdede, at Karoly Németh var advokat for Tineke Færch, hvilket ikke var korrekt. Trier sendte i stedet materialet til Teschls tidligere advokat, Mikael Marstal. Derved iagttog Tyge Trier ikke sin tavshedspligt, fandt Advokatnævnet ifølge kendelsen, som er underskrevet af dets daværende formand, højesteretsdommer Jon Stokholm. Tyge Trier indbragte efterfølgende Advokatnævnets kendelse for byretten, som i juni 2017 fastholdt nævnets kendelse, men ændrede »straffen« fra en bøde på 10.000 kr. til en irettesættelse. ",
        "metadata": {
            "source": "https://www.berlingske.dk/oekonomi/tobaksenkes-advokat-blev-vaek-fra-retten-tre-gange",
            "image_url": "https://berlingske.bmcdn.dk/media/cache/resolve/image_x_large/image/18/186803/20030328-10buspix1-tyge-og-tineke-09jpg.jpeg",
            "publication_time": "Tirsdag d. 13. februar 2018, kl. 08.00",
            "author": "Birgitte Erhardtsen",
            "related_links": [],
            "attachments": []
        }
    }
}