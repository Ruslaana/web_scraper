{
    "version": "1.0",
    "document": {
        "id": "https://www_berlingske_dk/samfund/verdens-bedste-pokerspillere-vs_-kunstig-intelligens-computer-bluffer-sig-til",
        "title": "Verdens bedste pokerspillere vs. kunstig intelligens: Computer bluffer sig til sejr",
        "content": "På et casino i Pittsburgh, USA, kæmper fire af verdens bedste pokerspillere i disse dage mod en kunstig intelligens, en såkaldt bot. Og spillerne af kød og blod står aktuelt til at tabe. Hvis den kunstige intelligens ved navn Libratus vinder, vil det være en bedrift, der er sammenlignelig med IBM-computeren Deep Blues sejr i 1997 over verdens dengang bedste skakspiller. Eller lige så stort som da Googles kunstige intelligens Alphago i fjor fejede en af de største mestre i det oldgamle kinesiske spil go af brættet. Ja, måske en endnu større præstation – i hvert fald, hvis man spørger lektor i spilteori ved IT-Universitetet i København,Troels Bjerre Lund. »Når jeg spiller skak, kan jeg se alle modstanderens brikker. Men når jeg spiller poker, kan jeg ikke se modstanderens kort. Jeg har uperfekt information. Så man kan sammenligne det med at spille skak uden at kunne se den andens brikker. Det kan derfor i mine øjne blive mindst lige så stort som Deep Blue var i sin tid,« siger lektoren, der for en halv snes siden selv var med til at udvikle algoritmer eller programmer til nogle af de første effektive pokercomputere.  Kunstig intelligens har allerede bevist sin overlegenhed i klassiskLimitTexas Hold’empoker, hvor der er klare grænser for hvor meget, man kan vædde. Udfordringen har været at knække koden i den ekstra vanskelige variant med navnetNo Limit Texas Hold’em, hvor der ikke er nogen indsatsgrænse. Altså hvor man kan vælge at satse hele sin bunke af jetoner, nærmest præcis som i Bond-filmen »Casino Royale«. »Så i stedet for kun at have tre mulige valg, når det er din tur, har du i no limit-udgaven måske 1.000 muligheder, og det gør en stor forskel,« forklarer spilteorieksperten og understreger, at de fire menneskepokerspillere dyster hver for sig mod Libratus frem for alle mod alle. Libratus er udviklet af to forskere på Carnegie Mellon-universitetet i Pittsburgh. Over for online-tidsskriftetThe Vergeforklarer den ene af udviklerne, professor Tuomas Sandholm, at der inden for en enkelt hånd i No Limit Texas Hold’em er flere såkaldte permutationer eller mulige udfald, end der er atomer i universet. »Ja, selv om du for hvert eneste atom i vores univers havde et andet helt univers og talte alle atomerne i de universer, ville der være flere end det,« siger han.  Turneringen med navnet»Brains Vs. Artificial Intelligence«begyndte 11. januar og slutter først 30. januar, efter at der er spillet ikke færre end 120.000 hænder eller spillerunder. I skrivende stund, hvor ca. en tredjedel af turneringen er gennemført, fører Libratus samlet set med over 400.000 dollar og ser derfor ud til at have langt de bedste kort »på hånden« frem mod slutspillet »Jeg tror ikke, at forskerne har løst spillet. De har ikke nødvendigvis fundet den optimale strategi, men de er muligvis kommet ud over det, som mennesker er i stand til,« siger Troels Bjerre Lund. En af de professionelle pokerspillere, Jason Les, har dog stadig håb. TilBusiness Insidersiger han, at den dårlige start er forventelig, og at de som menneskelige spillere efterhånden begynder at danne sig en idé om Libratus’ strategi og ”tankegang. Men hvordan i alverden bluffer en computer – er det ikke en særlig menneskelig egenskab? »Computeren kan sagtens bluffe, selv om vi ikke har fortalt den, at der er noget, der hedder bluff. Det finder den selv ud af, når vi siger, at den skal finde en strategi, der ikke kan udnyttes af modstanderen,« forklarer lektor Lund.  Almindelige pokerspillere frygter dog ikke umiddelbart kræfterne i Libratus. »Du vil aldrig kunne bruge en robot i en live turnering, så jeg synes ikke, at det tager gnisten væk fra spillet . Men på nettet har robotter eksisteret i mange år og udgør et stigende problem for de mange online pokersites,« siger Michael Ørum Larsen, formand for Danmarks største legale pokerklub,Riverclubi Valby. Det dybere formål med Libratus er da heller ikke at kunne vinde millioner i alverdens store pokerturneringer. Det er i stedet at udvikle algoritmer, der kan anvendes til langt mere humane formål. Troels Bjerre Lund nævner som eksempler, at programmerne i Libratus vil kunne bruges til at udforme kort og planer over, hvor sikkerhedsvagter bør patruljere i store lufthavne på givne tidspunkter, eller hvor rangere i afrikanske nationalparker bør patruljere for effektivt at komme krybskytteri til livs.",
        "metadata": {
            "source": "https://www.berlingske.dk/samfund/verdens-bedste-pokerspillere-vs.-kunstig-intelligens-computer-bluffer-sig-til",
            "image_url": "https://berlingske.bmcdn.dk/media/cache/resolve/image_x_large/image/7/74895/16076889-poker-fra-games.jpg",
            "publication_time": "Torsdag d. 19. januar 2017, kl. 09.53",
            "author": "Lars Henrik Aagaard",
            "related_links": [],
            "attachments": []
        }
    }
}