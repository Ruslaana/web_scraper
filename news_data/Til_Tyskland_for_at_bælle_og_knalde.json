{
    "version": "1.0",
    "document": {
        "id": "https://www_berlingske_dk/internationalt/til-tyskland-for-at-baelle-og-knalde",
        "title": "Til Tyskland for at bælle og knalde",
        "content": "BERLIN: I Flensborgs P-Club venter de på danskerne. Henslængt i sofaer og siddende på barstole slår syv yngre kvinder ventetiden ihjel. De fleste af dem er optaget af deres mobiltelefoner. Nogle snakker med hinanden. Let drillende. Som kolleger gør. Én taler lavmeldt i telefon. På et TV på væggen kører en hård pornofilm, som ingen tager notits af. Nogle af dem har taget skoene med de ekstremt høje hæle af og trukket fødderne op i sofaen. Én har taget strømper og en cardigan på. Så hører de en bil. Strømper og cardigan ryger af. Skoene kommer på. Ryggene rettes. Men det er ikke en dansk bil. Det er Frank. »Chefen« på bordellet. Frank er iført joggingdragt. Kortklippet hår med tatoveringer på hænderne. Han taler roligt og eftertænksomt. Han er svært tilfreds med sine danske kunder. Han har været i »rotlicht-branchen«, som han kalder den, i 11 år, og han konkluderer, at de danske mænd er noget nær ideelle bordelgæster. De drikker tæt, »giver den gas«, men opfører sig alligevel ordentligt. Hvor normale bordeller måske har en omsætning på 50 procent fra baren og 50 procent fra de prostituerede, så henter P-Club 60-70 procent af sin indtjening i baren, forklarer han. Her koster en cocktail 20 euro. Men på trods af alkoholindtaget har han ikke ballade med danskerne. De beskrives som afslappede, flyder hjemmevant i sofaerne og er ikke snobbede. Ifølge Frank er de behageligere end de franske mænd for eksempel. »Afbalancerede mennesker,« lyder hans psykologiske karakteristik af mændene nord for grænsen.  P-Club Mens Club No. 1 er indrettet til at tiltrække danske kunder, på samme måde som store bordeller i delstaten Saarland er placeret for at tiltrække franskmænd. Stedet er nyistandsat og virker rent. Der er ikke langt til motorvejen og grænsen, og den lyserøde bungalows parkeringsplads er omkranset af et hegn, så man kan parkere diskret. Indenfor hænger et oplyst billede af pornoskuespilleren Eva lavet af den danske kunstner Kristian von Hornsleth. Han er en ven, forklarer Frank. Alene eller i grupper kommer danskerne, der udgør 80 procent af kunderne. De vil »saufen und ficken«, forklarer én af kvinderne – Kira – med en lille latter. Bælle og knalde. Kira siger, at hun er 19 år gammel, men hun har en naturlig autoritet, der får det til at virke som om, hun styrer butikken. Hun viser mig rundt i huset. Baren, sofarummene, saunaen, bruserne, omklædningsrummet for mændene med aflåselige skabe. Trappen op til de ti værelser, der alle er udstyret med seng, TV og spejl. Hver kvinde har sit eget værelse, som de selv gør rent efter sig, forklarer hun. I kvindebadeværelset ligger hårjernene på række. Prostitution er lovligt i Tyskland. I 2002 besluttede den daværende rød-grønne regering, at prostitutionsbranchen skulle frem i lyset, så der kunne komme ordnede forhold for de prostituerede. Det betyder, at bordellerne må reklamere, de får ikke uventet besøg af politiet, og kvinderne kan registrere sig hos myndighederne. Men loven virker ikke, konkluderer mange i Tyskland 11 år senere. Tværtimod. Der er kun officielt registreret godt 40 prostituerede. Ingen ved, hvor mange der reelt arbejder her, men alle kan se, at fattige, unge piger i meget stort antal kommer til fra især Bulgarien og Rumænien, mens kunderne kommer fra hele Europa. Det har rejst en emotionel debat i Tyskland. Noget må gøres, lyder det fra mange sider. Men hvad?  Forbudsfløjen i debatten anføres af Alice Schwarzer, der er mangeårig feministisk debattør og udgiver af magasinet »Emma«. Tidligere i år udgav hun bogen »Prostitution - Ein deutscher Skandal« og fik en række tyske kendte og intellektuelle til at underskrive et krav om at »afskaffe« prostitution. Præcist timet til forhandlingerne om et nyt regeringsprogram for CDU/CSU og SPD. Ifølge Alice Schwarzer er det gået helt galt siden lovændringen i 2002. Tyskland er blevet et omdrejningspunkt for den europæiske sexindustri, siger hun på et pressemøde i Berlin. Udlændinge kører ind på kæmpe wellness-bordeller og har sex hele weekenden, og tyske mænd er ikke længere flove over at gå til prostituerede. Markedet er blevet større og mere brutalt, mener hun. Politiet har svært ved at efterforske sager i branchen på grund af loven. Når Alice Schwarzer taler, forsvinder de grå nuancer, og mørketallene bliver til hårde »fakta«: Der er ifølge Alice Schwarzer omkring 400.000 prostituerede i Tyskland. 90 til 95 procent af de prostituerede i Tyskland er »tvangs- eller fattigdomsprostituerede« fra Østeuropa, siger hun. 90 procent vil gerne forlade prostitutionen, mener hun, og ligeledes 90 procent er blevet misbrugt som børn. Frivillige prostituerede beskriver hun som en myte. Nogle hævder det måske, men når man spørger ind til det, så knækker skallen, mener hun. De frivillige prostituerede, der optræder i medierne, afskriver hun som lobbyister. Tyskland bør gøre som Sverige, der har succes med at forbyde køb af seksuelle ydelser, mener hun. Det får en svensk journalist til at tage ordet på pressemødet og for en god ordens skyld forklare, at det nok ikke er så enkelt. I Sverige har forbuddet jo ikke afskaffet prostitution, men måske gjort den mere usynlig. Den slags kan Alice Schwarzer tydeligvis ikke bruge til noget. Hun opfordrer journalisten til at være stolt af sit land. Prostitution er ifølge Alice Schwarzer ikke et erhverv, men et magtforhold mellem mænd og kvinder, som hun sammenligner med slaveri.»Vi lever i et samfund, hvor mænd kan købe kvinder. Han kan lægge penge på bordet og sige: Nu har jeg adgang til din krop og sjæl,« siger Alice Schwarzer. I Flensborg afviser Kira, at hendes sjæl er til salg. Kun kroppen og kun, når hun selv vil, siger hun. Hun sidder i g-streng og BH, og selv om det er køligt i rummet, afviser hun at tage noget over sig. Hun vil gerne fotograferes og gerne fortælle om, hvorfor hun begyndte med at have sex for penge: »Nysgerrighed«. Hun kommer fra øen Sild tæt på den danske vestkyst, fortæller hun. Tidligere i år bed tanken om prostitution sig fast i hovedet på hende. Hun tog forbi »klubben« og blev overrasket over, hvor »afslappede og venlige« alle var. Hun slog til og fortalte det åbent i omgangskredsen. Familien var i første omgang »chokeret«, men har accepteret det, siger hun. »Tanken handlede ganske enkelt om at vide, hvordan det er. Hvordan det hele fungerer. Hvordan det, at kvinder prostituerer sig, bringes i overensstemmelse med samvittigheden. At man går i seng med diverse mænd, som man til dato ikke havde kendt. Jeg havde ikke selv troet, at det ville falde mig så let, men det er faldet mig let,« siger hun. Kira bekræfter Alice Schwarzers billede af, at loven fra 2002 har ændret synet på prostitution i Tyskland. Det bliver set på med mere »åbenhed« i dag, og hendes personlige erfaring er, at det bliver »positivt« modtaget, når hun fortæller om det, siger hun. Alice Schwarzers generelle fordømmelse af prostitution som udnyttelse kalder hun for »vrøvl«. »Jeg ser det ikke som udbytning. Jeg stiller mig selv til rådighed for dem. Det er jo min frie vilje, som jeg handler ud fra. Hvorudfra jeg siger: Det vil jeg gerne, men jeg vil også have penge for det. Det er en ganske normal serviceydelse,« siger hun. Kira vil ikke fortælle, hvad hun tjener som prostitueret. Ifølge kvindernes hjemmesidewww.fair-girls.dekoster »en quickie« på 20 minutter 50 euro. Omkring 375 kroner. En times sex koster 150 euro. Frank siger, at huset opkræver 20-25 procent for værelset. Det er dog langtfra alle steder, at forholdene er så relativt velordnede, som de ifølge Kira og Frank er på P-Club i Flensborg. Mange steder i Tyskland meldes om fattige unge bulgarere og rumænere, der ikke taler tysk, og som betaler så høje gebyrer til bagmændene, at de presses til at have sex med mænd for ned til fem euro per gang. Nogle arbejder angiveligt 18 timer om dagen for at kunne sende 500 euro om måneden hjem til deres familie. Deres familier presser dem ofte til at blive ved, fortæller den tidligere gadehjælper fra Stuttgart Gisela Bester til avisen Frankfurter Allgemeine Zeitung. »De sætter kvinderne under pres, de opfinder en eller anden katastrofe og forlanger af dem, at de skal arbejde 18 timer om dagen. Hvis det ikke går, placerer faderen eller broderen dem i det næste bordel,« siger hun. På nogle bordeller tilbydes såkaldt »flatrate«-sex, ligesom mobilselskaber tilbyder telefoni. I bydelen Schöneberg, der er Berlins sexcentrum, ligger bordellet Caligula, hvor mænd for en indgangspris på 79 euro kan have lige så meget sex, de har lyst til, med stedets prostituerede. Drikkevarer ad libitum er også inkluderet. Undtaget champagne. I mange tyske byer forsøger myndighederne at regulere prostitutionen på gaden, hvor mange stofafhængige kvinder prostituerer sig for at tjene penge til stofferne. I mange byer er udpeget særlige gadestrækninger til de prosituerede, som er åbne i bestemte tidszoner. I Køln har man taget konsekvensen af ønsket om ordnede forhold for kvinderne og har indrettet »Verrichtungsboxe«. Her venter kvinderne – nogle på campingstole – på kunderne. Når prisen er forhandlet, kører de i mandens bil ind i én af otte »forrettelsesbokse«. De er indrettet sådan, at førerens dør ikke kan åbnes, mens forsidepassagerens dør kan, så kvinden kan flygte. Udenfor sidder en rød panikknap, som kvinden kan trykke på, hvis manden er voldelig. Der er også to bokse til gående. Lignende bokse er i funktion i Holland og i Schweiz. I den europæiske debat om prostitution har to positioner længe stået over for hinanden. Accept og praktisk regulering, som man har forsøgt i Tyskland, og forbud mod køb som i Sverige. Forbudspolitikken vinder i øjeblikket frem i lyset af det store antal unge østeuropæiske kvinder, der er kommet til Vesteuropa med EUs udvidelse. Frankrig følger trop, mens Belgien og Irland overvejer det. Sveriges statsminister, Fredrik Reinfeldt, har netop annonceret en yderligere stramning. Kunder, der køber sex, som, de ved, handler om menneskehandel, skal i fængsel, siger den svenske statsminister. Forbud var også på regeringens dagsorden i Danmark, men blev opgivet sidste år. Begge positioner er paradoksalt nok drevet frem af feminister og progressive politikere. Accepten tager udgangspunkt i kvindens ret til at bestemme over sin egen krop. Den forudsætter i sin logik, at kvinder er selvbestemmende. Forbudstilhængerne vil beskytte prostituerede mod mandlige overgreb. Det forudsætter i sin logik, at kvinderne tvinges. Alice Schwarzer tilhører den sidste skole. Hun har tilhængere i Tyskland, men hendes skråsikre konklusioner provokerer også mange tyskere. Man kan jo ikke bare konkludere, at fordi unge østeuropæere prostituerer sig af økonomisk nød, så er de allesammen tvunget til det, lyder en indvending. Hvad er tvang? Gør nogen »frivilligt« rent, spørger journalisten Antonia Baum i avisen Frankfurter Allgemeine Zeitung. Andre argumenterer for, at de fleste prostituerede har valgt, hvad de betragter som den mindst ringe løsning på deres problemer. Forbyder man den, har man ikke løst deres problem, men tvunget dem til at vælge en endnu dårligere løsning eller prostituere sig i smug. Den nye tyske regering vil ikke forbyde prostitution, men stramme loven fra 2002. Blandt andet skal aldersgrænsen for prostitution sættes op til 21 år. Nedværdigende praksisser som flatrate-sex skal forbydes, og kunder, der køber sex af tvangsprostituerede, skal straffes. Det sidste sætter fingeren på det centrale spørgsmål om, hvad tvang er, uden dog at besvare det. Der bliver ikke en eneste domfældelse, mener Frank i Flensborg. For anklagemyndigheden vil ikke kunne bevise, at kunden vidste besked om tvang, medmindre de »finder kvinden lænket til sengen«, som han siger. Stramningerne kommer ifølge Frank ikke til at ramme P-Club, fordi der hverken er flatrate-sex eller tvang. Ifølge ham er prostitution naturens orden. Mænd presses i vores samfund til at være monogame imod deres natur, mens mange kvinder har brug for bekræftelse, mener han. Win-win, altså. Gælder det så også Franks egne døtre, spørger jeg. Han kigger på mig. Det har han tænkt over. Hans ældste datter fylder 16 år, forklarer han. Så nævner han en række betingelser. Det skulle gå ordentligt til. Det skulle være hendes klare vilje. Det måtte ikke være i hans butik og ikke med nogen i hans omgangskreds. Under de betingelser, siger Frank, ville han acceptere, at hans datter blev prostitueret. Kira har ingen plan for sin »karriere«. Hun ved godt, at hun ikke kan fortsætte i mange år, og hun fortæller sig selv, at hun skal lægge penge til side, men det er ikke lykkes endnu. »Jeg tager tingene, som de kommer til mig,« siger Kira.",
        "metadata": {
            "source": "https://www.berlingske.dk/internationalt/til-tyskland-for-at-baelle-og-knalde",
            "image_url": "https://berlingske.bmcdn.dk/media/cache/resolve/image_x_large/image/90/907685/7057065-bordel.jpg",
            "publication_time": "Tirsdag d. 24. december 2013, kl. 22.30",
            "author": "Jesper Thobo-Carlsen",
            "related_links": [],
            "attachments": []
        }
    }
}