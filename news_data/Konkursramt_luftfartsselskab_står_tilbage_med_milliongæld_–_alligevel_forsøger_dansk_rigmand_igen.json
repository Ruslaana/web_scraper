{
    "version": "1.0",
    "document": {
        "id": "https://www_berlingske_dk/virksomheder/konkursramt-luftfartsselskab-staar-tilbage-med-milliongaeld-alligevel",
        "title": "Konkursramt luftfartsselskab står tilbage med milliongæld – alligevel forsøger dansk rigmand igen",
        "content": "Den danske rigmand Lars Thuesen er ikke sådan at stoppe. Tirsdag måtte hans luftfartselskab, Jet Time, indgive konkursbegæring, og nu er noget nyt allerede på trapperne. »Det er nok en portion af stædighed, tro og en følelse af, at nu skal vi vise, at det kan lykkes,« siger han til Berlingske. I en pressemeddelelse tirsdag oplyste Jet Time, at luftfartsselskabet vilindgive konkursbegæringsom følge af coronarestriktioner inden for luftfarten. 2020 stod ellers til at blive det bedste i Jet Times historie, idet selskabets 11 passagerfly var fuldt bookede til charterflyvninger hele sommeren og til en række opgaver, hvor Jet Time flyver på vegne af andre luftfartsselskaber. Ifølge selskabet havde 350.000 nordiske feriegæster »set frem til sommerferien under Sydens sol og varme«, hvor de skulle flyve med selskabets fly, ligesom flere end 400 medarbejdere var klar og så frem til en travl sommersæson. Coronakrisen har gjort ondt på Jet Time, der ligesom al anden luftfart har været utroligt hårdt ramt. De »restriktive og skiftende rejsevejledninger har betydet, at rejsearrangørerne har annulleret kontrakterne med selskabet, og at Jet Times’ i alt 11 fly har stået på jorden siden 23. marts, mens 95 procent af de over 400 ansatte har været hjemsendt«, lød det fra tirsdag fra selskabet. At det er netop nu, at håndklædet kastes i ringen, er ikke tilfældigt. Lars Thuesen forklarer, at selskabet stadig havde 100 mio. kr. tilbage i kassen, som stort set svarer til det, medarbejderne har krav på. »Nu kan vi betale hver medarbejder sit, og det er vigtigt, for de bliver selvfølgelig ramt hårdt. Hvis vi ventede en måned eller to, ville det ikke være til nogens gavn, for der kommer ingen penge ind, men der ryger en masse ud.« Opskriften på nedturen er klar: Selskabet mangler indtægter for 100 til 150 mio. kr. hver måned. Modsat forsvinder pengene i den anden ende, hvor det hver måned stadig koster 40 mio. kr. at holde selskabet kørende. »I perioden, hvor vi har fået hjælpepakker, var det til at overskue, men nu kigger vi mod en periode uden hjælpepakkerne, samtidig med at vinterperioden traditionelt koster mange penge i charterbranchen. Når man lægger alt dette sammen, bliver kapitalbehovet langt større, end det vi kan skaffe,« siger Lars Thuesen. Lars Thuesen måtte tirsdag give op med hensyn til Jet Time. Den danske erhvervsmand er dog ikke færdig med charterbranchen.Fold sammenLæs mereFoto: Jeppe Bjørn Vejlø. Samtidig står Jet Time tilbage med en del gæld. Lars Thuesen forklarer, at det primært er ham selv og selskaberne rundt om ham, som vil lide store tab: »Selskabet har en gæld på omkring 200 mio. kr., og det er mest til mig og personer tæt på mig, og de penge er tabt,« siger han.  Der efterlades dog også anden gæld: »Det er en anden type gæld, der ikke er på balancen, men som er den største post, til dem, vi leaser fly hos. Det er typisk for fem til syv år, man leaser flyene, og der vil være en række amerikanske og kinesiske leasingselskaber, der kommer til at tabe penge på det. Det er selvfølgelig trist, men de har været professionelle, og vi er langt fra den eneste kunde hos dem, som er udsat for det her.« Samtidig siger han, at der er en række kreditorer inden for lufthavnene, handlingsselskaber og så videre, men at det bliver »kurators opgave at sikre det«. Lars Thuesen, der er bosat i London, har tidligere været en del af SAS’ koncernledelse og blev i 1991 udnævnt til koncernfinansdirektør. Han har desuden været koncernchef i Spies-Tjæreborg-koncernen, som blev købt af Airtours, hvor Thuesen fulgte med fra en ledende stilling. Han er desuden medejer af blandt andet Nørrebro Bryghus, AirBaltic, BasisBank og en lang række andre selskaber. Og noget nyt er allerede på vej under næsten samme navn: Jettime. »Jeg har en tro på, at der kan skabes en fornuftig forretning med et dansk eller nordisk charterselskab. Vi tror på, at når markederne vender tilbage efter coronakrisen, vil der stadig være behov for at fragte danskere, nordmænd og svenskere til Sydeuropa. Vi oplever en trend, hvor de store udbydere hellere ville have hotellerne end flyene, så der må komme en konsolideringsbølge, som vi gerne vil være en del af, inden for to til fem år,« vurderer Thuesen. På den kortere bane er det store spørgsmål, hvornår verden vender tilbage til tiden før corona. Hvis smitten ikke blusser op igen, håber han på næste sommer. »Det havde været nemmere at vente med at starte op til april, men rygraden i selskabet er medarbejderne og deres specifikke kompetencer, som gør, at vi har en driftstilladelse. Hvis de bliver spredt for alle vinde, kan man ikke bare samle samme hold igen. Det er tidligt at starte i kroner og øre, men vi er nødt til at have en eller anden form for organisation for at holde det kørende,« siger han. Lars Thuesen understreger vigtigheden af, at det nye selskab får nogle mere fleksible aftaler end tidligere, så det er nemmere at skrue op og ned for aktiviteten. Alligevel tror han på, at det lykkes, selv om hans »portefølje ikke var gearet til en coronakrise«. »Jeg har været med i så mange år og kriser, så denne her overlever vi også.«",
        "metadata": {
            "source": "https://www.berlingske.dk/virksomheder/konkursramt-luftfartsselskab-staar-tilbage-med-milliongaeld-alligevel",
            "image_url": "https://berlingske.bmcdn.dk/media/cache/resolve/image_x_large/image/131/1316403/23477183-.jpg",
            "publication_time": "Onsdag d. 22. juli 2020, kl. 17.55",
            "author": "Sebastian Persson",
            "related_links": [],
            "attachments": []
        }
    }
}