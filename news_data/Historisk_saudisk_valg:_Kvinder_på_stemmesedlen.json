{
    "version": "1.0",
    "document": {
        "id": "https://www_berlingske_dk/internationalt/historisk-saudisk-valg-kvinder-paa-stemmesedlen",
        "title": "Historisk saudisk valg: Kvinder på stemmesedlen",
        "content": "Riyadh: Saudi-Arabien åbnede lørdag morgen valglokalerne ved et lokalvalg, hvor kvinder for første gang kan deltage - både som vælgere og som opstillede kandidater. Det ærkekonservative kongedømme er ifølge det franske nyhedsbureau AFP det sidste i verden, hvor det indtil i dag kun har været mænd, som har kunnet stemme. Kvindernes valgret på lokalplan anses dog kun for at være et mindre fremskridt i et land, hvor kvinder stadig ikke har tilladelse til at køre bil og skal være helt tildækkede, når de færdes ude. Mange kritikere af styret mener, at det er nødvendigt med gennemgribende forandringer af landets politiske institutioner, hvis kvinder virkelig skal integreres i det offentlige liv. I alt har 978 kvinder registreret sig som kandidater, mens 5938 mænd er opstillet, oplyser BBC. Kongedømmet har forhindret potentielt \"farlige\" kandidater at opstille. - Jeg er blevet udelukket som kandidat, skrev Loujain Hathloul på Twitter for nylig ifølge The Guardian. Grunden skal findes i, at hun tidligere har fået en dom for at køre i bil. En anden kvindelig politiker, Nassima Al-Sadah, er også blevet udelukket. Hun er menneskerettighedsaktivist og uddannet fra det Nationale Demokratiske Institut. Pludselig var hendes navn fjernet fra listen. - Jeg ved ikke hvorfor, sagde hun til The Guardian i sidste uge. De nye rettigheder kommer efter, at Saudi-Arabien har været udsat for et massivt politisk pres, både fra det internationale samfund og fra de saudiarabiske borgere. Kongedømmet har set naboregimerne omkring Saudi-Arabien ramle sammen på stribe i forbindelse med Det Arabiske Forår, og de har været meget interesserede i, at den saudiarabiske befolkning ikke skulle få lignende idéer om at gøre oprør. Under valgkampen i Saudi-Arabien har både enker og kvinder, der er blevet skilt, fået meddelelse om, at de fremover får deres egne id-kort, så de kan agere uafhængigt af mænd, når de skal registrere deres børn i skoler eller indlægge deres børn på hospitaler. Saudiarabiske aviser skriver, at 28 procent af de indgåede ægteskaber i landet ender med skilsmisser. /ritzau/AFP",
        "metadata": {
            "source": "https://www.berlingske.dk/internationalt/historisk-saudisk-valg-kvinder-paa-stemmesedlen",
            "image_url": "https://berlingske.bmcdn.dk/media/cache/resolve/image_x_large/image/19/192798/11662944-saudi-vote-women.jpg",
            "publication_time": "Lørdag d. 12. december 2015, kl. 09.36",
            "author": null,
            "related_links": [],
            "attachments": []
        }
    }
}