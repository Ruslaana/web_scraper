{
    "version": "1.0",
    "document": {
        "id": "https://www_berlingske_dk/business/dansk-producent-af-fiskeolie-uden-fisk-faar-stor-udenlandsk-investering",
        "title": "Dansk producent af fiskeolie uden fisk får stor udenlandsk investering",
        "content": "Biotekvirksomheden Algiecel, der har tre år på bagen, står foran et gennembrud, efter at selskabet netop har landet en kapitalindsprøjtning på 50 millioner kroner fra den britiske kapitalvirksomhed West Hill Capital. Algiecel har udviklet en bioreaktor, som kan producere fedtsyrer fra fiskeolie uden skyggen af en fisk. I stedet bruger virksomheden en særlig type alger, der laver fedtsyre i naturen, CO2-indfanget fra produktionsvirksomheder og kraftige lysdioder, som sætter gang i fotosyntese og dermed algernes produktion af fedtstof. Fedtsyren skal i første omgang bruges i fiskefoder, men vil på sigt også kunne bruges til kosmetik, kosttilskud og ultimativt fødevarer. »Vi udnytter den proces, vi kender fra naturen som fotosyntese, og har fundet en bestemt stamme af mikroalger, som bruger CO2og lys til at lave omega-3-fedtsyrer. På den måde kan vi med natures metoder lave superbæredygtige ingredienser til foder, kosttilskud, kosmetik og på længere sigt også fødevarer,« fortæller Henrik Busch-Larsen. Han er stifter af og administrerende direktør i Algiecel. Foreløbig har Algiecel bevist, at produktionen virker i et pilotanlæg i en container ved Teknologisk Institut i Taastrup, men med investeringen på 50 millioner kroner forventer Henrik Busch-Larsen, at selskabet kan tage et stort skridt i retning af at vise, at produktionsmetoden virker i stor skala ude i industrien. Det særlige ved Algiecel er, at selskabet har udviklet en produktionsplatform, der laves i moduler i form af bioreaktorer placeret i containere og placeres direkte ude ved CO2-udlederen. Antallet af moduler kan så skaleres op, afhængigt af hvor meget CO2producenten udleder. »Vi har lavet en forretningsmodel, der er for CO2-ejeren, og som giver os mulighed for at producere bæredygtige ingredienser uden at skulle transportere CO2over lange afstande,« forklarer Henrik Busch-Larsen. Henrik Busch-Larsen stiftede Algiecel i 2021 efter at have solgt størstedelen af familievirksomheden Unibio, der laver metangasser om til protein til dyrefoder, for et ukendt beløb. Unibio, der har produktion i Kalundborg, omdanner ved hjælp af fermentering metan til et højkoncentreret proteinprodukt, som blandt andet bruges i dyrefoder. Kalundborg bliver også udgangspunktet for den videre udvikling af Algiecel. Selskabet har nemlig indgået et partnerskab med den industrielle biotekvirksomhed Novonesis, der er involveret i opførelsen af et stort biogasanlæg i Kalundborg. Planen er at koble bioreaktormoduler på biogasanlægget og dermed producere fedtstof og proteiner i større skala. »I første omgang satser vi på CO2fra biogasanlæg, fordi de fleste af dem har anlæg, der opkoncentrerer biogassen, inden den sendes ud i gasledningerne. I den forbindelse bliver der også produceret ren CO₂, og derfor står de med en kilde, som vi gerne vil tappe ind i,« siger Henrik Busch-Larsen. Henrik Busch-Larsen har investeret egne midler i opstarten af Algiecel, men har også fået støtte fra BioInnovation Institute, BII, og den statslige investeringsfond EIFO. BII er etableret af Novo Nordisk Fonden og tilbyder bevillinger og konvertible lån til udvikling og kommercialisering af opstartsvirksomheder inden for biotek. Algiecel fik knap fire millioner kroner fra BII i 2022 Ifølge Jens Nielsen, administrerende direktør hos BioInnovation Institute, er den britiske investering på 50 millioner kroner i Algiecel ikke kun vigtig for selskabet, men for det danske biotekmiljø i det hele taget. Det viser nemlig, at der er ved at opstå et internationalt investormiljø omkring nye biotekselskaber, der arbejder på at udvikle mere bæredygtige løsninger til industrien, herunder fødevarer, foder, kemi og energi. »I dag er der et etableret investormiljø omkring danske biotekvirksomheder inden forlife science-industrien, mens der i lang tid stort set kun har været Novo Holdings inden for industriel biotek. Men det er ved at ændre sig. Investeringen i Algiecel viser, at det er muligt at skaffe udenlandsk kapital til opskalering af produktionen,« siger Jens Nielsen. Novo Holding er Novo Nordisk Fondens investeringsselskab. Mangel på risikovillig kapital til opskalering af nye teknologier og teknologiplatforme er ofte akilleshælen for nye biotekvirksomheder. For hvis de ikke kan bevise over for større investorer og långivere, at deres idé virker på kommerciel skala, kan det være svært at få finansiering til for alvor at komme på markedet. Jens Nielsen nævner den danske producent af plantemad MATR Foods som et eksempel på en virksomhed, der har knækket koden. En investering på fem millioner euro eller mere end 37 millioner kroner fra Novo Holding betød, at MATR kunne vise, at det er muligt at fermentere planter og lave det til mad ved hjælp af svampe. Tidligere i år førte det til, at MATR fik 150 millioner kroner fra Den Europæiske Investeringsbank til at opføre en fabrik. »Hvis Algiecel får succes med deres nye investering, kan man sagtens forestille sig, at de også kan få penge fra Den Europæiske Investeringsbank til at komme i gang med kommerciel produktion,« siger Jens Nielsen. Han oplever generelt, at interessen for danske biotekvirksomheder er stigende blandt udenlandske investorer. I øjeblikket kommer omkring 80 procent af investeringerne i BIIs virksomheder fra udenlandske investorer.",
        "metadata": {
            "source": "https://www.berlingske.dk/business/dansk-producent-af-fiskeolie-uden-fisk-faar-stor-udenlandsk-investering",
            "image_url": "https://berlingske.bmcdn.dk/media/cache/resolve/image_x_large/image/184/1844893/24809547-algiecel-laver-sunde-fedtsyrer-som-indgr-i-fiskeo.jpg",
            "publication_time": "Tirsdag d. 15. oktober 2024, kl. 13.51",
            "author": "Vibeke Lyngklip Svansø",
            "related_links": [],
            "attachments": []
        }
    }
}