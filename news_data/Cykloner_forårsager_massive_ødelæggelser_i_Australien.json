{
    "version": "1.0",
    "document": {
        "id": "https://www_berlingske_dk/internationalt/cykloner-foraarsager-massive-oedelaeggelser-i-australien",
        "title": "Cykloner forårsager massive ødelæggelser i Australien",
        "content": "AUSTRALIEN: Ødelagte huse, væltede træer, nedfaldne elledninger og voldsomme oversvømmelser. Det er scenariet i det nordlige Australien, efter to cykloner har ramt kystlinjen i delstaterne Queensland og Northern Territory. Inden den første cyklon, der er blevet døbt Marcia, ramte Queensland med 285 kilometer i timen, havde myndighederne evakueret tusindvis af beboere langs kysten. Og de personer, som beredskabet ikke nåede at evakuere, blev opfordret til at søge dækning i beskyttelsesrum i deres hjem, skriver nyhedsbureauet Reuters. »I løbet af de næste 24 timer vil Queensland gå igennem en rystende og skræmmende oplevelse,« sagde premierminister Annastacia Palaszczuk på et pressemøde natten til fredag dansk tid.  Fredag aften lokal tid har meteorologer nedgraderet Marcia fra kategori 5 til en kategori 2-cyklon. Myndighederne advarer dog om, at kraftige regnskyl og oversvømmelser vil fortsætte nogle dage endnu. Cyklonen har samtidig efterladt omkring 48.000 indbyggere i Queensland uden strøm. I nabodelstaten Northern Territory er myndighederne fredag aften lokal tid begyndt at inspicere skaderne efter cyklonen Lam, der gik i land øst for Darwin som en kategori 4-cyklon, men som senere blev nedgraderet til en kategori 2. Beboerne på Elcho Island ud for Northern Territory fortæller ifølge BBC, at Lam rev tage af huse og flåede træer op med rode. Det lokale politi på den lille ø forventer, at skaderne vil være omfattende.",
        "metadata": {
            "source": "https://www.berlingske.dk/internationalt/cykloner-foraarsager-massive-oedelaeggelser-i-australien",
            "image_url": "https://berlingske.bmcdn.dk/media/cache/resolve/image_x_large/image/72/725851/8321917-australia-weather.jpg",
            "publication_time": "Fredag d. 20. februar 2015, kl. 12.18",
            "author": null,
            "related_links": [],
            "attachments": []
        }
    }
}