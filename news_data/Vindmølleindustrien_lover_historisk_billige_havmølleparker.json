{
    "version": "1.0",
    "document": {
        "id": "https://www_berlingske_dk/virksomheder/vindmoelleindustrien-lover-historisk-billige-havmoelleparker",
        "title": "Vindmølleindustrien lover historisk billige havmølleparker",
        "content": "Vindmølleindustrien er klar til at skære dybt i prisen på havvind,skriver Finans. I kampen for at redde de kystnære havmølleparker, som regeringen i sit 2025-udspil lægger op til at sløjfe, smider Vindmølleindustrien nu et sparekatalog på bordet, der i ét hug skærer 2,2 mia. kr. af prisen på Kriegers Flak-havmølleparken. Samlet leverer kataloget besparelser på 7,3 mia. kr. »Vores forslag vil give den besparelse, som regeringen er ude efter. Dermed er det muligt at bevare de kystnære havmølleparker, uden at der pilles ved regeringens økonomiske råderum,« siger Jan Hylleberg, adm. direktør i Vindmølleindustrien, til Finans, idet han henviser til regeringens grønne sparemål i 2025-udspillet på 7,2 mia. kr.  Det overraskende udspil fra vindmølleaktørerne kommer, netop som klima- og energiminister Lars Christian Lilleholt mandag ventes at løfte sløret for vinderen af de kystnære havmølleparker. Finans erfarer, at vinderbuddet er på under 0,55 kr. for hver leveret kilowatttime (kWh) vindstrøm. Det er kun et år siden, at Vattenfall vandt Horns Rev 3-parken med et bud på 0,77 kr.",
        "metadata": {
            "source": "https://www.berlingske.dk/virksomheder/vindmoelleindustrien-lover-historisk-billige-havmoelleparker",
            "image_url": "https://berlingske.bmcdn.dk/media/cache/resolve/image_x_large/image/19/196142/14710192-2025-plan-sender-lkke-ud-i-vindmllestorm-regeringen-vil-sl.jpg",
            "publication_time": "Mandag d. 12. september 2016, kl. 06.55",
            "author": null,
            "related_links": [],
            "attachments": []
        }
    }
}