{
    "version": "1.0",
    "document": {
        "id": "https://www_berlingske_dk/samfund/kraeftlaege-sygedagpengeregler-goer-patienter-sygere",
        "title": "Kræftlæge: Sygedagpengeregler gør patienter sygere",
        "content": "Sygedagpenge-reglerne er en helt unødvendig belastning for langtidssyge mennesker. Det mener Paul Gram-Hansen, der er overlæge på Odense Universitetshospital, hvor han arbejder med leukæmipatienter. Paul Gram-Hansen advarer om, at de økonomiske bekymringer som tusindvis af kræftpatienter slås med, kan være med til forværre sygdomsforløbet. Han understreger over for Avisen.dk, at han udtaler sig som privatperson og ikke på vegne af hospitalet.Der findes ikke større videnskabelige undersøgelser af, hvad økonomisk bekymring gør for alvorligt syge. Men i sit arbejde ser Paul Gram-Hansen, hvor meget bekymringerne fylder hos patienterne. og det er ikke noget nyt fænomen, understreger han. Mange af Paul Gram-Hansens leukæmipatienter bliver raske igen, men behandlingen kan af og til vare tre år eller længere. Retten til sygedagepenge gælder i 52 uger og kan i særlige tilfælde forlænges med to gange 52 uger - Det er en belastning for dem at skulle bekymre sig om økonomien. Og også for kræftpatienter er varighedsbegrænsningen på sygedagpenge et problem. Alternativt burde der findes en form for midlertidig førtidspension, så de kunne få økonomisk ro i tre-fire år. Så lange er nogle kræftbehandlinger, siger han. Når patienterne nærmer sig et år på sygedagpenge, bliver Paul Gram-Hansen ikke bare deres læge. Han bliver også udslagsgivende for, om de kan få forlænget deres sygedagpenge eller om de ender på kontanthjælp eller måske helt uden indtægt. Myndighederne baserer nemlig tildelingen af sygedagpenge på baggrund af lægelig vurdering. Og i mange tilfælde kender lægerne ikke til de følger, deres udtalelse har. - Det er en meget ubehagelig situation. Vi er blevet opmærksomme på, at vores udtalelser får store økonomiske konsekvenser for patienten, siger Paul Gram Hansen. Han råber nu op på vegne af patienterne, fordi regeringen endnu engang har udsat ændringen af varigheden af sygedagpenge.Beskæftigelsesminister Mette Frederiksen (S) kan nu ikke længere love, at den kommer i 2012, selvom både socialdemokraterne, SF, Enhedslisten og Radikale fremsatte lovforslag om at ændre reglerne straks helt tilbage i 2009. - Nu er det endt i en syltekrukke og det ser ud til, at de syge skal ind i nogle rehabiliteringsteams. Men patienterne kan ikke arbejde, så længe de er kræftsyge, og det er meningen, de skal bruge deres energi på at blive raske. Ikke på at konsultere jobcenteret, siger Paul-Gram-Hansen til Avisen.dk.",
        "metadata": {
            "source": "https://www.berlingske.dk/samfund/kraeftlaege-sygedagpengeregler-goer-patienter-sygere",
            "image_url": "https://berlingske.bmcdn.dk/media/cache/resolve/image_x_large/image/26/260315/5567406-syv-milliarder-mindre-er-brugt-p-sundhed-krisen-fr-folk-til.jpg",
            "publication_time": "Søndag d. 09. september 2012, kl. 04.37",
            "author": null,
            "related_links": [],
            "attachments": []
        }
    }
}