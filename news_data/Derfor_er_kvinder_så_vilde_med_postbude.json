{
    "version": "1.0",
    "document": {
        "id": "https://www_berlingske_dk/videnskab/derfor-er-kvinder-saa-vilde-med-postbude",
        "title": "Derfor er kvinder så vilde med postbude",
        "content": "Det er hverken charme, selvtillid eller lækkert hår, som bringer postbudet inden for hos de hjemmegående husmødre. Det er den knaldrøde uniform! Ny forskning viser nemlig, at kvinder finder mænd klædt i rødt tøj mere attraktive og seksuelt tiltrækkende end mænd klædt i andre farver. »Kvinder opfatter, at mænd i rødt har en højere social status, flere penge og større chancer for at stige i de sociale grader. Og det er denne opfattelse, som gør dem mere attraktive«, forklarer Andrew Elliot, der er professor i psykologi ved University of Rochester, til Discovery News. Seksuelt tiltrækkende - men ikke flinke Undersøgelsen, der netop er bragt i det anerkendte tidsskrift Journal of Experimental Psychology: General kortlagde, hvordan 288 kvindelige, og 25 mandlige studerende reagerede på personer, som var klædt i forskellige farver. De samme billeder blev vist flere gange, hvor farven på tøjet blev ændret digitalt. Forsøgspersoner blev bedt om at tage stilling til, om manden havde en høj status, i hvor høj grad de fandt ham attraktiv, og i hvor høj grad de havde lyst til at kysse eller have sex med vedkommende. De adspurgte kvinder fandt mænd i rødt mere magtfulde, attraktive og seksuelt tiltrækkende. Til gengæld fik farven ikke mændene til at fremstå mere hensynsfulde og flinke. Dansk postbud kan mærke forskel Thomas Bekkar, som til dagligt uddeler post i København, kan nikke genkendende til, at farven gør en forskel: »Jeg møder masser af søde smil, når jeg er ude på ruten. Det er selvfølgelig svært at afgøre, om det bare er farven, eller bare det faktum, at man har uniform på, men jeg mærker en klar forskel hos kvinderne. Og så hører men jo historier på poststuen om et postbud, som er blevet inviteret indenfor« Den globale scorefarve Det er ikke kun i Danmark, at de rødklædte har held med kvinderne. Undersøgelsen viser, at sammenhængen mellem den hidsige farve og opfattelsen af velstand og høj status findes over det meste af kloden. I Kina anses farven for hellig og livgivende, og i Vatikanet tilhører farven de mest magtfulde mænd – kardinalerne. Og det er næppe helt tilfældigt, at netop den røde farve har været den fortrukne. Der findes nemlig en biologisk forklaring. Hos vores beslægtede venner mandrillen og geladabavianen er rød et tegn på dominans. Farven er særligt fremtrædende hos alfahanner, som parrer sig mest med hun-aberne. Dyrisk instinkt Det samme gør sig ifølge Andrew Elliot også gældende hos kvinder. »Når kvinder ser den røde farve vækker det et dybt og formentlig biologisk instinkt. Man siger, at mænd i vores kultur agerer som dyr, når det kommer til sex. Det kunne se ud som om, at det samme gør sig gældende hos kvinderne« Post Danmark ikke ude på lir Hos Post Danmark afviser man dog i at have spekuleret i farvens betydning hos det feminine køn: »Den røde farve skyldes, at farverne i det Oldenborgske Kongehus våbenskjold var rød og gul. Da postbudet var tjenestemænd med kongelig udnævnelse , skulle de bære de oldenborgske farver. Det er så en tradition, vi har valgt at holde fast i,« forklarer direktør i Post Danmark Finn Hansen Selvom forsøgspersonerne kom fra både England, Tyskland, USA og Kina, var der ingen forskelle at spore. Den røde farve synes at have effekt på kvinderne verden over.",
        "metadata": {
            "source": "https://www.berlingske.dk/videnskab/derfor-er-kvinder-saa-vilde-med-postbude",
            "image_url": "https://berlingske.bmcdn.dk/media/cache/resolve/image_x_large/image/84/843625/2896013-postbud.jpg",
            "publication_time": "Tirsdag d. 03. august 2010, kl. 12.58",
            "author": "Michael Friislund",
            "related_links": [],
            "attachments": []
        }
    }
}