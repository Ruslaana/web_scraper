{
    "version": "1.0",
    "document": {
        "id": "https://www_berlingske_dk/kommentatorer/lakmusproeven-roedt",
        "title": "Lakmusprøven: rødt",
        "content": "Strafskat Det er da rigtigt, at strafskatten er blevet mildere end oprindeligt påtænkt. Men der er fremdeles tale om en yderst problematisk konstruktion: Pensionsindkomster over en vis størrelse skal i ni år beskattes stærkere end andre indkomster af samme størrelse. På trods af at de berørte som alle andre skal bære de samme afgiftsforhøjelser mv., der er med til at (over)finansiere skatteomlægningen. På trods af hidtidige løfter om skattebetaling som netop alle andre. På trods af indgrebets karakter af lovgivning med tilbagevirkende kraft. På trods af påstanden om skattestop. Klar aldersdiskrimination. Men det er jo »kun meget store« pen­sionsudbetalinger, der rammes, hedder det. Men hvorfor i alverden skal de rammes hårdere end andre tilsvarende »store« indkomster? Åbenbart alene ud fra en forhutlet socialdemokratisk fordelingsfiksering, hvis grundlag egentlig er, at borgernes indkomster reelt tilhører staten. Den slags fordelingshokuspokus måtte Lykketoft opgive under det tidligere socialdemokratiske styre. Nu vil VKO så minsandten gennemføre det oven i købet ved en ren skatteomlægning. Den regering, der ikke vil røre ved efterlønnen, vil gerne gøre indhug i private pensioner! Det eneste egentlige argument er, at man skam har aftalt det. Så skidt med vælgerne! Pensionsopsparerne må herefter spørge sig selv: Hvad bliver dog de fremtidige vilkår? Nu har man åbnet op for ekstra beskatning i ni år; hvem kan vide, om nedtrapningen overhovedet finder sted, og hvad politikere vil finde på få år ud i fremtiden, nu når princippet om lige beskatning (og tilliden) er brudt? Måske skulle pen­sionsforvalterne også have overvejet dette, før de udtrykte deres »forståelse«. Strafskatten kan opfattes som en lakmusprøve for den borgerlige regering. Den kommer efter regeringens og DFs rekord­agtige oppustning af den offentlige sektor og talrige andre sager, som skurrer i borgerlige ører. Den giver et latterligt ringe provenu, formentlig ringere end de forbundne administrationsomkostninger. Lakmusprøven viser: rødt. Gennemføres strafskatten, vil mange borgerlige givetvis ikke længere kunne stemme på VK-partierne.",
        "metadata": {
            "source": "https://www.berlingske.dk/kommentatorer/lakmusproeven-roedt",
            "image_url": "https://berlingske.bmcdn.dk/media/cache/resolve/image_x_large/image/87/872773/2504950-steen-leth-jeppesen-candpolit.jpg",
            "publication_time": "Mandag d. 26. april 2010, kl. 22.30",
            "author": null,
            "related_links": [],
            "attachments": []
        }
    }
}