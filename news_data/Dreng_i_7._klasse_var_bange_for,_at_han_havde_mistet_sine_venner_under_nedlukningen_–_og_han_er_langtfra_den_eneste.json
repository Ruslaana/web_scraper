{
    "version": "1.0",
    "document": {
        "id": "https://www_berlingske_dk/indland/dreng-i-7-klasse-var-bange-for-at-han-havde-mistet-sine-venner-under",
        "title": "Dreng i 7. klasse var bange for, at han havde mistet sine venner under nedlukningen – og han er langtfra den eneste",
        "content": "Inden sommerferien nåede alle landets elever at vende tilbage til skolebænken, men for eleverne har det ikke kun været genforeningskram og store smil. En dreng i 7. klasse var bange for, om han havde mistet sine venner under nedlukningen. Og en pige på samme klassetrin var bekymret for, hvordan hendes klassekammerater så hende efter så lang tid. »Det er bare akavet at skulle møde de andre igen, og jeg er bange for, at de for eksempel synes, jeg er blevet grimmere eller federe,« svarede pigen i en ny undersøgelse fra organisationen Børns Vilkår. Og de to børn er ikke alene. Ifølge undersøgelsen fra Børns Vilkår har knap hver femte 4.- og 7.-klasses elev haft det svært eller delvis svært ved at møde op i skole igen. I perioden 20. maj - 25. juni i år har 2.672 elever i 4.- og 7.-klasse besvaret et elektronisk spørgeskema udsendt af Børns Vilkår. De skoleklasser, der deltog i undersøgelsen, er en del af Børns Vilkårs børnepaneler. »Det er jo en stor omvæltning. Der er sket rigtig meget i børnelivet det sidste halve år, så selvfølgelig er det svært for nogle,« siger børnefaglig konsulent hos Børns Vilkår Sanne Lind. At hver femte elev har haft svært ved at begynde i skole igen, overrasker ikke Sanne Lind. »Vi har jo haft ret mange henvendelser på BørneTelefonen, både i nedlukningsperioden og genåbningsperioden, om, at det ikke var fryd og gammen for alle at vende tilbage,« siger hun. En række af de forklaringer, man mødte hos BørneTelefonen, er også dem, der er gået igen i undersøgelsen. Hos BørneTelefonen har coronarelaterede problemer fyldt rigtig meget. I 2020 handlede 1.678 af samtalerne om coronakrisen.Fold sammenLæs mereFoto: Mads Joakim Rimer Rasmussen/Ritzau Scanpix (arkivfoto). En pige i 4. klasse forklarer i undersøgelsen, at hun ikke føler, hun har lært noget i onlineundervisningen og føler sig dum, efter at hun er vendt tilbage i skole. Udover det faglige pres har de sociale relationer i klasserne haft en stor betydning. Mere end hver fjerde pige i 7. klasse har følt sig usikker på, om hun havde gode venner under nedlukningen. Og næsten lige så mange oplevede, at klassens sammenhold var blevet værre. »Det at være klassekammerater er jo ikke givet på forhånd. Det er en daglig indsats. Derfor ved vi også, at når man har været væk fra hinanden, så opstår der en usikkerhed,« siger Sanne Lind. Hun kalder det et socialt vakuum, et fænomen, der også opstår efter sommerferien i normale år, hvor det tager tid for børnene at falde ind i deres sociale roller igen. Men i år er vakuummet blevet større, mener Børns Vilkår. »Det har været et svært år for mange børn, så selvfølgelig kan det være endnu sværere at komme tilbage, end det plejer,« siger hun. Berlingske besøgte ved genåbningen i marts Gasværksvejens Skole på Vesterbro. Her fortalte elever fra 6. klasse, hvordan de havde været bekymret forat vende tilbage til deres venner igen. »Jeg har været nervøs for at komme tilbage og se, om jeg er lige så gode venner med de andre som før. Det har jeg i hvert fald tænkt på, her op mod at vi skulle i skole igen,«sagde 13-årige Narges Mohammadi til Berlingskeved skolestart i marts efter nedlukningen. Det er ikke gået ubemærket hen på skolen på Vesterbro. »Vi har kunnet mærke på børnene, at det har været svært at komme tilbage. Der har været flere konflikter og mere uro,« siger Marianne Risager-Hansen, der er skoleleder på Gasværksvejens Skole. Ifølge undersøgelsen fra Børns Vilkår er det især pigerne, der bekymrer sig. Flere giver udtryk for, at de er usikre på deres venskaber efter nedlukningen, og at de mener, at klassefællesskabet er blevet dårligere.Fold sammenLæs mereFoto: Linda Kastrup (arkivfoto) . Når klokken ringer ind mandag morgen efter sommerferien, har skolen taget højde for netop det. Trivslen er i fokus fra start – mere end den plejer. »Vi har sat nogle ekstra midler af til skolestarten, blandt andet til trivselsforløb her i starten for at ryste børnene sammen,« siger skolelederen. Trivselsforløbene kommer til at indbefatte orienteringsløb, ture og en lejrskoletur for udskolingen, der skal få eleverne på Gasværksvejens Skole til at føle sig som en gruppe igen. Børns Vilkår ønsker, at skoler i hele landet vil tage lignende initiativer. »Nu er det vigtigt, at skolerne fokuserer på at genetablere det gode fællesskab, og at de investerer tid og energi på deres trivselsarbejde,« siger Sanne Lind fra Børns Vilkår. Undersøgelsen viser også, at tre ud af fire elever i 7. klasse synes, at det lykkedes for deres lærere at få eleverne godt tilbage i klassen efter nedlukningen. Og netop det er vigtigt, hvis det ikke skal have alvorlige konsekvenser for børnene i fremtiden. Hos Børns Vilkår er man bekymret for endnu højere fravær, hvis lærerne ikke er ekstra opmærksomme fra start. »Vi risikerer, at børnene slet ikke kommer i gang i skolen igen, og det kan have kæmpe konsekvenser for deres fremtidige trivsel og uddannelse,« siger den børnefaglige konsulent, og opfordrer lærere til at reagere hurtigt, hvis eleverne bliver hjemme. Børns Vilkår har i den forbindelse skrevet gode råd til forældre og lærere, som du kanlæse her.",
        "metadata": {
            "source": "https://www.berlingske.dk/indland/dreng-i-7-klasse-var-bange-for-at-han-havde-mistet-sine-venner-under",
            "image_url": "https://berlingske.bmcdn.dk/media/cache/resolve/image_x_large_vertical/image/145/1451500/23824336-.jpg",
            "publication_time": "Mandag d. 09. august 2021, kl. 06.24",
            "author": "Katrine Mengel",
            "related_links": [],
            "attachments": []
        }
    }
}