{
    "version": "1.0",
    "document": {
        "id": "https://www_berlingske_dk/indland/formand-for-instrukskommission-bliver-dommer-i-hoejesteret",
        "title": "Formand for Instrukskommission bliver dommer i Højesteret",
        "content": "Højesteret har mandag fået to nye dommere. Julie Arnth Jørgensen og Peter Mørk Thomsen kan nu trække i de karmoisinrøde kapper i landets øverste domstol. Begge kommer fra stillinger som landsdommer i Østre Landsret. Og begge har deltaget i voteringer i fire forskellige sager med de udnævnte højesteretsdommere, og denne prøve har de bestået. De er fundet egnede, fremgår det af en meddelelse på Højesterets hjemmeside. Julie Arnth Jørgensen er 46 år og var i en længere årrække advokat, inden hun satte sig bag dommerpodiet i landsretten. Derimod har Peter Mørk Thomsen, der er 49 år, haft en længere karriere ved domstolene, hvor han inden landsretten arbejdede ved Københavns Byret. Sidstnævnte blev kendt i en bredere offentlighed, fordi han var formand for Instrukskommissionen. Den afdækkede, at daværende minister Inger Støjberg havde givet embedsmænd en ulovlig ordre. De to nye dommere erstatter henholdsvis Thomas Rørdam, der gik af som præsident ved udgangen af oktober, og højesteretsdommer Vibeke Rønne. /ritzau/ ",
        "metadata": {
            "source": "https://www.berlingske.dk/indland/formand-for-instrukskommission-bliver-dommer-i-hoejesteret",
            "image_url": "https://berlingske.bmcdn.dk/media/cache/resolve/image_x_large/image/164/1643761/24338799-.jpg",
            "publication_time": "Mandag d. 06. februar 2023, kl. 15.05",
            "author": null,
            "related_links": [],
            "attachments": []
        }
    }
}