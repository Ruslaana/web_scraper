{
    "version": "1.0",
    "document": {
        "id": "https://www_berlingske_dk/scene/help-stor-beatles-musical-i-tivoli-er-en-doedbider",
        "title": "Help!: Stor Beatles-musical i Tivoli er en dødbider",
        "content": "En musical baseret på sange af den legendariske popgruppeThe Beatles. Det er egentlig et under, at det skulle blive et dansk musicalselskab, der skulle blive det første i verden til at få tilladelse til at sætte de mange kendte og klassiske sange – fra »Yesterday« til »The Long and Winding Road«, fra »When I’m Sixty-Four« til »With a Little Help From My Friends« ind i det, man kalder en jukeboksmusical. En betegnelse, nogle musikforestillinger har fået, fordi man i stedet for at skrive ny musik tager allerede eksisterende populære hits og opfinder en handling som undskyldning for at få dem på scenen. Om ikke andet så for pengenes skyld. Og fordi publikum nu engang helst vil høre noget, det kender. Ellers også er det faktisk ikke så mærkeligt, at ingen har gjort det før. I hvert fald viser The Beatles-musicalen »She Loves You«, som spiller i Tivolis Koncertsal, hvor umulig en opgave, det tilsyneladende er. Det bedste, man kan sige om den stort anlagte forestilling, er, at den prøver noget. Den prøver at være andet og mere end en lalleglad sommerferie på en græsk ferieø, sådan som for eksempel jukeboksmusicalens moder, ABBA-hyldesten»Mamma Mia!«, er det. Til gengæld er der ikke meget sjov ved den, Den vil gerne bruge The Beatles' varierede sangkatalog til at skabe en musical, der handler om relationer mellem mennesker. Den vil gerne helt ind til kernen i nogle af de ting, der optager os: kærligheden, livet og døden, det at have et godt liv. Uanset hvor man befinder sig på tilværelsens aldersskala. »She Loves You« er for klemt en historie til, at festen for lavor indfinder sig.Fold sammenLæs mereFoto: Søren Malmose. Derfor er det nærliggende at sætte en familie på scenen. Far og mor er et par gamle blomsterbørn – unge, da Beatles-sangene blev til – som spejler sig i deres yngre, syngende alter egoer. Adoptivdatteren er en ambitiøs og lettere presset modedesigner, der er alt for opslugt af sin kunstneriske krise til at tage sig ordentligt af sin kvindelige kæreste og det barn, de venter. Og sønnen har det heller ikke for let, for alt for høje forventninger og følelsen af at have mistet sig selv undervejs gør, at han let ryger ud i stofmisbrugets overdrev, da han ikke kan få den pige, han vil have. Det lyder alt sammen som noget, man godt kunne få en teaterforestilling ud af. Men til trods for alle de dybsindige samtaler, hvor alle skal nå at finde hinanden inden tæppefald, er der noget stendødt over det hele. Hvor er gnisten, glæden, fornemmelsen af liv? Er der overhovedet tale om rigtige mennesker, der kan mærkes, noget, der må være en forudsætning for at missionen kan lykkes? Symptomatisk render alle disse figurer rundt med internationale navne: Louise, Daniel, Anna, Peter. Musicalen er møntet på international eksport, og det forklarer måske, at de ikke virker rodfæstet i noget: »Sitting in a no man’s land«, som The Beatles sang. Og er der i det hele taget ikke noget med dialogen mellem sangene, der klinger mærkeligt? Instruktøren, Thom Southerland, er også krediteret som den ene af forfatterne. Det forklarer måske, at det hele lyder som noget, der er oversat tungt fra engelsk til dansk. Hvem i alverden kalder for eksempel hinanden for »kære«? Jokum Rohde, der som dramatiker befinder sig bedst i menneskeligt skyggeland, er den anden: Det forklarer måske den let depressive, klemte tilstand, musicalen befinder sig i, inden det, der skal være den store, forsonende fællessangsfinale med »All You Need Is Love« som mantra. I hvert fald tager den for lang tid om at blive den teaterfest, syng-med-publikummet nok forventer. Er The Beatles´ musikalske verden virkelig så glædesløst et territorium? Replikkerne ligger tungt og knudret i munden på de medvirkende, uanset hvor meget de gør sig umage. Og manuskriptet grundstøder også gevaldigt, når det forsøger at ophøje sætninger, på én og samme tid prætentiøse og fladtrådte, til livsvisdom. Sentenser, som ærligt talt virker, som om de er klippet ud af en selvhjælpsbog: »Livet er et mirakel, og kærligheden gør det værd at leve,« som den hjertesyge mater familias får fortalt undervejs. Hvad så med de musikalske numre? Her går det absolut bedre. Også selv om den ejendommeligt nok reelt er meget lidt nysgerrig på Lennon & McCartney musikalske univers og har valgt den mere udflippede og eksperimentelle side af repertoiret helt fra. Orkestret er tændt. Og der synges aldeles glimrende i forestillingen, selv om de for tungt koreograferede numre aldrig rigtig får »She Loves You« til at eksplodere i den følelsesfest, den også så gerne vil være – uanset hvor mange røde hjerteballoner, der slæbes ind på scenen. Will you still need me, will you still feed me? Birgitte Raaberg og Karfsten jansfort er blomsterbørnene, der efterhånden er nået til livets efterår.Fold sammenLæs mereFoto: Søren Malmose. De medvirkede gør absolut, hvad de kan, og meget mere, end man kunne forlange.Maria Lucia Heiberg Rosenbergkæmper bravt for at samle sympatien om sig i den utaknemmelige rolle som den utilpassede modedesigner, og det burde ikke være nødvendigt at notere sig, at hun lyder som en drøm, ikke mindst i duet med den altid glødende Rikke Hvidbjerg. Men klæder det »Blackbird« og »Yesterday« at være forvandlede til store musicalballader? Og driver musicalen ikke rovdrift på Maria Lucias brillante evne til at fyre dem af? Birgitte Raabergog Karsten Jansfort går blegt og fattet gennem det hele som det ældre par, men forbliver underligt konturløse. Det unge talent Mikkel Hoé Knudsen får til gengæld grebet chancen som lillebroren og vist, at han både har scenecharme, spilletalent og en dejlig personlig klang i sin tenor, mens den dygtigt syngende Johanne Milland må slås med den ferske rolle som hans udkårne. Symptomatisk for musicalen har den meget svært ved at slutte. Til trods for, at kampen for længst er tabt. Til trods for, at den for længst har snakket sig selv ihjel. Nej, »She Loves You« er ikke så nem at elske. Også selv om den har brug for al den kærlighed, den kan få. Hvem sagde »Alle you Need Is Love«? »She Loves You« Manuskript: Thom Southerland og Jokum Rohde. Iscenesættelse: Thom Southerland. Musikalsk bearbejdelse og arrangement samt kapelmester: Mikkel Rønnow. Scenografi og kostumer: Morgan Large. Koreografi: Karen Bruce. Nordic Musical Partners i samarbejde med Mikkel Rønnow Musicals og Sony Publishing Scandinavia. Tivolis Koncertsal til 24. april. Musikhuset Aarhus 29. april – 21. maj.",
        "metadata": {
            "source": "https://www.berlingske.dk/scene/help-stor-beatles-musical-i-tivoli-er-en-doedbider",
            "image_url": "https://berlingske.bmcdn.dk/media/cache/resolve/image_x_large/image/153/1532411/24050166-bmr-she-loves-you-2020.jpg",
            "publication_time": "Mandag d. 28. marts 2022, kl. 20.04",
            "author": "Jakob Steen Olsen",
            "related_links": [],
            "attachments": []
        }
    }
}