{
    "version": "1.0",
    "document": {
        "id": "https://www_berlingske_dk/kultur/nu-kan-du-snart-spise-smoerrebroed-i-velkendte-rammer-hotellet-fra",
        "title": "Nu kan du snart spise smørrebrød i velkendte rammer – hotellet fra »Badehotellet« bliver bygget i virkeligheden",
        "content": "Premieren på sidste sæson af »Badehotellet« blev set af næsten to millioner mennesker, og serien har fået en kultlignende status, der næsten kun kan sammenlignes med den, »Matador« fik. Ligesom du kan opleve Korsbæk på Bakken, skal det snart være muligt at opleve livet som gæst på Andersens Badehotel, som du kender det fra serien. »Der vil være stuepiger, køkkenpiger, kogekone i køkkenet, receptionist og en hotelmutter- eller fatter, afhængigt af, hvem vi har på vagt den dag til at tage imod gæsterne, når de kommer ind ad døren« fortæller direktør for Oplevelsescenter Nyvang Frits Thorarinsson. Selvom serien i fiktionens verden foregår i Nordjylland, er det Oplevelsescenter Nyvang ved Holbæk, som har fået rettighederne til at opføre det populære badehotel. Andersens Badehotel skal opføres som en tro kopi i tre etager, hvor alle karakterernes værelser kommer til at stå præcis som i serien. Det kommer desuden til at rumme de originale rekvisitter, kulisser og dekorationer, som museet har købt af TV 2. Lars Ranthe og Amalie Dollerup foran kulissen til badehotellet, som det tager sig ud i serien. »Badehotellet« har kørt gennem 19 sæsoner med enorme seertal.Fold sammenLæs mereFoto: Ida Marie Odgaard/Ritzau Scanpix. Selvom rekvisitterne følger med, bliver det ikke muligt at blive vartet op af Otilia eller at møde de andre gæster, som du kender fra serien. Ifølge Frits Thorarinsson er der heller ikke åbent for overnattende gæster, men der bliver mulighed for at bestille bord til smørrebrød og stegte rødspætter i spisesalen. »Vi vil ikke bruge de forskellige skuespillere og karakterer. Det har vi ikke mulighed for, og det er vi faktisk heller ikke interesserede i. Vi fortæller historien omkring badehotellerne i Danmark,« fortæller Frits Thorarinsson. Oplevelsescenter Nyvang har blandt andet temaer om besættelsestiden. Her vil badehotellernes rolle ved de danske kyster blive inddraget.Fold sammenLæs mereFoto: Niels Ahlmann Olesen. Opførelsen af det fiktive hotel har haft flere bejlere. Ifølge Frits Thorarinsson har der været omkring fem forskellige, der har budt ind på muligheden for at bygge badehotellet, der er budgetteret til at koste i omegnen af 15 millioner kroner. »Jeg tror, vi blev valgt, fordi vi gør tingene i én-til-én-skala. Det vil sige, at vi bygger en bygning, som den var i gamle dage, og vi driver en bygning, som i gamle dage,« fortæller Frits Thorarinsson. Det er dog ikke muligt at opføre badehotellet, som det så ud i gamle dage. Det badehotel, som serien foregår i, eksisterer nemlig ikke i virkeligheden. Serien er primært filmet i Risbystudierne i Albertslund. Jes Edvars fra arkitektfirmaet MAA-UIA skal stå for at »genopbygge« det hotel, der aldrig har eksisteret. »Opgaven er interessant, for bygningen har aldrig før været bygget i sit fulde format. Vi kan derfor ikke tale om en kopi, men realisering af en velkendt og folkekær illusion,« fortæller Jes Edvars i pressemeddelelsen. Arkitekterne bag har ikke meget at gå ud fra, og det vides endnu ikke, hvor stort det bliver, men planen er at bygge badehotellet præcis, som det ser ud i serien.Fold sammenLæs mereFoto: Foto: Mike Kollöffel/TV2. Frits Thorarinsson og resten af Nyvang har store forventninger til badehotellet. Sidste år havde oplevelsescenteret omkring 60.000 besøgende. De håber, at opførelsen af badehotellet, som de regner med at være færdige med i 2026, kan få deres besøgstal op i nærheden af 100.000. »Allerede i år vil vi prøve på at give folk noget med hjem om, hvor badehotellet skal ligge henne, og hvor langt vi er nået med byggeriet,« fortæller Frits Thorarinsson. Nyvang har første officielle åbningsdag 24. april, og sæsonen løber indtil 19. oktober. Men Badehotellet står altså først færdigt til næste år.",
        "metadata": {
            "source": "https://www.berlingske.dk/kultur/nu-kan-du-snart-spise-smoerrebroed-i-velkendte-rammer-hotellet-fra",
            "image_url": null,
            "publication_time": "Torsdag d. 27. februar 2025, kl. 18.43",
            "author": "Christoffer Løntoft Baun",
            "related_links": [],
            "attachments": []
        }
    }
}