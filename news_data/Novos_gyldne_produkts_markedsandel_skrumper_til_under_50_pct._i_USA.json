{
    "version": "1.0",
    "document": {
        "id": "https://www_berlingske_dk/virksomheder/novos-gyldne-produkts-markedsandel-skrumper-til-under-50-pct_-i-usa",
        "title": "Novos gyldne produkts markedsandel skrumper til under 50 pct. i USA",
        "content": "Data fra det amerikanske analysehus Symphony Health - offentliggjort via Bloomberg - viser, at markedsandelen skrumpede til 49,8 pct. i oktober fra 50,5 pct. i september og 57,2 pct. i oktober sidste år. Det er fortsat Eli Lillys GLP-1-middel Trulicity, som vinder frem på bekostning af Victoza og også bekostning af svensk-britiske Astrazenecas GLP-1-midler, Bydureon og Byetta. Trulicity, der skal bruges en gang ugentligt, mens Victoza skal bruges en gang dagligt, havde i oktober en markedsandel på 24 pct. mod 22,9 pct. i september og 9 pct. i oktober sidste år. - Det viser, at Trulicity begynder at få fodfæste. Men jeg synes ikke, at det er bekymrende. Der er trods alt øgede volumener, og det er nok det vigtigste for Novo, at det her segments anvendelse bliver kraftigt udvidet, i og med at Novo er på vej med flere nye produkter, siger analytiker i Alm. Brand Markets Michael Friis Jørgensen til Ritzau Finans. Volumenmæssigt voksede hele GLP-1-segmentet med lige over 25 pct. på årsbasis i oktober, mens antallet af recepter på Victoza steg med 8,9 pct.  Michael Friis Jørgensen peger på, at positive hjerte-kar-data med Victoza på sigt kan medvirke til at stabilisere Victozas markedsandel, når de kommer på indlægssedlen. Novo vakte således i juni i år opsigt på den amerikanske diabetesforenings årsmøde, hvor der blev fremlagt data fra det såkaldte Leader-studie med Victoza. De viste, at Victoza reducerede risikoen for blodpropper, slagtilfælde og hjerte-kar-død med 13 pct. i diabetespatienter i højrisikogruppen. Desuden reducerede Victoza risikoen for diabetisk nyresygdom med 22 pct. Novo indsendte den 25. oktober supplerende registreringsansøgning til de amerikanske myndigheder med henblik på at få data fra Leader-studiet inkluderet i produktinformationen. Blandt de øvrige GLP-1-midler på det amerikanske marked fortsætter Astrazenecas to midler, Byetta og Bydureon, med at tabe både markedsandele og volumen. Volumen faldt med 10,2 pct. i oktober fra oktober sidste år, og markedsandelen veg til 18,3 pct. fra 25,5 pct. i oktober sidste år.  Glaxosmithklines GLP-1-analog Tanzeum havde en markedsandel på 7,9 pct. i oktober mod 8,3 pct. i oktober sidste år. Tanzeums volumenvækst var på 19,4 pct. i perioden.",
        "metadata": {
            "source": "https://www.berlingske.dk/virksomheder/novos-gyldne-produkts-markedsandel-skrumper-til-under-50-pct.-i-usa",
            "image_url": "https://berlingske.bmcdn.dk/media/cache/resolve/image_x_large/image/11/112953/15463980-billede.jpg",
            "publication_time": "Onsdag d. 16. november 2016, kl. 13.46",
            "author": null,
            "related_links": [],
            "attachments": []
        }
    }
}