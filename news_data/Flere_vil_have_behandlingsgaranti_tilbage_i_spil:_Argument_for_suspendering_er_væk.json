{
    "version": "1.0",
    "document": {
        "id": "https://www_berlingske_dk/indland/flere-vil-have-behandlingsgaranti-tilbage-i-spil-argument-for-suspendering",
        "title": "Flere vil have behandlingsgaranti tilbage i spil: Argument for suspendering er væk",
        "content": "Indlæggelsestallene skulle stige eksplosivt, og hospitalerne skulle være presset til fingerspidserne. Derfor var det ifølge regeringen og støttepartier nødvendigt at suspendere behandlingsgarantien for at tage sig af de sygeste coronapatienter. Sådan gik det ikke helt. Antallet af indlagte er faldende og har ikke nået alarmerede niveauer. Alt imens har patienter fået udskudt og aflyst vigtige operationer. Og puklen af operationer har kun vokset sig større. »I virkeligheden viste det sig, at der ikke var behov for suspenderingen,« siger Kjeld Møller Pedersen, der er professor i sundhedsøkonomi ved Syddansk Universitet, og pointerer at den »vist« ikke har haft den store effekt. »Begrundelsen har været, at det var for at mindske presset på sygehusene, og det kan man ikke sige er sket i synderlig grad. Samtidig med, at vi ophævede behandlingsgarantien, begyndte situationen at lette – især på intensivafdelingerne,« siger han, og han mener ikke, at det fortsat giver mening. Ifølge ham er det svært at se en god begrundelse for det. Og han er ikke alene. Et voksende antal af smittede med covid-19 og et stigende indlæggelsestal fik regeringen til at gøre det muligt for regionerne at suspendere behandlingsgarantien. Alle regioner undtagen Region Syddanmark greb muligheden. I Region Hovedstaden blev de omtalte patientrettigheder sat i bero fra 3. januar 2022. Behandlingsgarantien indebærer, at borgerne har ret til udredning og behandling inden for 30 dage fra henvisning af egen læge. Også det udvidede frie sygehusvalg, som gør det muligt for borgere at blive behandlet på et privathospital med offentlig betaling, er blevet sat i bero. Smittetallene har siden omikronvariantens fremkomst været på sit højeste. I december skrev Berlingske, at man frygtede, at indlæggelserne ville presse kapaciteten på hospitalerne medop til eller mere end 1.000 indlæggelser. Det er ikke sket. Antallet af coronaindlagte på hospitaler for Region Hovedstadener faldet konstant siden årsskiftet. Her lå der over 300, mens der 18. januar lå 274 personer. Det viser tal fra SSI, som er renset for coronasmittede patienter, der er indlagt til behandling på psykiatrisk afdeling. Udviklingen får nu Region Hovedstadentil at skære ned i sit intensivberedskab mod covid-19. Ressourcerne bliver rykket tilbage til behandlingen af patienter med andre lidelser, fremgår det af en orientering til politikere i regionen. Sundhedsminister Magnus Heunicke (S) ser også grund til optimisme. Påsin Twitter-profilkonstaterer han, at de høje smittetal ikke afspejler sig i indlæggelsestallene.  Kontakttallet er beregnet til 1,2. Tyder på en epidemi i vækst, hvad angår smitte, og det var ventet. Men: Vi kan konstatere, at de høje smittetal ikke afspejler sig i indlæggelsestallene, primært pga omikron og revaccination. Derfor: Grund til optimisme den kommende tidpic.twitter.com/bi0ECKWqw9 I Region Hovedstaden mener man, trods lavere indlæggelsestal end forventet, at suspenderingen har været nødvendig. »Et godt stykke ind i januar var vi seriøst udfordret på hovedstadens hospitaler. Der gav det god mening, at der var bedre prioriteringsmuligheder og større råderum,« siger Lars Gaardhøj (S), der er regionrådsformand i Region Hovedstaden. Han pointerer, at sygehusvæsenet ikke kun har været presset af covid-19-patienter, men også af personalemangel – især på sygeplejerskesiden – og på grund af personale, der enten har været syge med corona eller i karantæne for mistanke om samme. Og det problem gør sig stadig gældende, og derfor mener han, at suspenderingen stadig giver mening i hovedstaden indtil udløbsdatoen 30. januar. »Det giver en mulighed for at prioritere, og det er en sundhedsfaglig vurdering, hvor vi tager det akutte og vigtigste først. Og der bliver knoklet og kørt på. Suspenderingen er på ingen måde en sovepude,« siger han, og understreger, at de samarbejder med private aktører mere end tidligere for at hjælpe flest mulige patienter. I december da suspenderingen af behandlingsgarantien blev gennemført, stemte Venstre imod. Partiet forstår fortsat ikke beslutningen. »Jeg har på intet tidspunkt i det her kunnet forstå, at man har suspenderet, at patienterne har kunne vælge at komme på privathospital, hvis der var lange ventelister på de offentlige. Jeg kan ikke forstå logikken i det,« siger Martin Geertsen, sundhedsordfører for Venstre. Med den nuværende udvikling ser han endnu mindre meningen. Regeringens argument var, at alle hænder i det danske sundhedsvæsen, offentlige som private, skulle bruges til at håndtere coronapatienter. »Nu kan vi se, at indlæggelsestallene er stagnerende, og der er ikke pres på intensiv kapacitet på grund af indlagte med corona. Så hører argumentet for suspenderingen af behandlingsgarantien og det udvidede frie sygehusvalg op,« siger han. Der var forventninger om en eksplosiv stigning i indlæggelsestallene, da omikronvarianten ramte landet og fik smittetallene til at stige. Sådan er det ikke gået, og indlæggelsestallene er faldet siden årsskiftet. Arkivfoto: Thomas LekfeldtFold sammenLæs mere Suspenderingen har ikke været uden konsekvenser. Hos Gigtforeningen oplever de, at flere kontakter deres rådgivning på baggrund af udskudte og aflyste operationer, fortæller Gigtforeningens direktør Mette Bryde Lind. »Krisen har stået på i lang tid. Det betyder, at flere har fået udskudt deres operation så lang tid, at den ikke længere kan lade sig gøre,« siger hun, og fortæller om en kvinde, der skulle opereres i foden, hvilket ikke længere er gældende, da skaden nu er uoprettelig: »Hun kommer aldrig til at gå eller løbe ordentligt og skal leve med kroniske smerter.« Er det ikke forståeligt, at en fod ligger længere nede på listen end en meget alvorligt syg coronapatient? »Sådan tænkte alle i starten. Nu har det bare varet ved i to år. Der er en pukkel, der er så stor, at man taler om, at den først er afviklet i 2023. Det får alvorlige konsekvenser for de mennesker, det går udover – og det er ikke få,« siger hun, og understreger, at de hos Gigtforeningen håber, at suspenderingen bliver løftet hurtigst muligt. I Region Hovedstaden lød denne pukkel pr. 18. november på 16.357 ambulante besøg og 18.794 kirurgiske indgreb, der mangler at blive afviklet grundet covid-19,ifølge Region Hovedstaden. Dette er de nyeste tal, men siden dem er omikronvarianten blevet dominerende i landet, og suspenderingen af behandlingsgarantien er blevet udrullet. Der kommer nye tal for den seneste periode om et par dage, oplyser Region Hovedstaden. Lars Gaardhøj (S) påpeger, at hovedstaden arbejder på at få de udskudte behandlinger indhentet hurtigst muligt. Men det bliver ikke løst på en måned eller to. »Det bliver over en længere periode. Det kan sagtens være noget, vi skal knokle med resten af året,« siger han, men glæder sig over, at »foråret er på vej«, og at indlæggelsestallene ikke blev lige så høje som frygtet. Socialdemokratiet, SF, Enhedslisten og Radikale Venstre har bedt Epidemikommissionen komme med en sundhedsfaglig vurdering af, om det giver mening at fremrykke, hvornår suspenderingen skal ophøre. »Umiddelbart tænker jeg, at med de udtalelser, der kommer fra hospitalerne, og antallet af sengepladser til covid, så giver det rigtig god mening, at man gør det. Vi er klar til at kigge på at ophæve suspenderingen hurtigere, hvis der er opfordring fra de sundhedsfaglige eksperter,« siger sundhedsordfører Christina Thorholm fra Radikale Venstre.",
        "metadata": {
            "source": "https://www.berlingske.dk/indland/flere-vil-have-behandlingsgaranti-tilbage-i-spil-argument-for-suspendering",
            "image_url": "https://berlingske.bmcdn.dk/media/cache/resolve/image_x_large/image/150/1506854/23984200-corona2020.jpg",
            "publication_time": "Tirsdag d. 18. januar 2022, kl. 18.26",
            "author": "Laura Nørkjær Seligmann",
            "related_links": [],
            "attachments": []
        }
    }
}