{
    "version": "1.0",
    "document": {
        "id": "https://www_berlingske_dk/virksomheder/i-kapitalfondens-maskinrum",
        "title": "I kapitalfondens maskinrum",
        "content": "Lars Terney har ikke tillagt sig forgængerens lidt tillukkede facon. Tiderne har ændret sig, kapitalfondene er i højere grad blevet en del af det etablerede erhvervsliv, som for længst har indset nødvendigheden af at kommunikere med det omgivende samfund. Dertil kommer, at Terney har sin egen stil. Han vil gerne fortælle om Nordic Capital og NC Advisory, som ifølge ham har »sin egen DNA« og er præget af en flad og demokratisk struktur, medarbejdere med store industrielle erfaringer og dybt personligt engagement i kapitalfondens porteføljeselskaber. Kapitalfondene er kendt for, at partnerne har hånden på kogepladen – det vil sige, at de selv sætter penge i virksomhedsopkøb hånd-i-hånd med eksterne investorer.  Da Terney overtog jobbet som chef for NC Advisory, fik han kort efter ansvaret for kapitalfondens største danske investering, Falck, hvor han i dag er næstformand i bestyrelsen. Men - surprise - Terney er ikke selv medinvestor i Falck. Så når Nordic Capital på et tidspunkt exitter, så får Terney ikke del i den forventede milliardgevinst. Nordic Capital købte nemlig selskabet tilbage i 2005 via sin Fond V, tre år før Lars Terney kom til.  ",
        "metadata": {
            "source": "https://www.berlingske.dk/virksomheder/i-kapitalfondens-maskinrum",
            "image_url": "https://berlingske.bmcdn.dk/media/cache/resolve/image_x_large/image/44/442204/3672035-lars-terney.jpg",
            "publication_time": "Søndag d. 16. januar 2011, kl. 06.00",
            "author": "Birgitte Erhardtsen",
            "related_links": [],
            "attachments": []
        }
    }
}