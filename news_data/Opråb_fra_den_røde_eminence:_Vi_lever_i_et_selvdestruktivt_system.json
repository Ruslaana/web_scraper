{
    "version": "1.0",
    "document": {
        "id": "https://www_berlingske_dk/politik/opraab-fra-den-roede-eminence-vi-lever-i-et-selvdestruktivt-system",
        "title": "Opråb fra den røde eminence: Vi lever i et selvdestruktivt system",
        "content": "Preben Wilhjelm er begyndt at spille golf på sine ældre dage. Han har brugt et langt liv på bl.a. videnskab som fysiker og kriminolog. På politik og som fremtrædende medlem af Venstre Socialisterne, VS. Senere som chef for DRs dokumentargruppe. Og hele vejen igennem med en uudslukkelig diskussionslyst. FAKTASerie: Den nye (u)ordenDet forgangne år har sat den vestlige sammenhængskraft under pres. Berlingske har talt med fire politiske veteraner om deres syn på den nye verdens(u)orden. Om bekymringer og håb.FOLD UD Det forgangne år har sat den vestlige sammenhængskraft under pres. Berlingske har talt med fire politiske veteraner om deres syn på den nye verdens(u)orden. Om bekymringer og håb. Den 81-årige veteran fra venstrefløjen fortæller fra en lænestol i sin lejlighed på indre Frederiksberg, at energien stadig skal bruges på andet end bare lænestole. Og at pensionistturneringerne i Møn Golfklub giver ham stor fornøjelse, selv om han gerne hånes af gamle politiske bekendte. »Nå, du spiller gaaalf,« fortæller Preben Wilhjelm og løfter til illustration det ene øjenbryn. »En sikker vej til et kedeligt liv er at ligge under for folks fordomme,« fortsætter han. Spørger man i Enhedslisten efter en rød nestor, peger fremtrædende folketingsmedlemmer på Preben Wilhjelm. Og da Alternativet i 2014 fejrede partiets første fødselsdag på homo-baren Vela i København, var han inviteret med som æresgæst.  I øvrigt betragter Preben Wilhjelm stadig sig selv som revolutionær. I ordets egentlige forstand: En grundlæggende forandring af samfundssystemet er i hans øjne nødvendig. Derimod deler han absolut ikke det romantiske syn på voldelig opstand, som stadig kan findes på dele af venstrefløjen. »Jeg mener, at helt grundlæggende mekanismer i samfundet må ændres, hvis vi i fremtiden skal leve op til kravene om større stabilitet og lighed,« siger Preben Wilhjelm. Dels bliver systemet, hvor markedsmekanismen i høj grad styrer, i stigende grad selvdestruktivt. Dels kvæler det demokratiet. Synspunkterne forklarer han i en argumentation, der kun kan gengives hér i en stærkt forenklet version: Kapitalismen var i udgangspunktet nødvendig og løftede levefoden kolossalt. Men den teknologiske udvikling - der går hurtigere og hurtigere - og samfundsindretningen er kommet i en sådan ubalance, at det uden en fundamental ændring »uundgåeligt ender i opstand, måske endda voldelig, og som lige så vel kan gå i totalitær som i demokratisk retning«. Voksende ulighed er et symptom, mener Wilhjelm. Et andet er, at markedet ikke taler for langsigtede løsninger, som f.eks. klimaproblemerne kræver. Og til indvendingen om at danskere med god privatøkonomi, god erfaring med det offentlige og generel optimisme næppe køber, at systemet ligefrem er selvdestruktivt, siger han: »Nu skal du høre hér. Lad os tage krisen i 2008. Det begyndte som en lille boligbobel, men bredte sig som ringe i vandet. Og det er selvdestruktivt på den måde, at selv mindre ubalancer har klar tendens til at være selvforstærkende,« siger han og fortsætter: »Problemerne har altid været der tendentielt, men ikke med den styrke, der er nu på grund af globalisering og masseproduktion. Det kan alt sammen føres tilbage til udviklingen i produktivkræfterne. Denne her bragende økonomiske krise ville slet ikke have den hast, voldsomhed og dybde, hvis ikke teknologien havde muliggjort computerstyrede finanstransaktioner flere tusinde gange i sekundet.«  En central pointe i Preben Wilhjelms selvbiografi »Man kan sagtens være bagklog« fra 2014 er, at de økonomiske strukturer bestemmer samfundets indretning inden for ret snævre rammer, og at økonomisk magt derfor i vidt omfang gør demokratiet illusorisk. »Jeg ser det problem som voldsomt forstærket i dag. Alle - undtaget Enhedslisten og Alternativet - taler om den 'nødvendige økonomiske politik'. Hvilket ret beset betyder at fravælge politik, at der kun er én rigtig vej, nemlig dén, som Finansministeriets regnemodeller viser. Og det gør selvsagt demokratiet illusorisk«, siger Preben Wilhjelm og mener, at det politiske vakuum udfyldes af »personfnidder og andet, der giver politikerlede«. Zoomer man ud på Brexit, Marine Le Pen i Frankrig og andre europæiske opløsningstendenser, mener han, at det skal forstås bl.a. som udtryk for afmægtighed, og at politik er for ufolkelig, for distant, for bureaukratisk og uden visioner. Zoomer man længere ud, gælder den læsning også Hillary Clintons nederlag til Donald Trump i USA. Kan du pege på et alternativ til det system, du kritiserer? »Med de højfrekvente handler synes jeg, at det er meget indlysende at indføre en lillebitte afgift, som ville gøre dem uattraktive,« siger Preben Wilhjelm. Det er ikke ligefrem revolutionært - snarere en justering. »Ja, men det er et sted, hvor vi må erkende, at teknikken er løbet fra os, og at vi er nødt til at hindre, at grådigheden får frit løb,« siger han. I den politiske debat angribes synspunkter som Preben Wilhjelms typisk med, at konkurrenceevnen svækkes, hvis det bliver til virkelighed. Og at prisen bliver danske arbejdspladser. »Dér må man nøgternt – måske ligefrem kynisk – sige: De har sgu ret. Det svækker konkurrenceevnen, hvis vi vil have højere mindsteløn end Kina. Eller et bedre arbejdsmiljø end Tyskland. Eller hvis vi stiller større krav til udledningerne fra vores industrivirksomheder. Men gør vi det i fællesskab, for eksempel i Europa, som tilsammen udgør verdens største økonomi, reducerer vi sårbarheden meget væsentligt,« svarer han. Privatlivets ufred Retssikkerhed er et andet tema, som Preben Wilhjelm har kæmpet for. Han er en del af forklaringen på, at temaet i VS’ velmagtsdage var en af de væsentligste politiske slagmarker. Og der er efter hans opfattelse fortsat rigeligt at kæmpe for: »Balancen for, hvad staten kan tillade sig over for den enkelte borger, er gået systematisk tilbage. Vi bilder os ind, at vi er blevet bedre, end vores forfædre var. Det er løgn,« siger han. Selv de mest højreorienterede i Landstinget og Folketinget var ifølge ham mere bevidste om, at den enkelte borger skulle beskyttes over for statsmagten, end man har været siden Anden Verdenskrig. »Især efter 9/11 er det lykkes at gøre terrortruslen til murbrækker for mere magt til politiet. For mere magt til efterretningstjenesterne. Og for mere indgriben i den personlige frihed,« siger Preben Wilhjelm.  Er det et teoretisk eller et praktisk problem? »Der er nogen, som har lidt under det allerede. Enkeltstående eksempler skal man aldrig køre for hårdt frem, men det viser, at der er misbrugsmuligheder,« siger Preben Wilhjelm. F.eks. kender han til en forretningsdrivende kvinde på Lolland-Falster, som sendte et mindre beløb til Pakistan for varer og derfor blev mistænkt for terror, fik spærret sine konti og ødelagt sin forretning. Samtidig betoner han, at europæerne levede med terror længe inden angrebene i USA 11. september 2001. Blandt eksemplerne er IRA i Irland, ETA i Spanien, De røde brigader i Italien og Rote Armee Fraktion i Tyskland. »Men vi tabte altså ikke hovedet af den grund,« siger Preben Wilhjelm. I sin selvbiografi kalder Preben Wilhjelm tiden mellem »p-pillens frigørende og HIVs knugende indflydelse på sexlivet for den formentlig mest promiskuøse periode i danmarkshistorien«. Han skriver også, at det »var en selvfølge, at venstrefløjen var antiautoritær og således modstander af formynderi«.  »Det er efter min mening gået fløjten,« siger han: »Du kan møde folk, der kalder sig venstreorienterede, og som går ind for det ene forbud efter det andet. At staten skal bestemme, hvad folk skal spise. Hvor meget man må ryge og drikke. Om man må købe sex. Alle de dér moralske ting, som man ikke kan lovgive om.« Du skriver også, at det var en selvfølge, at venstrefløjen var frisindet. Hvad er den i dag? »Dele af venstrefløjen er meget fordomsfuld og mener, at bestemte normer skal overholdes. De kommer så med deres forbudsønsker, der kan være nok så sympatiske i hensigten, men bestemt ikke frisindede.« Når man læser din selvbiografi, kan man få den opfattelse, at du opfatter perioden fra 1967-1968 og årene frem som en form for guldalder. Er det tilfældet? »Nej, der var meget lort imellem. Men også nytænkning og tiltrængt kritik. Man kunne ikke have oplevet en økonomisk krise, som den vi har set – den dybeste i tre generationer – uden det havde givet anledning til systemkritik. Det nytter ikke at skælde ud på finanssektoren for at optræde umoralsk, når problemet er, at hele systemet bygger på, at man skal være grådigere end de andre.« ",
        "metadata": {
            "source": "https://www.berlingske.dk/politik/opraab-fra-den-roede-eminence-vi-lever-i-et-selvdestruktivt-system",
            "image_url": "https://berlingske.bmcdn.dk/media/cache/resolve/image_x_large/image/4/42123/15854155-preben-wilhjelm.jpg",
            "publication_time": "Tirsdag d. 27. december 2016, kl. 10.00",
            "author": "Jens Beck Nielsen",
            "related_links": [],
            "attachments": []
        }
    }
}