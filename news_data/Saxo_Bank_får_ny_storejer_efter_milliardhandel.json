{
    "version": "1.0",
    "document": {
        "id": "https://www_berlingske_dk/virksomheder/saxo-bank-faar-ny-storejer-efter-milliardhandel",
        "title": "Saxo Bank får ny storejer efter milliardhandel",
        "content": "Størstedelen af den danske investeringsbank Saxo Bank er mandag morgen blevet solgt i en milliardhandel. De udenlandske ejere, som hidtil har siddet på 70 procent af banken, har solgt deres andele for et ikke oplyst beløb, skriver banken i en meddelelse. Dermed er det den schweiziske bank J. Safra Sarasin Group, der kontrollerer banken. Den har købt de 70 procent af aktierne fra de tidligere ejere, Geely Financial Denmark og finske Mandatum Group. Geely Financial Denmark har hidtil ejet 49,88 procent, mens Mandatum har ejet 19,83 procent. Mandatum oplyser selv, at den har fået omkring 319 millioner euro (2,38 milliarder kroner) for sin aktiepost. Ifølge Mandatum skal salget godkendes af finansmyndighederne i såvel Schweiz som Danmark og forventes derfor først gennemført i slutningen af 2025. Kim Fournais, der sammen med erhvervsmanden Lars Seier Christensen stiftede Saxo Bank, beholder sin aktiepost på 28,41 procent, og han fortsætter som administrerende direktør for banken. Han beskriver salget som »et vendepunkt« for banken, medarbejderne, aktionærer, kunder, partnere »og for mig personligt«. Lars Seier Christensen solgte i 2017 sin ejerandel til kinesiske Geely, der også ejer den svenske bilproducent Volvo. »Saxo Bank bliver nu en del af en europæisk finansiel højborg, som skaber flere synergier og gør det muligt for Saxo at bevare sin stejle vækstkurve,« skriver banken,som siden juli 2024 har været på udkik efter nye ejere. Den fortsætter som selvstændigt selskab under de nye storejere, som har hovedsæde i Basel og har drevet bankvirksomhed igennem 180 år. J. Safra Sarasin Group er ejet af den brasilianske Safra-familie. Den schweiziske ejer planlægger at integrere Saxo Banks teknologiske platform i sin egen forretning. Saxo Bank er stiftet tilbage i 1992 som fondsmæglerskab. I 2001 fik Saxo licens til også at drive bank og har i dag flere end 1,2 millioner kunder, som anvender selskabets handelsplatforme. Flere end 150 banker og mæglere anvender Saxos teknologi. Saxo Bank har hovedkontor ved Tuborg Havn i det nordlige København og har flere end 2.300 ansatte i 70 lande. Banken forventer et overskud i 2025 på 950-1.100 millioner kroner. ",
        "metadata": {
            "source": "https://www.berlingske.dk/virksomheder/saxo-bank-faar-ny-storejer-efter-milliardhandel",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898187/24906734-kim-fournais-er-stifter-af-og-administrerende-dire.jpg",
            "publication_time": "Mandag d. 10. marts 2025, kl. 07.22",
            "author": "Thomas Breinstrup",
            "related_links": [],
            "attachments": []
        }
    }
}