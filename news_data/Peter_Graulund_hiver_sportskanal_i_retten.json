{
    "version": "1.0",
    "document": {
        "id": "https://www_berlingske_dk/sport/peter-graulund-hiver-sportskanal-i-retten",
        "title": "Peter Graulund hiver sportskanal i retten",
        "content": "Den tidligere superligaangriber og fodboldekspert Peter Graulund hiver sin tidligere arbejdsgiver Nordic Entertainment Group (Nent) i retten for en uberettiget fyring. Det skriver Ekstra Bladet. Nent, der står bag TV3-kanalerne og blandt andet ejer rettigheder til at vise fodbold fra Superligaen, Premier League og Champions League, fyrede Peter Graulund i september sidste år. Det skete, fordi Graulund ifølge Nent befandt sig i en dobbeltrolle uden arbejdsgiverens tilladelse. Ifølge Nent var Graulund, der er registreret som agent, involveret i agentaffærer med AaB-talentet Marcus Hannesbo og FC Nordsjælland-anfører Magnus Kofod Andersen. Begge spillere har Mikkel Beck som agent. Peter Graulund mener ikke, at han har gjort noget forkert, og derfor havner sagen nu i byretten. Sagen er berammet til næste forår, skriver Ekstra Bladet. Nent-sportschef Kim Mikkelsen bekræfter over for avisen, at parterne skal mødes i retten i 2022. Han holder fast i, at Graulunds fyring var berettiget, da fodboldeksperten valgte at fortie ting over for sin arbejdsgiver. Opdateres … /ritzau/",
        "metadata": {
            "source": "https://www.berlingske.dk/sport/peter-graulund-hiver-sportskanal-i-retten",
            "image_url": "https://berlingske.bmcdn.dk/media/cache/resolve/image_x_large/image/142/1420258/23741746-aarhus-gf-randers-fc-peter-g.jpeg",
            "publication_time": "Mandag d. 10. maj 2021, kl. 14.53",
            "author": null,
            "related_links": [],
            "attachments": []
        }
    }
}