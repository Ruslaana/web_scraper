{
    "version": "1.0",
    "document": {
        "id": "https://www_berlingske_dk/virksomheder/amerikanere-koeber-dansk-vindkaempe",
        "title": "Amerikanere køber dansk vindkæmpe",
        "content": "»Til salg«-skiltet var efterhånden ved at se lidt halvgammelt ud på den jyske vingeproducent LM Wind Power, men nu er selskabet endelig blevet købt. Amerikanske General Electric (GE) har lagt 11,2 mia. kr. på bordet for at overtage det danske selskab med rødder i Lunderskov lidt uden for Kolding. »Tilbuddet fra GE giver tydelig kommerciel mening for væksten af LM Wind Power, og vi er begejstrede for udsigten til at have en global leder som ejer,« siger Marc de Jong, der er administrerende direktør hos LM Wind Power, i en pressemeddelelse.  Ejerskabet af LM Wind Power har længe været usikkert, efter at de hidtige ejere, kapitalfonden Doughty Hanson & Co, besluttede sig for at lukke den fond, som ejede LM Wind Power. Allerede for et år siden skrev Business.dk, at LM Wind Power var i spil på markedet som følge af Doughty Hanson-nedlukningen, og nu er en handel altså blevet lukket. Vingeproducenten blev overtaget lige efter årtusindeskiftet og sidenhen sammenlagt med Svenborg Brakes. Der gik dog ikke længe, inden bremseforretningen blev solgt fra igen, og så var LM tilbage ved kerneproduktet: Vinger. LM Wind Power har også været med til at skabe en af Danmarks rigeste personer. Det drejer sig om Flemming Skouboe, der blev milliardær, da han solgte LM. I dag er Skouboe Danmarks 66. rigeste borger med en formue på 1,7 mia. kr., og formuen tæller blandt andet investeringer i Henne Kirkeby Kro samt Kong Hans Kælder.",
        "metadata": {
            "source": "https://www.berlingske.dk/virksomheder/amerikanere-koeber-dansk-vindkaempe",
            "image_url": "https://berlingske.bmcdn.dk/media/cache/resolve/image_x_large/image/16/163429/15061827-aa.jpg",
            "publication_time": "Tirsdag d. 11. oktober 2016, kl. 13.40",
            "author": "Michael Korsgaard Nielsen",
            "related_links": [],
            "attachments": []
        }
    }
}