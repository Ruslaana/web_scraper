{
    "version": "1.0",
    "document": {
        "id": "https://www_berlingske_dk/oekonomi/medarbejdere-alarmfirma-gambler-med-kunders-sikkerhed",
        "title": "Medarbejdere: Alarmfirma gambler med kunders sikkerhed",
        "content": "Landets største forhandler af privat­alarmer, Verisure, beskyldes af en stribe tidligere og nuværende medarbejdere for at gamble med sine kunders sikkerhed. Verisure, der tidligere hed Dansikring Direct, har i dag flere end 100.000 privatkunder over hele landet og er sammen med G4S landets suverænt førende sælger af alarmsystemer til private og erhverv. Siden den nuværende adm. direktør, Rasmus Busk, ankom til virksomheden i 2015, har Verisure fra hovedsædet i Glostrup haft vækstrater på mere end 80 procent, og i det seneste regnskab for 2016 blev der omsat for knap 300 millioner kroner. Medarbejderstaben er i samme periode vokset fra 150 til 400 fastansatte. Men de overrumplende vækstrater er kommet med en pris for de mange kunder, lyder kritikken fra en lang række tidligere medarbejdere, Berlingske har talt med. Berlingske har interviewet flere end 20 tidligere og nuværende medarbejdere. Ingen har ønsket at træde frem med navn, men de peger samstemmende på sløsede procedurer, manglende uddannelse af montører og høj udskiftning i medarbejderstaben som nogle af de faktorer, der udhuler den sikkerhed og tryghed, som Verisure sælger med sine alarmer. »Man er mere optaget af at tjene penge end af at sikre kundernes sikkerhed,« som en af medarbejderne formulerer det.  Et af kritikpunkterne fra medarbejderne er sælgeres adgang til kunders alarmer. Flere nuværende medarbejdere har demonstreret for Berlingske, hvordan de har adgang til tusindvis af kunders alarmer. Via et elektronisk system kan man som sælger tilgå og sætte alarmen i »test« hos kunder, der har fået installeret det i løbet af de seneste tre måneder – alt sammen via medarbejderens tablet. Når en alarm er i testmode, sender Verisure som udgangspunkt ikke personale af sted, hvis alarmen går. Ifølge Berlingskes oplysninger sælger Verisure i underkanten af 2.000 alarmer om måneden, hvorfor der altså aktuelt er tusindvis af alarmer, der kan tilgås af de flere hundrede medarbejdere. »Jeg kan sidde hjemme i min stue med min tablet og koble et alarmsystem fra i den anden ende af landet, og det kan de andre sælgere også,« siger en af medarbejderne. FAKTABag om historien: Sådan har vi gjortBerlingske Business har valgt at kigge nærmere på nogle af de største aktører i sikkerhedsbranchen, der omsætter for milliarder af kroner årligt.Berlingske har talt med en lang række nuværende og tidligere medarbejdere i alarmselskabet Verisure om virksomheden.Langt størstedelen fungerede som sales-installere (kørende sælgere), mens andre har været ansat i virksomheden HR-afdeling og administration.Ingen af de pågældende ønsker at træde frem af flere forskellige årsager. Flere af dem er fortsat ansat i virksomheden. Andre er jobsøgende, mens en lille del er ansat hos konkurrenter i alarmbranchen, der betegnes som »lille« og et sted, hvor »alle kender alle«.Samtlige medarbejdere, Berlingske har talt med, har enstemmigt og uafhængigt af hinanden fortalt om de forhold, Berlingske beskriver.FOLD UD Berlingske Business har valgt at kigge nærmere på nogle af de største aktører i sikkerhedsbranchen, der omsætter for milliarder af kroner årligt. Berlingske har talt med en lang række nuværende og tidligere medarbejdere i alarmselskabet Verisure om virksomheden. Langt størstedelen fungerede som sales-installere (kørende sælgere), mens andre har været ansat i virksomheden HR-afdeling og administration. Ingen af de pågældende ønsker at træde frem af flere forskellige årsager. Flere af dem er fortsat ansat i virksomheden. Andre er jobsøgende, mens en lille del er ansat hos konkurrenter i alarmbranchen, der betegnes som »lille« og et sted, hvor »alle kender alle«. Samtlige medarbejdere, Berlingske har talt med, har enstemmigt og uafhængigt af hinanden fortalt om de forhold, Berlingske beskriver. Berlingske har forelagt flere eksperter proceduren, og de mener, den på et principielt niveau giver anledning til bekymring. Mangeårig rådgiver og sikringsekspert Allan Ryder mener, det er »total mangel på sikkerhed«. Han hæfter sig ved, at der er så mange sælgere, der har adgang til systemerne. Selv om kunderne skulle være blevet fortalt, at systemet kan fjernbetjenes, vil der alligevel være et moralsk og etisk problem, konstaterer Allan Ryder, der i dag er uafhængig sikkerheds- og sikringsrådgiver i sit eget rådgivningsselskab. »Verisure sælger på sin vis falsk tryghed. Selvfølgelig giver det at få installeret en alarm en eller anden form for præventiv effekt. Men der er en vis form for falsk tryghed, fordi du ikke ved, hvem og hvor mange der har adgang til dit system, eller om det er sat ordentligt op,« siger han. Jan Jarlbæk, tidligere efterforskningschef hos politiet og indehaver af sit eget sikkerhedsfirma, kalder Verisures procedurer for bekymrende og hæfter sig ligeledes ved, at så mange mennesker har adgang til den enkelte kundes alarm. »Jeg synes, det virker uhensigtsmæssigt, at så mange mennesker kan tilgå systemerne. Det giver anledning til bekymring for, om der er en god sikkerhedskultur,« siger han.  En anden udfordring er, at en lang række sælgere ikke får den fornødne uddannelse. Hos Verisure tilbyder man nye kunder et »sikkerhedstjek« af boligen – foretaget af en virksomhedens »sikkerhedskonsulenter«. Men en lang række medarbejdere oplyser til Berlingske, at man som ny medarbejder hos Verisure reelt kun får »få timers« oplæring i sikkerhed og montering af alarmen, før man bliver sendt ud på landevejen for at sælge og montere. »Kurset handler mest om at sælge og om at lære IT-systemer at kende. Selve det med sikkerheden og installeringen af alarmen tog maks. et par timer,« siger en medarbejder, der var på et kursus i starten af året. Resultatet er ifølge medarbejderne, at en lang række alarmer ikke bliver monteret korrekt. Ifølge Jan Jarlbæk handler det et stykke af vejen om »sund fornuft«, når man skal placere og installere alarmer i et hjem, men han undrer sig alligevel over manglen på faglighed. »Som kunde må man kunne forvente, at en konsulent, der rådgiver om sikkerhed i hjemmet, har en faglig baggrund,« siger han. Allan Ryder forklarer, at indbrudsalarmerne kun er effektive, hvis der ikke er fejl på, og det kræver i sagens natur, at de er installeret korrekt. »Derfor er det vigtigt med uddannelse, så man installerer alarmerne korrekt og undgår fejl,« siger han.  Fagligheden blandt medarbejderne bliver yderligere udfordret af, at der de seneste år har været massiv udskiftning i sælgerstaben hos Verisure. Ifølge Berlingskes oplysninger har alarmvirksomheden alene de sidste par år haft hundredvis af sælgere igennem systemet. Forklaringen er, at langt størstedelen af sælgerne kun er i virksomheden i to-tre måneder, før de forlader den igen. Det er tilsyneladende en problematik, man er opmærksom på internt i virksomheden. Ved et internt informationsmøde tilbage i marts oplyste direktør Rasmus Busk til de fremmødte medarbejdere, at selskabet netop havde ansat 130 sælgere, 25 teamledere og tre branch managers, uden at de havde fået den fornødne uddannelse. »Det er selvfølgelig ikke hensigtsmæssigt. Vi kan lige så godt sige det, som det er: Der kører en masse mennesker rundt derude, der ikke aner, hvad de laver. Det skal vi have styr på,« sagde Rasmus Busk på mødet, der blev videooptaget. Berlingske Business har set videooptagelsen.  Ved samme lejlighed erkendte direktøren videre, at medarbejderne ikke var blevet oplært. »Vi har faktisk ikke trænet dem eller uddannet dem overhovedet i det, de skal lave. Er der andre, der har lagt mærke til det samme?« sagde han til salen, der kvitterede med grin.  I dag siger Rasmus Busk, at udtalelserne til mødet var sagt »med et ironisk glimt i øjet« og står fast på, at Verisures medarbejdere bestemt har den fornødne uddannelse til at installere og servicere kundernes alarmer. Han påpeger, at man i virksomheden benytter sig af »sidemandsoplæring«, hvor sælgere kører sammen med en teamleder i starten og lærer alle de fornødne ting. »Vi tror på, at man lærer bedst ude i marken,« siger Rasmus Busk. Han afviser, at der skulle være et sikkerhedsbrist forbundet med, at medarbejderne har adgang til folks alarmer. »Vi kan kategorisk afvise, at der skulle være et sikkerhedsproblem. Vi har 27 års erfaring med alarmsystemer, over 600.000 kunder i Norden, og vi har aldrig oplevet problemer eller sager, hvor vores kunders sikkerhed er blevet kompromitteret på den her måde. Hvis en medarbejder vil begå indbrud eller hjælpe nogen med det, vil vi vide præcist, hvem den medarbejder er.« »De eksperter, der har udtalt sig til Berlingske, har ikke et dybdegående og fyldestgørende kendskab til vores omfattende sikkerhedsprocedurer og kan dermed heller ikke udtale sig troværdigt om niveauet af sikkerhed,« siger Rasmus Busk og erklærer sig »lodret uenig i«, at man har en udfordring med sikkerheden. »Man ville have langt mindre risiko for at blive opdaget ved at tage en elefanthue på og gå ud på adressen og begå indbrud,« mener han.",
        "metadata": {
            "source": "https://www.berlingske.dk/oekonomi/medarbejdere-alarmfirma-gambler-med-kunders-sikkerhed",
            "image_url": "https://berlingske.bmcdn.dk/media/cache/resolve/image_x_large/image/9/96113/19396999-11busverisure-rasmus-busk-1jpg.jpeg",
            "publication_time": "Søndag d. 10. december 2017, kl. 21.00",
            "author": "Michael Alsen Lauridsen",
            "related_links": [],
            "attachments": []
        }
    }
}