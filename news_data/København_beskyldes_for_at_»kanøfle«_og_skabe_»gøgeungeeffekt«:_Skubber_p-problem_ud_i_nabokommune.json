{
    "version": "1.0",
    "document": {
        "id": "https://www_berlingske_dk/metropol/koebenhavn-beskyldes-for-at-kanoefle-og-skabe-goegeungeeffekt-skubber-p",
        "title": "København beskyldes for at »kanøfle« og skabe »gøgeungeeffekt«: Skubber p-problem ud i nabokommune",
        "content": "Det er langtfra hver dag, at lille Tårnby Kommune klager sin nød til staten over sin store nabo, Københavns Kommune. Men det er, hvad Tårnby Kommune har gjort i forbindelse med et nybyggeri i København lige ved kommunegrænsen til Tårnby. Det er dog ikke selve byggeriet, Tårnby Kommune har et problem med. Det er derimod manglen på parkeringspladser i forbindelse med et nybyggeri på Oliefabriksvej, der har fået Tårnby til at sige, nok er nok. Derfor har Tårnby over for Bolig- og Indenrigsministeriet forsøgt at få nedlagt veto over for den såkaldte parkeringsnorm for byggeriet på Oliefabriksvej. Problemet er, at der ifølge Tårnby vil være så få parkeringspladser, at beboerne – og med dem deres gæster og andre med ærinde i byggeriet – i stedet ender med at parkere på Tårnby-siden af kommunegrænsen. I Tårnby er parkeringsnormen – altså antallet af p-pladser – nemlig højere end i nabokommunen, akkurat som det ofte ikke koster noget at parkere i kommunen. »Vi forudser,« siger Tårnbys borgmester, Allan S. Andersen (S), »at der vil komme til at holde en masse borgere fra København på vores vejarealer.« »Det er helt fint, at København ikke vil have den store parkeringsnorm inde i byen. Men jeg synes nu nok, at når man kommer tæt på andre kommuner, bør man overveje, hvad man så skal gøre i København,« mener han. I Københavns Kommune er de borgerlige heller ikke tilfredse med det planlagte antal parkeringspladser på Oliefabriksvej på Amager. »Jeg synes ikke, at vi som stor kommune skal kanøfle en lille nabokommune. Jeg appellerer til, at man udviser lidt ordentlighed,« siger den konservative gruppeformand, Jakob Næsager: »Det er sådan en gøgeungeeffekt, hvor man skubber Københavns problemer med parkering ud til Tårnby.« Tårnby Kommunes forsøg på atnedlægge vetoer i foråret blevet afvist af ministeriet. Jakob Næsager fortæller, at han »på 12. år« i Teknik- og Miljøudvalget i Københavns Kommune endnu ikke har oplevet en nabokommune forsøge at nedlægge veto. »Der har været indsigelser, men ikke veto,« oplyser han. Tårnbys borgmester er ikke bekendt med, at hans kommune tidligere har forsøgt sig med veto i forhold til byggerier i andre kommuner. Allan S. Andersen tilføjer, at Tårnby forgæves har forsøgt at indgå et kompromis med København, »hvor de gik lidt op i parkeringsnorm, og vi gik lidt ned«. Han har også holdt møde med Københavns teknik- og miljøborgmester om spørgsmålet. »Vi har ikke noget imod nye boliger i København,« siger han: »Men vi har i forvejen rigtig mange problemer med parkering i området ved Oliefabriksvej. PostNord og Bring ligger lige nærheden, og mange af deres biler parkerer allerede i området. Der er også mange fra kolonihaverne i Københavns Kommune lige ved siden af, der benytter sig af Oliefabriksvej.« Allan S. Andersen forudser også yderligere kamp om parkeringspladserne i Tårnby på grund af et andet byggeri i København tæt på kommunegrænsen. På Ørestads Boulevard, lige ved Otto Baches Allé, vil Københavns Kommune opføre en ny daginstitution med plads til cirka 275 børn og omkring 50 medarbejdere. Men der bliver kun etableret seks afsætningspladser, og »den samlede parkeringsdækning vil være 11 pladser ved fuldt udnyttet byggeret«, som det hedder i mødemateriale fra Københavns Kommune. »Den øvrige parkering vil foregå i nærmeste parkeringshus inden for en afstand af cirka 200 meter,« står der. Ifølge Allan S. Andersen kan det betyde, at forældre og måske også institutionens medarbejdere begynder at parkere på p-pladsen til Naturcenter Vestamager, hvor det er muligt at parkere gratis i op til seks timer. »Det her kan betyde, at de mange mennesker, der gerne vil benytte naturområdet, i stedet ender med at parkere i vores villakvarterer langs området,« siger han. Allan S. Andersen beskriver Tårnby og København som »gode naboer«. »Men lige præcis det med parkeringsnormen i København giver os problemer flere steder ved kommunegrænsen,« siger han og henviser til blandt andet Kastrup og Amager Strand. Borgmesteren tilføjer, at Tårnby planlægger at indføre parkeringszoner. »Jeg kan bekræfte, at det bliver i kantområderne,« siger han. Kan man sige, at Københavns Kommune er med til at forstærke jeres ønske om at indføre flere p-zoner? »Det kan man roligt sige,« lyder det fra borgmesteren. Et flertal i Økonomiudvalget i Københavns Kommune har netop sagt ja til lokalplaner for såvel området omkringOliefabriksvejsomØrestad Sydog dermed også en ny daginstitution. Men ikke med stemmer fra Venstre og De Konservative. »Vi ønsker at imødekomme Tårnby Kommunes veto om parkeringsnormen, så Københavns Kommune ikke skaber unødige parkeringsproblemer i Tårnby Kommune, men at København selv er med til at løse parkeringsproblemerne. København skal ikke blot eksportere problemet med manglende parkeringspladser i København til nabokommunerne,« lyder det fra de to partier i forbindelse med lokalplanen for Oliefabriksvej. Jakob Næsager vurderer, at der bliver cirka en p-plads til hver tredje bolig på Oliefabriksvej. Han mener, at parkeringsnormen bør være en p-plads for hver 100 kvadratmeter bolig. Han vurderer den til at være cirka dobbelt så høj på Oliefabriksvej. »Jeg appellerer til, at der bliver udvist lidt ordentlighed i den her sag,« siger han. Jakob Næsager vurderer dog også, at de to lokalplaner vil blive endeligt vedtaget torsdag i denne uge i Borgerrepræsentationen.",
        "metadata": {
            "source": "https://www.berlingske.dk/metropol/koebenhavn-beskyldes-for-at-kanoefle-og-skabe-goegeungeeffekt-skubber-p",
            "image_url": "https://berlingske.bmcdn.dk/media/cache/resolve/image_x_large/image/143/1435801/23782521-zfxgchvb.jpg",
            "publication_time": "Tirsdag d. 22. juni 2021, kl. 08.31",
            "author": "Jens Ejsing",
            "related_links": [],
            "attachments": []
        }
    }
}