{
    "version": "1.0",
    "document": {
        "id": "https://www_berlingske_dk/kommentatorer/det-mest-samfundsgavnlige-en-virksomhed-kan-goere-er-at-maksimere",
        "title": "Det mest samfundsgavnlige, en virksomhed kan gøre, er at maksimere profitten",
        "content": "I 1776 skrev Adam Smith i sit klassiske økonomiske værk »Nationernes Velstand«: »Det er ikke på grund af slagterens, bryggerens eller bagerens velvilje, vi kan se frem til vores middagsmåltid, men fordi de ser på deres egen interesse. Det er ikke deres menneskelighed, vi henvender os til, men deres egennytte, og vi taler ikke om, hvad vi selv har brug for, men hvad der er til gavn for dem.« Disse ord grundlagde i høj grad troen i moderne mainstream-økonomisk teori på, at hvis der er de rette institutionelle rammer (f.eks. beskyttelse af ejendoms- og aftaleretten), vil en fri markedsøkonomi også føre til et godt samfund. Lars Christensen SHFold sammenLæs mereFoto: Lars Christensen . Bagerens og slagterens søgen efter at maksimere deres egennytte leder dem til at tjene et større formål. Adam Smith talte om den »usynlige hånd«, der betyder, at den enkeltes søgen efter lykke maksimerer den samlede samfundsnytte. Andre økonomer fulgte efter og udviklede traditionen. Den franske økonom Léon Walras (1834-1910) grundlagde i høj grad brugen af matematik i økonomisk teori, og han påviste, at i økonomier, hvor virksomhederne maksimerer deres profit, og forbrugerne maksimerer deres nytte(glæde), vil man få en samfundsmæssig allokering af goder, der maksimerer samfundsnytten. I 1950 udviklede Kenneth Arrow og Gérard Debreu den såkaldte Arrow-Debreu-model, der byggede på Walras’ tanker. Arrow-Debreu-modellen, som alle økonomistuderende introduceres for tidligt på økonomistudier verden over, påviser det fundamentalt samme resultat, som Adam Smith beskrev i 1776. Adam Smiths tanker er således en integreret del af moderne økonomisk tænkning, og mainstream-økonomer har fortsat den generelle opfattelse, at den enkelte virksomheds søgen efter profit (profitmaksimering) som udgangspunkt har positive samfundsmæssige konsekvenser. Det betyder naturligvis ikke, at økonomer ikke erkender, at der kan være afvigelser fra den generelle model. Et eksempel er de såkaldte eksternaliteter, som eksempelvis kan forekomme, hvis en virksomheds produktion forurener og påvirker tredjepart negativt. Det ændrer imidlertid ikke ved, at den enkelte forbrugers og virksomheds nytte- og profitmaksimering i en økonomi med fornuftige institutionelle rammer vil føre til den højst mulige samfundsnytte. Økonomer ser derfor ikke som udgangspunkt profitmaksimering som noget negativt, men når erhvervsfolk taler offentligt, er det ofte svært at få dem til at indrømme, at de rent faktisk arbejder for at maksimere virksomhedernes profit.  Ofte hører vi således danske virksomhedsledere tale om samfundsansvar, bæredygtighed og FNs Verdensmål, men kun sjældent fremhæver direktører i store danske selskaber, at de faktisk har en målsætning om at opnå så høj en profit som muligt. Nu er der jo nødvendigvis ikke nogen iboende konflikt mellem at være en »bæredygtig« virksomhed, behandle sine medarbejdere godt og så forsøge at maksimere virksomhedens profit. Men hvad nu, hvis der er? Hvad skal virksomheden så vælge? Og er det rent faktisk et problem, hvis virksomhedsledere tilsidesætter profitmotivet? For en af de sidste 100 års mest indflydelsesrige økonomer, nobelprisvinderen Milton Friedman, lå svaret lige for. Ien berømt artikelfra 1970 i The New York Times Magazine, »The Social Responsibility of Business is to Increase its Profits«, rettede Friedman således en kritik mod virksomhedsledere, der hævdede, at de ikke profitmaksimerede. Virksomhedens egentlige samfundsansvar består ifølge Friedman i at forsøge at profitmaksimere. Og det gør man bedst i en frimarkedsøkonomi ved at være så produktiv som muligt og producere og sælge de bedste og billigste produkter til forbrugerne. Friedmans centrale tese er således, at hvis Adam Smith og Leon Walras har ret – og det har de ifølge Friedman – opnår man en lavere samfundsnytte, hvis man på en eller anden måde tvinger virksomheder til at tage »samfundsansvar«. Med andre ord: Det mest samfundsgavnlige, en virksomhed kan gøre, er at forsøge at maksimere profitten. Det er ægte Corporate Social Responsibility. Lars Christensen er økonom og chefredaktør for Euroinvestor. I »Økonomisk set« overfører han økonomisk teori til hverdagsfænomener.",
        "metadata": {
            "source": "https://www.berlingske.dk/kommentatorer/det-mest-samfundsgavnlige-en-virksomhed-kan-goere-er-at-maksimere",
            "image_url": "https://berlingske.bmcdn.dk/media/cache/resolve/image_x_large/image/116/1164524/22925618-china.jpg",
            "publication_time": "Lørdag d. 15. juni 2019, kl. 18.55",
            "author": "Lars Christensen",
            "related_links": [],
            "attachments": []
        }
    }
}