{
    "version": "1.0",
    "document": {
        "id": "https://www_berlingske_dk/kultur/private-noter-vaekker-ballade-forlag-beskyldes-for-at-kraenke",
        "title": "Private noter vækker ballade – forlag beskyldes for at »krænke« stjerneforfatter",
        "content": "Hun har skrevet bøger om sin mands pludselige dødsfald. Om sorgen over at miste sin datter. Om psykisk sygdom og angsten for ikke at slå til som mor. Den prisbelønnede amerikanske bestsellerforfatter Joan Didion var om nogen kendt for at bruge det personlige og private, når hun skrev. Men en kommende udgivelse med titlen »Noter til John« vækker nu forargelse, sorg og vrede hos Didions efterladte. Joan Didion døde i 2021 i sin lejlighed på Manhattan i New York i en alder af 87 år, og ved sin død blev hun kaldt foren »litterær gigant«. Hun var ikke blot med til at redefinere amerikansk litteratur, hun blev også et kulturelt ikon, og derfor har den kommende udgivelse vakt stor interesse. I udgivelsen, der udkommer på engelsk til april, skriver Didion om sin kamp mod alkoholisme, angst og depression. Bogen består af noter, som Didion skrev til sin mand, og de blev fundet blandt Didions efterladte papirer. Ingen i den litterære verden kendte til dem, og Didion selv gav ingen instrukser i forhold til en mulig udgivelse, og at de nu bliver udgivet, vækker derfor harme hos Didions nære venner og familie. »Jeg er ikke i stand til at kunne fortælle, hvad Joan ville have ønsket, men som en, der elskede hende meget højt, gør offentliggørelsen af ​​disse sider mig frygtelig ked af det,« fortæller en tæt ven af Joan Didion til den engelsk avisThe Observerog siger også: »Jeg er ikke i tvivl om, at dette dokument vil bidrage til vores beundring for Joans arbejde, men jeg kan heller ikke forestille mig noget mere privat end gemte noter om ens terapiforløb.« IfølgeThe New York Timesblev noterne nøje opbevaret i en mappe ved siden af Joan Didion skrivebord, da de blev fundet efter hendes død. De lå i kronologisk rækkefølge, som tilsammen udgjorde en hel fortælling på 46 noter, der beskrives som mere private og intime end hendes tidligere udgivelser. Noterne tager sit udgangspunkt i et terapiforløb, Didion gennemgik i 1999, og handler blandt andet om hendes relation til datteren Quintana Roo Dunne, om adoption og om hendes kamp mod alkoholisme, angst og depression.  At »Noter til John« består af meget private noter, lægger Didions forlag ikke skjule på, men forlagschef Jordan Pavlin fra det amerikanske forlag Alfred A. Knopf forsvarer udgivelsen og mener, at »det udfylder store huller i vores forståelse af, hvordan hun tænkte.« Det er dog ikke tilstrækkeligt til at udgive de efterladte noter, mener flere i Didions nære omgangskreds. The Observer citerer venner og familie for at mene, at Didions privatliv »er blevet krænket«: »Joan var meget omhyggelig og bevidst om de detaljer, hun besluttede at dele – og ikke dele – i »Et år med magisk tænkning« og »Blå timer«. Alt ud over, hvad der fremgår i bøgerne, virker som et enormt svigt med hensyn til hendes privatliv fra de mennesker, hun stolede allermest på,« fortæller en anonym ven. Blandt Joan Didions mest berømte bøger er netop erindringsbøgerne »Et år med magisk tænkning« og »Blå Timer«. I de to bøger skriver Didion om det pludselige tab af sin mand i 2003 og datter i 2005 og følger sine egne følelsesmæssige såvel som rationelle metoder for at overvinde sorgen og finde tilbage til livet. Joan Didion var stærktbeskyttende over for sit arbejde. End ikke hendes nære venner fik lov at se, hvad hun skrev, før det var endegyldigt klar til at blive udgivet. Mens hun var i live, kritiserede hun tilmed en posthum udgivelse af Ernest Hemingways »True at First Light«. I sin kritik lagde hun blandt andet vægt på, at man som forfatter nøje udvælger, hvad der er klar til udgivelse, og hvad der ikke er. »Det her er en mand, hvor ord betyder noget. Han arbejdede med dem, han forstod dem, han gik ind i dem. Hans ønske om kun at overleve gennem de ord, han syntes var klar til publicering, burde være tydelig nok,« skrev Joan Didion i et essay om udgivelsen af »True at First Light«. At Joan Didion netop har udtrykt sig så skarpt mod udgivelsen af Hemingways efterladte tekster, erifølge den britiske journalist og forfatter Helen Coffeyendnu et bevis på, at forlaget skulle lade være med at udgive »Noter til John«: »Det er rystende at læse dette (Didions kommentarer om udgivelsen af Hemingways »True at First Light«,red.) og derpå lade, som om Didion ville have ønsket hendes private noter offentliggjort og reklameret for som en udgivelse, du ikke må gå glip af.« På trods af indvendinger fra familie og venner, og selvom Joan Didions holdning til posthume udgivelser var klar, har Didions litterære agent og hendes to redaktører, der varetager hendes litterære bo, sagt ja til at udgive de efterladte noter. Didions danske forlag, Gyldendal, planlægger at udgive »Noter til John« til juni, og Sofie Voller som er redaktionschef hos Gyldendal Skønlitteratur og ansvarlig for den danske udgivelse af »Noter til John« forsvarer udgivelsen. Voller hæfter sig blandt andet ved, at noterne lå sirligt arrangeret, da de blev fundet, nærmest som om det var meningen, at de skulle læses. »Joan Didion døde jo ikke pludseligt, så hvis hun ikke havde intentioner om, at nogen skulle læse det, så havde hun også haft en god mulighed for ikke at give folk adgang til det,« siger Sofie Voller. Den danske forside til bogen »Noter til John«. Ifølge The Oberserver blev det efterladte manuskript fundet i et arkivskab som det, man ser bag Joan Didion på billedet.Fold sammenLæs mereFoto: Gyldendal. Joan Didions status som litterær institution i USA er også en grund til at udgive »Noter til John«, for ingen er interesseret i at udgive noget, der tilsmudser hendes eftermæle, mener Sofie Voller. I Vollers øjne er Didions meget personlige og intime værker endnu en begrundelse for at udgive »Noter til John«: »Hun har jo lige præcis skrevet om det private før, så på denne her måde er det måske heller ikke helt så kontroversielt, som i de tilfælde, hvor man vælger at udgive dagbøger fra forfattere, der udelukkende har skrevet fiktion,« fortæller Sofie Voller. Tracy Daugherty, som har skrevet en biografi om Joan Didion, bakker også op om forlagenes begrundelse bag udgivelsen. Ifølge Daugherty, er det næppe tilfældigt, at Didion har efterladt disse noter, da hun var »en omhyggelig kurator af sit omdømme« og ikke var naiv omkring, at der ville være nogle, der kunne have interesse i at udgive det værk, som noterne udgør. »Hun måtte have vidst, at noterne med hendes egne ord ville være ‘guld værd’,« siger Tracy Daugherty til The Observer. »Notes to John« bliver udgivet på engelsk 22. april i år og på dansk 12. juni.",
        "metadata": {
            "source": "https://www.berlingske.dk/kultur/private-noter-vaekker-ballade-forlag-beskyldes-for-at-kraenke",
            "image_url": "https://berlingske.bmcdn.dk/media/cache/resolve/image_x_large/image/189/1893787/24898692-file-joan-didion-in-new-york-on-feb-23-2007-n.jpg",
            "publication_time": "Onsdag d. 26. februar 2025, kl. 15.14",
            "author": "Christoffer Løntoft Baun",
            "related_links": [],
            "attachments": []
        }
    }
}