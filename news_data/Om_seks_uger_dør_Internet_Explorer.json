{
    "version": "1.0",
    "document": {
        "id": "https://www_berlingske_dk/virksomheder/om-seks-uger-doer-internet-explorer",
        "title": "Om seks uger dør Internet Explorer",
        "content": "Nedtællingen til slutdagen er i fuld gang. Om to måneder bliver verdens engang største internetbrowser sendt på skrotkirkegården. 15. juni er det slut med Internet Explorer, som mange brugte, da de første gang stiftede bekendtskab med det dengang nye og forunderlige internet. Den vil simpelt hen ikke starte, når man klikker på ikonet – det blå e med en gul kredsløbscirkel omkring. I stedet starter efterfølgeren,Edge, som Microsoft var klar med i 2015og siden har forsøgt at få flere til at bruge ved at lægge den ind i Windows-styresystemet. »Internet Explorer 11 udgår den 15. juni 2022. Skift til Microsoft Edge for en hurtigere og mere sikker browseroplevelse,« skriver Microsoft selv i en pop-op-besked, når man bruger Internet Explorer 11, som er den seneste version af det snart pensionerede program. Den 15. juni er det slut med understøttelsen af Internet Explorer i de fleste udgaver af Windows. Det er nu mere end 26 år siden, at Internet Explorer gik i krig mod Netscape Navigator, som dengang var, hvad »man« brugte, når man ville rundt på internettet og var vant til at taste alenlange adresser ind i adressefeltet. Da Microsoft sendte Windows 95 ud, fulgte Internet Explorer med og var standardprogrammet, når man fra for eksempel en e-mail klikkede på en internetadresse for ikke selv at skulle taste den ind. Den tætte sammenvævning med Windows endte med at blive så stort et konkurrenceproblem, at Microsoft ad flere omgange har betalt mange milliarder kroner for konkurrenceforvridning, fordi konkurrenterne blev holdt ude. Siden gennemtvang EU, at Microsoft skulle lave en valgmenu, hvor alle europæiske Windows-brugere fik præsenteret et udvalg af internetbrowsere, så de selv kunne vælge, hvilken af dem de ønskede at bruge som standard. Da Internet Explorer havde kronede dage, brugte næsten en milliard mennesker programmet. I april i år blev kun 0,39 procent af alle viste netsider globalt set gennem Internet Explorer, viser en opgørelse fra netanalysefirmaet Statcounter.I dag er det Googles Chrome-browser, der dominerer. 64,36 procent af alle viste sider blev set gennem den i april. Til sammenligning har Microsofts egen Edge-browser en andel på 4,07 procent. Der er dog lidt flere danske brugere af Internet Explorer. 0,78 procent af alle de viste netsider på danske skærme i april blev set gennem Internet Explorer. Og Edge har i Danmark en andel på 7,24 procent af alle de viste internetsider – den tredjemest brugte efter Chrome og Apples Safari. Mange af de tilbageblevne Internet Explorer-brugere er formentlig erhvervsbrugere, fordi nogle virksomheders eller organisationens systemer er sat op, så de fungerer sammen med Internet Explorer, og stadig ikke er blevet gjort fri til andre internetbrowsere. Det eret år siden, at Microsoft meldte slutdatoen for Internet Explorer ud. Edge, som er standardbrowseren i Windows 11, medmindre man selv vælger noget andet, har som den eneste internetbrowser en særlig Internet Explorer-tilstand indbygget, således at man stadig kan bruge gamle funktioner fra den snart skrottede internetklassiker, hvis man ikke når at blive klar med it-omstillingerne inden 15. juni.",
        "metadata": {
            "source": "https://www.berlingske.dk/virksomheder/om-seks-uger-doer-internet-explorer",
            "image_url": "https://berlingske.bmcdn.dk/media/cache/resolve/image_x_large/image/154/1545078/24083834-.jpg",
            "publication_time": "Onsdag d. 04. maj 2022, kl. 07.50",
            "author": "Thomas Breinstrup",
            "related_links": [],
            "attachments": []
        }
    }
}