{
    "version": "1.0",
    "document": {
        "id": "https://www_berlingske_dk/kommentatorer/adam-holm-ukrainere-kritiserer-louisiana-udstilling-med",
        "title": "Adam Holm: Ukrainere kritiserer Louisiana-udstilling med antiputinistiske Pussy Riot. Det er »ejendommeligt«, men hvem kan bebrejde dem det?",
        "content": "For nylig kunne man her i bladet læse, at en gruppe af ukrainske organisationer i Danmark har sendtet fælles protestbrev til kunstmuseet Louisiana i Humlebæk. Protesten skyldes museets aktuelle udstilling af det russiske punkkollektiv, Pussy Riot. Punkkollektivet er stærkt kritiske over for præsident Putins regime og de værdier og institutioner, han bekender sig til. Den ortodokse religion, kirken, fædrelandsparoler, traditionelle kønsrollemønstre og militarisme får én over nakken af de overvejende kvindelige aktivister. Den russiske stat giver tilbage med sin sædvanlige metoder: chikane, censur og fængslinger. Her i landet, og i Vesten generelt, nyder Pussy Riot stor anseelse. De har optrådt på Roskilde Festival, er blevet hyldet som frihedshelte i New York og har modtaget et hav af prestigefulde priser. Men som de herboende ukrainere minder om, så er krigen også rykket ind i synet på kunsten og i relation til prioriteringen af, hvad man vælger at udstille. Ukrainerne er utilfredse med, at en lille håndfuld kunstnere fra Rusland kan få forrang frem for ukrainske kunstnere. Tilsyneladende er ukrainerne også utilfredse med, at Pussy Riot ikke har formået at mobilisere til krigsprotester i Rusland. Flere af kunstnergruppens medlemmer er i eksil i Europa, fordi de i lighed med de flygtede ukrainere ikke vil leve med den undertrykkelse og krigsførelse, som udgår fra Putin. At rette kritik af dem, der kritiserer det magtapparat, man selv vender sig imod, forekommer ejendommeligt. I udgangspunktet burde ukrainerne således valfarte til bemeldte museum og i øvrigt glæde sig overden gennemført antiputinistiske udstilling. Men ved nærmere eftertanke er deres indsigelse ikke så uforståelig endda. Deres brev bør ses i lyset af det pres, som deres hjemland befinder sig i. Det kan være, at vi herhjemme tænker, at det går ukrainerne udmærket. Vi har jo lige foræret dem et antal kampfly, og de modtager også praktisk og økonomisk støtte fra en lang række andre lande. Og præsident Volodymyr Zelenskyj er jo en politisk rockstjerne, som alle vestlige ledere gerne vil foreviges med, så hvad er problemet? Er ukrainernes protest ikke i virkeligheden lidt hysterisk? Den er måske ikke velanbragt, men den udspringer af en virkelighed, som er mere rå og glansløs, end vi måske almindeligvis gør os begreb om. Sidste år på denne tid nærmest spurtede de ukrainske styrker afsted og jog de russiske indtrængere på flugt. Den såkaldte Kharkiv-offensiv, som begyndte 6. september, var en imponerende bedrift. I løbet af tre ugers koncentreret indsats formåede ukrainerne at befri enorme landområder i de østlige provinser. Ukrainernes fremgang fik den pensionerede general Ben Hodges, der tidligere var øverstkommanderende for de amerikanske styrker i Europa, til håbefuldt at forudsige, at ukrainerne sågarkunne generobre Krim i løbet af et år. Både strategisk og taktisk demonstrerede ukrainerne, at de kunne hamle op med, ja, mere end det, direkte udmanøvrere verdens på papiretnæststærkeste militærmagt. Men sidste år er som bekendt længe siden. Ved indgangen til dette efterår må de ukrainske soldater sande, at russerne ikke længere lader sig overraske. Forsøgene på at gennembryde de omfattende russiske forsvarslinjer er en særdeles blodig affære. De ukrainske myndigheder har mørklagt tabstallene, men når et regeringsloyalt medie somThe Kyiv Independent beskriver soldaternes kvaler, får vi et fingerpeg om kampenes alvor. Udsigten til, at ukrainerne gennembryder de forhindringer, russerne har opstillet og lagt ud –Ukraine er verdens mest minerede land– forekommer at være stærkt begrænset inden for en overskuelig fremtid. Så snart vinteren melder sin ankomst, vil de ukrainske bestræbelser på et gennembrud blive yderligere vanskeliggjort. Man behøver ikke profetiske evner for at se, at krigen fortsætter med at gå sin ødelæggende gang også i det kommende år. Der er med andre ord ikke en fredsafslutning i sigte. Den mest åbenlyse konsekvens er, at ukrainerne i en anselig tid endnu må lide under de uophørlige russiske bombardementer af deres byer og infrastruktur. Der er ingen direkte russisk fordel af disse angreb. Den eneste hensigt er at terrorisere og trætte den ukrainske civilbefolkning. Nok er ukrainerne trætte af krig, men de lader sig ikke kujonere sådan, som terrorens arkitekter havde håbet. I mellemtiden øges deres ubehag over alting russisk. Også når det hænger til skue på et fint nordsjællandsk museum. Hvem kan bebrejde dem det?  Adam Holm er journalist og forfatter",
        "metadata": {
            "source": "https://www.berlingske.dk/kommentatorer/adam-holm-ukrainere-kritiserer-louisiana-udstilling-med",
            "image_url": "https://berlingske.bmcdn.dk/media/cache/resolve/image_x_large/image/171/1718098/24531147-pussy-riot-medlem-maria-alyokhina-tv-deltager-sa.jpg",
            "publication_time": "Søndag d. 24. september 2023, kl. 21.09",
            "author": "Adam Holm",
            "related_links": [],
            "attachments": []
        }
    }
}