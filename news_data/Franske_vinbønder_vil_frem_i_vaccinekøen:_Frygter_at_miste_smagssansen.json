{
    "version": "1.0",
    "document": {
        "id": "https://www_berlingske_dk/internationalt/franske-vinbonder-vil-frem-i-vaccinekoen-frygter-at-miste",
        "title": "Franske vinbønder vil frem i vaccinekøen: Frygter at miste smagssansen",
        "content": "Vinen smager slet ikke, som den plejer, fortæller franske vinbønder, der har været smittet med covid-19. Bær- og frugtsmagene træder fint frem, men det er næsten umuligt at smage de syrlige citrusnuancer. I en undersøgelse blandt franskmænd, som arbejder med vin og har været smittet med covid-19, svarer knap 70 procent af dem, at deres arbejde er blevet sværere at udføre, fordi de har mistet lugtesans, mens 50 procent klager over manglende smagssans. Franske vinbønder og sommeliers beder nu regeringen om at sende dem længere frem i vaccinekøen. De frygter at få smadret deres levevej, hvis de bliver smittet med covid-19, og deres smags- og lugtesans bliver påvirket,skriver avisen The Telegraph. »Det er som at bede en musiker spille uden sit instrument,« siger Didier Fages, der er direktør for Foreningen for Franske Ønologister (ønologi er studiet af vin,red.) I Frankrig bliver eksempelvis lærere og politibetjente anset som »essentielle medarbejdere«, der får en plads længere fremme i vaccinekøen, end deres alder ellers berettiger til. Det franske vinfolk vil med på den liste. Det her var ikke meningen. Vinbønderne Pierre-Marie og Marie Luneau tjekker druerne på deres vinmark nær Nantes, efter temperaturen faldt til et godt stykke under nul grader midt i april.Fold sammenLæs mereFoto: SEBASTIEN SALOM-GOMIS/AFP/Ritzau Scanpix. »Smagning er hjertet i vores profession. I hvert led fra høst til aftapning bestemmes vinens kvalitet og de tekniske beslutninger gennem smagning,« skriver Didier Fages i et åbent brev. Undersøgelsen blandt de coronaramte vineksperter viser, at 40 procent af dem, der fik svækket deres lugt- og smagssanser, endnu ikke har fået sanseevnerne tilbage. Flere oplever, at uanset hvor meget de træner og øver for at genvinde sanserne, så bliver vinen ved med at smage anderledes, end den gjorde før. Frankrigs enorme vinindustri har haft det ekstremt svært under coronapandemien. Lukkede barer og restauranter i hele verden har påvirket salget markant. Og i april blev landet så ramt af en usædvanlig hård frost. I nogle områder er 90 procent af høsten ødelagt,skriver BBC. Nogle bønder har helt droppet at hælde noget på flaske i 2021. Den franske regering har lovet milliardstore hjælpepakker til landets vinindustri.",
        "metadata": {
            "source": "https://www.berlingske.dk/internationalt/franske-vinbonder-vil-frem-i-vaccinekoen-frygter-at-miste",
            "image_url": "https://berlingske.bmcdn.dk/media/cache/resolve/image_x_large/image/141/1415092/23728257-health-coronavirusfrance-oenologists.jpg",
            "publication_time": "Mandag d. 26. april 2021, kl. 08.30",
            "author": "Mikkel Danielsen",
            "related_links": [],
            "attachments": []
        }
    }
}