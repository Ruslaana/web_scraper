{
    "version": "1.0",
    "document": {
        "id": "https://www_berlingske_dk/samfund/rapper-og-astronaut-kraks-blaa-bog-bugner-af-nye-navne",
        "title": "Rapper og astronaut: Kraks Blå Bog bugner af nye navne",
        "content": "Der er 253 nye navne i årets udgave af Kraks Blå Bog. Blandt andet kan man læse om astronauten Andreas Mogensen, direktør Charlotte Mark, musiker og forfatter Lars Lilholt samt Mathilde Kimer, der er ruslandskorrespondent for DR. Og på flere måder slår dette års samling af biografier rekord. Blandt andet vejer bogen 2,2 kilo, og 44 procent af de nyoptagne er kvinder. Også sidste år slog kvinderne rekord, da de udgjorde fire ud af ti af de optagne. Antallet af biografier er ligeledes oppe på det højeste antal nogensinde, oplyser Gads Forlag i en pressemeddelelse. I opslagsværket kan man blive klogere på 8515 danske profiler, der har det tilfælles, at de har eller har haft en særlig faglig betydning inden for deres område. I alt 29.650 forskellige danskere har været med i Blå Bog, og da langt de fleste er med i mange år, rummer databasen samlet set 694.615 biografier. - Det er et levende stykke danmarkshistorie, vi har digitaliseret. Enkelte personer har nået at være med i bogen i over 50 år, og så er det klart, at deres biografier kan udvikle sig meget undervejs, siger redaktionschef Hanne Dal i meddelelsen. Hvis man ikke orker at vende de mange sider i den tunge fysiske blå bog, kan man således bruge opslagsværket i digital form. Blandt de mere opsigtsvækkende eller utraditionelle titler, man kan bladre igennem i udgaven for 2016, er eksempelvis filantropidirektør, angel investor, jagtkaptajn, rapper, planteforædler, klarinettist, dokumentarist og astronaut. Astronauten er ikke overraskende Andreas Mogensen, der sidste år blev den første dansker i rummet. Til gengæld er der kun blevet plads til fire nye politikernavne. Heriblandt er der to ministre. Det gælder miljø- og fødevareminister Esben Lunde Larsen (V) og sundheds- og ældreminister Sophie Løhde (V). /ritzau/",
        "metadata": {
            "source": "https://www.berlingske.dk/samfund/rapper-og-astronaut-kraks-blaa-bog-bugner-af-nye-navne",
            "image_url": "https://berlingske.bmcdn.dk/media/cache/resolve/image_x_large/image/10/109613/13604007-yuri-kochetkov---2016060901262.jpeg",
            "publication_time": "Torsdag d. 09. juni 2016, kl. 01.42",
            "author": null,
            "related_links": [],
            "attachments": []
        }
    }
}