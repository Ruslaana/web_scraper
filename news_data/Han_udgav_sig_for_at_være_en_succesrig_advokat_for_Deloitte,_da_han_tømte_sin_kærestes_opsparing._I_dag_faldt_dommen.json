{
    "version": "1.0",
    "document": {
        "id": "https://www_berlingske_dk/politik/han-udgav-sig-for-at-vaere-en-succesrig-advokat-for-deloitte-da-han-toemte",
        "title": "Han udgav sig for at være en succesrig advokat for Deloitte, da han tømte sin kærestes opsparing. I dag faldt dommen",
        "content": "Ja, det var løgn, da den norske mand fortalte sin danske kæreste, at han arbejdede for Deloitte i New York, og at han investerede i aktier og ejendomme med sin far. Ja, det var korrekt, at han fik den danske kæreste til at låne ham 275.000 kroner. Ja, han var godt klar over, at han ikke ville være i stand til at betale pengene tilbage. Tre erkendelser, der alle faldt fredag formiddag i Retten i Lyngby, hvor en norsk mand i en tilståelsessag blev dømt for at have bedraget sin danske ekskæreste. Berlingske har tidligere beskrevet sagen iartikelserien »Det store Tinder-bedrag«. Her fortalte den forurettede danske ekskæreste sin historie under det opdigtede navn »Kim«. Kim beskrev, hvordan manden i løbet af deres forhold opfandt omfattende løgne om sit liv, herunder hospitalsindlæggelser, arbejdet hos Deloitte, syge familiemedlemmer, en rygoperation, en selvmordstruet kollega og meget andet. Imens lånte han 275.000 kroner af hende uden at betale tilbage, blandt andet på baggrund af opdigtede forklaringer om, at han af tekniske årsager ikke kunne få adgang til sin egen bankkonto i udlandet. Forud for retssagen var manden beskyttet af et navneforbud og blev i artikelserien omtalt med det opdigtede navn »Marius«. Berlingske har besluttet fortsat at benytte det opdigtede navn. Marius var ikke fysisk til stede i retssalen fredag, men fulgte med gennem en Teams-forbindelse, der blev vist på en projektor. Han var iført en grå sweater og sad i et anonymt rum med hvide vægge og en enkelt potteplante. Under det meste af den timelange retssag kiggede han op i loftet, med en hånd på hagen og med hastigt blinkende øjne. Han tilstod bedraget og erkendte, at han skyldte Kim 275.000 kroner. »Jeg er rigtig glad for, at det er afsluttet, og at jeg ikke skal tænke på det længere,« siger Kim til Berlingske efter domfældelsen.  Kim er ikke den eneste kvinde, han har bedraget. På tilskuerrækkerne i retssalen sad to andre kvinder, der kender Marius aldeles godt, sammen med Kim. Begge kvinder har tidligere haft et romantisk forhold til ham. Den ene, en norsk kvinde, har rettens ord for, at han også har bedraget hende. I foråret 2022 blev Marius i en retssag i Norge dømt for groft bedrageri mod hende og en anden norsk kvinde. Retten fandt det i begge tilfælde bevist, at Marius' optræden over for de to kvinder indgik i en »kynisk og planmæssig udnyttelse af kvinder for egen uberettiget vinding«. Marius blev dengang i 2022 dømt til at betale erstatning til begge kvinderne på samlet set 1.173.750 norske kroner, svarende til omkring 850.000 danske kroner på det tidspunkt. Desuden blev han idømt et år og to måneders fængsel – en måned mere end det, anklageren havde bedt om. Det var også i retten i Norge, at Kim for første gang fik vished om, hvem Marius i virkeligheden var. Han var ikke uddannet jurist, han havde aldrig været advokat. Han havde aldrig været ansat i Deloitte. I retten kom det frem, at han ikke havde nogen længerevarende uddannelse. Han havde siden 2003 været fængslet flere gange i Norge. Han var blandt andet dømt for underslæb, bedrageri, tyveri og hæleri. Den norske sag blev omtalt i Retten i Lyngby, fordi det ifølge specialanklager Robert Hansen var en »skærpende omstændighed«, at Marius før havde bedraget kvinder på samme måde. En anden særligt skærpende omstændighed var ifølge anklageren, at Marius havde udvist særlig »hensynsløshed« ved at udnytte en følelsesmæssig tilknytning til forurettede. Efter gennemgangen af de tidligere sager fik forsvarer Kåre Traberg mulighed for at redegøre for, hvorvidt der var nogle personlige forhold, der kunne udgøre formildende omstændigheder. Her fortalte Marius om en svær opvækst og efterfølgende psykiske problemer. Adspurgt af forsvareren erkendte han, at han var endt i en »ond spiral«, hvor han skyldte flere og flere penge væk. Marius fortalte også, at opholdet i fængslet i Norge havde været meget hårdt for hans psykiske tilstand, ligesom presseomtalen af sagen havde påvirket ham meget negativt. Forsvareren appellerede i sin afsluttende procedure til, at dommeren så »mennesket bag«. Fordi sagen blev ført som en tilståelsessag, var der ingen domsmænd til stede, og dommeren skulle kun bruge knap et kvarter på at nå frem til en strafudmåling. Marius blev dømt til fire måneders betinget fængsel, med en prøvetid på ét år. Derudover blev han dømt til at betale sagens omkostninger og til at betale 275.000 kroner tilbage til Kim. Dommeren lagde i sin afsigelse vægt på, at dommen skulle betragtes som en tillægsdom til den dom, Marius havde fået i Norge. Det var derfor afgørende at vurdere, hvad det ville have betydet for den norske dom, hvis Kims sag var blevet behandlet sammen med de andre to kvinders. Derudover lagde dommeren vægt på, at det er flere år siden, at bedraget blev begået, og straffen var derfor mildere. Kim erklærede sig efter rettens afgørelse lettet. Både over dommen og over, at hun slap for at sidde ansigt til ansigt med Marius. »Jeg er glad for, at han ikke var her i dag. Jeg har været meget psykisk påvirket de sidste tre år, og jeg er ikke sikker på, at jeg ville have kunnet afgive forklaring , hvis jeg skulle sidde og kigge ham i øjnene,« siger hun. Hun er uforstående over for, at den lange ventetid betyder, at Marius får en kortere straf. »Jeg føler mig lidt uretfærdigt behandlet. Jeg har også været ked af, at sagen har trukket ud i så lang tid, siden jeg anmeldte det. Jeg kan ikke forstå, at det skal gå ud over min retsfølelse, at retssystemet har trukket sagen i langdrag,« siger hun. Selve dommen er hun dog nogenlunde tilfreds med, og hun er også positivt overrasket over, at han tilstod. Den norske mand udbad sig betænkningstid ved dommens afsigelse, og det er derfor ikke sikkert, hvorvidt han vil anke dommen. Deloitte har over for Berlingske bekræftet, at Marius aldrig har været ansat i konsulenthuset.",
        "metadata": {
            "source": "https://www.berlingske.dk/politik/han-udgav-sig-for-at-vaere-en-succesrig-advokat-for-deloitte-da-han-toemte",
            "image_url": "https://berlingske.bmcdn.dk/media/cache/resolve/image_x_large_vertical/image/189/1897694/24905752-kvinden-kim-der-er-den-forurettede-i-sagen-har-t.jpg",
            "publication_time": "Fredag d. 07. marts 2025, kl. 17.19",
            "author": "Mia Gleerup Fallentin",
            "related_links": [],
            "attachments": []
        }
    }
}