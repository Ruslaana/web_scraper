{
    "version": "1.0",
    "document": {
        "id": "https://www_berlingske_dk/kommentarer/faa-nu-haenderne-op-af-syltekrukken-politikere",
        "title": "Få nu hænderne op af syltekrukken, politikere",
        "content": "I denne tid springer et hav af unge mennesker ud som studenter. Som det eneste fag har de alle været til eksamen i dansk på A-niveau, uanset om det er hf, det almene gymnasium eller erhvervsgymnasierne. Med i huen har de alle fået en litterær almendannelse, hvor vi kun kan være sikre på – og hold nu fast! – at de har mødt én kvindelig forfatter. Karen Blixen er nemlig den eneste kvinde blandt 13 mænd og en folkevise på litteraturkanonen. Resten er op til tilfældighederne. Læsevaner grundlægges i skolen og har stor betydning for, hvad de unge læser senere i livet. Meget opsigtsvækkende viser Bogpanelets nyelæserundersøgelse, at mænd stort set kun læser mænd, mens kvinder læser bredere. Disse mønstre handler ikke om kvalitet, men om læsekultur. Vi mener, at gymnasiets kanon har dannet grobund for strukturer, der legitimerer og fastholder et gevaldigt patriarkalsk ratslør i litteraturlæsningen. Efter en intens kanondebat siden 2020 fik Dansklærerforeningen banet vejen for enfolketingshøring30. marts 2022, hvor foreningen, DGS og andre parter holdt oplæg. Børne- og undervisningsudvalget har nemlig nøglen til at indholdsstyre, hvilke fortællinger studenterne tager med ud i verden. Det førte til overraskende bred politisk tilslutning fra partierne S, V, SF, RV, EL, KF og FG, der ihøringsberetningenopfordrer ministeren til at nedsætte et udvalg til at drøfte dette. Efter folketingsvalget har vi mindet alle i udvalget om dette, hvortil den nye børne- og undervisningsminister, Mattias Tesfaye (S), harsvaretbåde ærligt og forstemmende: »Regeringen er endnu ikke nået til at tage stilling til det videre forløb for beretning om nedsættelse af et udvalg om danskfagets litteraturkanon og om fremme af unges læselyst og kendskab til dansk.« Tesfaye skriver dog også, at vores henvendelse vil indgå i hans overvejelser. FAKTALitteraturkanonenFradansk litteraturs kanonlæses mindst én folkevise samt mindst én tekst af hver af forfatterne: Ludvig Holberg, Adam Oehlenschläger, N.F.S. Grundtvig, Steen St. Blicher, H.C. Andersen, Herman Bang, Henrik Pontoppidan, Johannes V. Jensen, Martin Andersen Nexø, Tom Kristensen, Karen Blixen, Martin A. Hansen, Peter Seeberg og Klaus Rifbjerg.FOLD UD Fradansk litteraturs kanonlæses mindst én folkevise samt mindst én tekst af hver af forfatterne: Ludvig Holberg, Adam Oehlenschläger, N.F.S. Grundtvig, Steen St. Blicher, H.C. Andersen, Herman Bang, Henrik Pontoppidan, Johannes V. Jensen, Martin Andersen Nexø, Tom Kristensen, Karen Blixen, Martin A. Hansen, Peter Seeberg og Klaus Rifbjerg. Vi vil gerne hjælpe Tesfaye med at sætte handling bag ordene. Som han ved, har vi foreslået en fleksibel bruttoliste på 30 forfattere, heraf flere kvinder og nordiske forfatterstemmer. Det vigtige er, at den har solnedgangsklausul efter ti år, så kanon ikke forstener, men kan bidrage til en levende diskussion om litteraturen. Forslaget har allerede stor opbakning blandt fagpersoner og i offentligheden og kan give mulighed for at dyrke verdenslitterære stjerner som Karin Michaëlis, Edith Södergran, Tove Ditlevsen og Inger Christensen. Tesfaye er optaget af unges ve og vel og skriver i sit svar: »Vi ved, at der er en stærk sammenhæng mellem læseglæde og læsekompetencer, og jeg mener, det er vigtigt, at den litteratur, eleverne bliver introduceret for i skolen, er noget, der giver dem lyst til at læse mere.« Utallige unge har peget på, at kanonen er utroværdig, fordi den kun repræsenterer den halve befolkning. Hvordan skal dette motivere læseglæden? Ministeren har grund til at bekymre sig, for læsningen har trange kår, hvilketPIRLS-undersøgelsenhar påpeget på skræmmende vis. Selv en vægtig instans somDet Danske Akademihar bakket sagen op. Tidligere sekretær, professor Lasse Horne Kjældgaard, har udtalt: »Danskfagets litteraturkanon står ikke skrevet på en stentavle. Det er en liste, som med jævne mellemrum skal gennemgås og genovervejes. Det skal den, fordi læserne forandrer sig, fordi samtidslitteraturen udvikler sig, og fordi opfattelsen af fortidens litteratur ændrer sig.« Senest har Information mistet tålmodigheden, idet litteraturanmelder Erik Skyum-Nielsen har påbegyndt en serie med 12 bud på nogle af de oversete kvinder. Pudsigt nok kritiseres han for kun at sætte kvinder på listen ud fra det retoriske argument: Skal patriarkatet nu erstattes med et matriarkat? Vi smiler overbærende over for kritikerne, for gennem to årtier har vi været nødt til at gøre gode miner til slet spil i undervisningen, når vi har skullet stå på mål for et forældet litteratursyn. Interessant er det, atgymnasiets formålsparagraf1. august bliver opdateret med emnerne miljø, klima og sex. Hele gymnasieskolens formål kan man tilsyneladende godt finde handlekraft til at ændre. Derimod forties kanonlisten. Vi undrer os over, hvorfor de folkevalgte ville bekoste en dyr høring og ikke fuldføre arbejdet. Denne sag er trods alt lavthængende frugter for en politisk succes. Det er ganske enkelt udtryk for åndelig dovenskab, at kanon kun garanterer en repræsentation af syv procent kvindestemmer i studenternes almendannelse. Skal kanonapati virkelig være årets studentergave? Få nu hænderne op af syltekrukken, politikere! Mischa Sloth Carlsen og Ditte Eberth Timmermann er kanontalspersoner og tidligere forpersoner i Dansklærerforeningens sektioner for ungdomsuddannelser. Madeleine Steenberg Williams er afgående forkvinde for Danske Gymnasieelevers Sammenslutning (DGS), og Nikolaj Elf er professor i uddannelsesforskning ved SDU FAKTALitteraturkanonenFradansk litteraturs kanonlæses mindst én folkevise samt mindst én tekst af hver af forfatterne: Ludvig Holberg, Adam Oehlenschläger, N.F.S. Grundtvig, Steen St. Blicher, H.C. Andersen, Herman Bang, Henrik Pontoppidan, Johannes V. Jensen, Martin Andersen Nexø, Tom Kristensen, Karen Blixen, Martin A. Hansen, Peter Seeberg og Klaus Rifbjerg.FOLD UD Fradansk litteraturs kanonlæses mindst én folkevise samt mindst én tekst af hver af forfatterne: Ludvig Holberg, Adam Oehlenschläger, N.F.S. Grundtvig, Steen St. Blicher, H.C. Andersen, Herman Bang, Henrik Pontoppidan, Johannes V. Jensen, Martin Andersen Nexø, Tom Kristensen, Karen Blixen, Martin A. Hansen, Peter Seeberg og Klaus Rifbjerg. ",
        "metadata": {
            "source": "https://www.berlingske.dk/kommentarer/faa-nu-haenderne-op-af-syltekrukken-politikere",
            "image_url": "https://berlingske.bmcdn.dk/media/cache/resolve/image_x_large/image/168/1689327/24461430-.jpg",
            "publication_time": "Søndag d. 25. juni 2023, kl. 20.40",
            "author": null,
            "related_links": [],
            "attachments": []
        }
    }
}