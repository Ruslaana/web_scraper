{
    "version": "1.0",
    "document": {
        "id": "https://www_berlingske_dk/internationalt/de-tyske-boern-bliver-faerre-og-fattigere",
        "title": "De tyske børn bliver færre og fattigere",
        "content": "Vores naboer mod syd har færre og færre unge skuldre til at bære det økonomiske ansvar. Det viser statistik fra det føderale bureau for statistik i Tyskland. Antallet af børn og unge under 18 år udgør således nu kun 16,5 procent af den tyske befolkning, skriver den internetbaserede nyhedspublikation, The Local. - Endnu mere dramatisk er faldet i det østlige Tyskland, hvor antallet af børn er faldet med knap 29 procent i den ti-årige periode frem til 2010, siger Roderich Egeler, leder det statistikbureau, der står bag undersøgelsen, og som blandt andet leverer statistik til den tyske regering. Ifølge rapporten kan omkring syv procent af de tyske børnefamilier således ikke deltage i fritidsaktiviteter som sport og musik, på grund af økonomiske problemer, ligesom mere end 20 procent må undvære ferier. Ligesom i Danmark spekuleres der i, om det lavere antal af børn og unge vil betyde store belastninger af de sociale systemer, da der - populært sagt - er færre til at betale for flere. Cirka hver fjerde tysker er nemlig ifølge The Local pensioneret. Den tyske regering forsøger sig i øjeblikket med udvidede pasningsordninger for børn under tre år for at lette hverdagens pres for arbejdende forældre, ligesom de har muliggjort at en forældreorlov kan vare op til 14 måneder.",
        "metadata": {
            "source": "https://www.berlingske.dk/internationalt/de-tyske-boern-bliver-faerre-og-fattigere",
            "image_url": "https://berlingske.bmcdn.dk/media/cache/resolve/image_x_large/image/71/719623/4385844-legeplads.jpg",
            "publication_time": "Lørdag d. 06. august 2011, kl. 17.19",
            "author": "Lisbeth Kildegaard Quass",
            "related_links": [],
            "attachments": []
        }
    }
}