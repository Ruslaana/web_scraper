{
    "version": "1.0",
    "document": {
        "id": "https://www_berlingske_dk/internationalt/19-draebt-i-angreb-paa-japansk-hjem-for-handicappede",
        "title": "19 dræbt i angreb på japansk hjem for handicappede",
        "content": "Tokyo. 19 personer har mistet livet, mens 25 andre er blevet såret efter et angreb på et hjem for handicappede i Japan natten til tirsdag lokal tid. Det skriver avisen The Japan Times og tv-stationen NHK på sin hjemmeside. Tidligere var dødstallet sat til 15, men det er siden blevet opjusteret til 19 af de lokale myndigheder. Samtidig er antallet af sårede efter angrebet blevet sat ned til 25 fra 50. 20 af ofrene er blevet alvorligt såret, oplyser embedsmænd ifølge nyhedsbureauet Reuters. Dermed er der formentlig tale om et af de mest dødelige angreb begået i Japans efterkrigstid, skriver lokale medier. Politiet oplyser, at alarmcentralen fik et opkald kort efter klokken 02.30 natten til tirsdag. Opkaldet kom fra institutionens personale. Meldingen lød, at en mand bevæbnet med en kniv var trængt ind på en institution for handicappede mennesker og derefter var gået amok i bygningen, der ligger i byen Sagamihara vest for Tokyo. En mand er blevet anholdt. Der er ifølge NHK tale om en mand i 20'erne. Han meldte sig selv på den lokale politistation umiddelbart efter klokken 03. Ifølge sin egen forklaring er han en tidligere ansat på stedet. Han boede angiveligt tæt på institutionen. Motivet bag angrebet er endnu uklart, skriver The Japan Times. Flere medier skriver dog, at manden fortalte politiet om sin handling. - Det er bedre, at handicappede folk forsvinder, sagde den mistænkte angiveligt til betjente ifølge The Guardian. Institutionen i Sagamihara fungerer både som hjem for handicappede og som dagtilbud. Faciliteterne omfatter blandt andet en lægeklinik og et fitnesscenter. Tv-billeder filmet fra en helikopter på stedet viser adskillige ambulancer uden for bygningen, der udgøres af to etager. Lig bliver transporteret væk på bårer, mens sårede modtager behandling, skriver NHK. Gerningsmanden menes at være brudt ind på stedet ved at smadre et vindue. Blandt andet har politiet fundet en hammer tæt på den smadrede rude. Ifølge stedets hjemmeside boede 149 mennesker på institutionen ved udgangen af sidste måned. De har angiveligt alle mentale handicap. /ritzau/",
        "metadata": {
            "source": "https://www.berlingske.dk/internationalt/19-draebt-i-angreb-paa-japansk-hjem-for-handicappede",
            "image_url": "https://berlingske.bmcdn.dk/media/cache/resolve/image_x_large/image/16/166093/14140137-japan-crime---2016072603543813.jpeg",
            "publication_time": "Mandag d. 25. juli 2016, kl. 23.32",
            "author": null,
            "related_links": [],
            "attachments": []
        }
    }
}