{
    "version": "1.0",
    "document": {
        "id": "https://www_berlingske_dk/internationalt/pakistans-premierminister-bliver-trods-dom",
        "title": "Pakistans premierminister bliver trods dom",
        "content": "Pakistans premierminister, Yusuf Raza Gilani, nægter at træde tilbage, selv om han torsdag blev kendt skyldig i foragt for retten. Det skriver CNN. Kun parlamentet kan tvinge ham fra posten, siger Yusuf Raza Gilani selv ifølge CNN. Dommen fik oppositionens leder til med det samme at kræve, at Yusuf Raza Gilani træder tilbage af hensyn til Pakistans omdømme, men det afviser han. - Hvis de har modet til det, må de stille mig over for et mistillidsvotum, sagde Yusuf Raza Gilani fredag til parlamentet. Det er Pakistans højesteret, der har dømt premierministeren for foragt for retten, fordi han gentagne gange har nægtet at udføre domstolens ordre om at bede de schweiziske myndigheder om at genoptage gamle korruptionsanklager mod mod Pakistans præsident, Asif Ali Zardari, der går på hvidvaskning af penge. Ifølge CNN er Yusuf Raza Gilani den første siddende premierminister i Pakistan, der har fået en dom. Premierministerens advokat tilskriver Pakistans forfatning, at et medlem af parlamentet kun kan blive bortvist efter en dom og mindst to års fængsel. Højesteretten gav blot Gilani en symbolsk dom, da de tilbageholdt ham under høringen, der bare varede et par minutter.",
        "metadata": {
            "source": "https://www.berlingske.dk/internationalt/pakistans-premierminister-bliver-trods-dom",
            "image_url": "https://berlingske.bmcdn.dk/media/cache/resolve/image_x_large/image/66/664182/5094645-pakistan-unrest-politics-files.jpg",
            "publication_time": "Fredag d. 27. april 2012, kl. 18.08",
            "author": null,
            "related_links": [],
            "attachments": []
        }
    }
}