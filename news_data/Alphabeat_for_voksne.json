{
    "version": "1.0",
    "document": {
        "id": "https://www_berlingske_dk/musikanmeldelser/alphabeat-for-voksne",
        "title": "Alphabeat for voksne",
        "content": "Til smukke, modne mennesker fra den kreative klasse, der for et kort øjeblik vil glemme knas i parforholdet, den skrøbelige kontorstol på bureauet og en svigtende libido og bare danse bekymringerne og natten væk til et godt beat, som man ikke skal tænke for meget over. Sådan var det med de tre foregående album fra »Scissor Sisters«, »Ta-dah« og »Night Work«, der samlet er solgt i mere end 4,5 millioner eksemplarer i England alene og herhjemme i imponerende 67.000 stk., og sådan er det også med det nye album »Magic Hour«. Det er Alphabeat for voksne med en snert af Black Eyed Peas, og som sådan holder det et fint niveau uden at blive prangende. Bedst som i føstesinglen »Only The Horses« produceret af Calvin harris, den calypso-svingende »San Luis Obispo« eller albummets intro »Baby Come Home«, der er Scissor-classic. Værst når der går lidt for meget elektronik i den som »Keep Your Shoes On« eller »Let’s Have a Kiki«, der herfra lyder lidt for meget som en kopi af Kelis. Albummets bedste er dog ubetinget den dybt svingende og stramme »Self Control«. Et übercool klubhit, der dog ikke fjerner helhedsindtrykket af et album, der stritter i lidt for mange retninger.",
        "metadata": {
            "source": "https://www.berlingske.dk/musikanmeldelser/alphabeat-for-voksne",
            "image_url": "https://berlingske.bmcdn.dk/media/cache/resolve/image_x_large/image/66/660234/5221218-magic-hour.jpg",
            "publication_time": "Fredag d. 01. juni 2012, kl. 22.30",
            "author": "Lars Rix",
            "related_links": [],
            "attachments": []
        }
    }
}