{
    "version": "1.0",
    "document": {
        "id": "https://www_berlingske_dk/kommentatorer/anders-stjernholm-med-kristne-trump-som-praesident-boer-det-vaere",
        "title": "Anders Stjernholm: Med »kristne« Trump som præsident bør det være slut med, at jeg skal høre på denne sammenligning",
        "content": "Som ateistisk repræsentant skal jeg fra tid til anden høre på beskyldninger om, at jeg jo deler religiøst ståsted med fortidens diktatorer som Stalin, Pol Pot og Mao. »De var ateister og myrdede millioner af mennesker. Hvad siger du til det, Anders!?« Og dette associationsargument hører jeg ikke blot fra en beruset onkel eller en tilfældig selvindbudt debatmodstander på en sommerfestival. Det er et argument, jeg stadig støder på fra professionelle debattører og politikere. En associationsfejlslutning kaldes det, når man sådan tager et menneske til indtægt for handlinger eller holdninger fra en anden, de deler nogle synspunkter med. Nu afdøde Mads Holger brugte eksempelvis argumentet »du vil have mere offentlig transport – ligesom i Sovjet!« imod mig til en debat engang. Det betyder dog ikke, at argumentformen er helt uden merit. Nogle gange er associationen jo til stede. Jeg ønsker mere offentlig transport – ligesom i Sovjet. Det betyder dog ikke, at jeg ønsker planøkonomi eller at dræbe politiske modstandere. Sådan er det vigtigt at holde afgrænsningen af associationen for øje. Derfor er det også med forsigtighed, at jeg nævner Trumps kristne association. For det er vel tydeligt for ethvert nogenlunde tænkende menneske, at Donald Trump ikke er kristen. Den orangeoverlordvirker ikke synderligt bekymret for Guds dom i efterlivet. Hvis han troede på kristendommens formaninger imod grådighed, overgreb, løgn og had, ville han ikke være, hvor han er i dag. Trump er vel kulturkristen hvis noget. Det her specielle begreb, hvor man uden tro på Kristus eller de begrænsende ideer, der står i Biblen, alligevel påkalder sig en smule kristenhed for at vise, at man i hvert fald ikke er muslim – og derudover kan gøre, hvad man vil. Dét er Trump. Med identiteten kulturkristen kan han vise sit tilhørsforhold, tækkes stammementaliteten og være aggressivt hadefuld imod de, der ikke passer ind i den ramme. »Som ateistisk repræsentant skal jeg fra tid til anden høre på beskyldninger om, at jeg jo deler religiøst ståsted med fortidens diktatorer som Stalin, Pol Pot og Mao.«Fold sammenLæs mereFoto: Bax Lindhardt/Ritzau Scanpix. Det er med denne identitet – og identitetspolitik – han har skaffet sig en masse tro følgere blandt kristne. Mennesker, der grundet deres tro på Gud ønsker, at lgbt+-personer begrænses i deres rettigheder, at kvinders mulighed for abort indskrænkes, og at børnenes undervisning behandler Biblen som historisk valid. Af alle identitetspolitiske fløje er den kristne stadig suverænt mest succesfuld. Således har Trump blandt sine første handlinger som nyvalgt præsident underskrevet en rækkedekreter, som tilbageruller ligestillingslove, beskyttelse af transpersoner og fyrer alle medarbejdere inden for »diversity, equity and inclusion«-områderne (DEI). Fordi kristendommen står for noget andet. Eller hvad? Her er jeres mulighed, kære kristne, for at vise, at religionen står for andet end Trumps had. Hvis ikke dét sker, ved jeg i hvert fald, hvilken association jeg henviser til, næste gang jeg hører den åndssvage sammenstilling af mig og Stalin. Så længe Trump kalder sig kristen og modtager så utvetydig støtte fra kristendommen, vil det være at regne som en verdensrekord i at kaste sten fra et glashus, hvis jeg skal høre på det skodargument igen. Anders Stjernholm er komiker, journalist, forfatter og forperson for Ateistisk Selskab ",
        "metadata": {
            "source": "https://www.berlingske.dk/kommentatorer/anders-stjernholm-med-kristne-trump-som-praesident-boer-det-vaere",
            "image_url": "https://berlingske.bmcdn.dk/media/cache/resolve/image_x_large_vertical/image/188/1881317/24875490-us-president-donald-trump-first-lady-melania-an.jpg",
            "publication_time": "Søndag d. 26. januar 2025, kl. 19.36",
            "author": "Anders Stjernholm",
            "related_links": [],
            "attachments": []
        }
    }
}