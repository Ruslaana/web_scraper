{
    "version": "1.0",
    "document": {
        "id": "https://www_berlingske_dk/gastronomi/soeren-franks-moede-med-airfryeren-endte-i-en-gastronomisk-katastrofe",
        "title": "Søren Franks møde med airfryeren endte i en gastronomisk katastrofe",
        "content": "På trods af, at jeg er professionel gastronom og en ihærdig hobbykok, er det relativt kort tid siden, jeg første gang hørte om airfryeren. Det skete under en vinrejse til Alsace forrige sommer, hvor en bekendt, som bor langt ude på landet og er enlig, begejstret fortalte, at hun havde anskaffet et apparat, der kunne lave pommes frites uden friture, og at hun nu var i gang med at afprøve den nye gadget på andre grøntsager. Det lød sjovt, syntes jeg. Men selv om jeg altid er åben for nye input, som kan inspirere mig i køkkenet, var airfryeren umiddelbart ikke noget jeg gik dybere ind i, eftersom der kan gå år imellem, at jeg laver pommes frites derhjemme. Op til jul i fjor så jeg så nyheden om, at airfryeren, i hvert fald ifølge COOP, var årets mest populære julegave. En ny gastronomisk trend havde således sneget sig på scenen, stort set uden at jeg havde bemærket det. Måske fordi denne tendens er opstået et sted ganske langt fra »de københavnske saloner«, hvor jeg normalt har min gang.  Det var, hvad der stod klart for mig, da landbrugsdanmarks store defensor, Inger Støjberg, tonede frem i en video på Facebook og udloddede en airfryer som præmie til dem, der ville køre rundt med en »Nej tak til CO₂ afgift«-streamer på sin bil »eller scooter«.  A post shared by Inger støjberg (@stojberginger) For at sætte streg under, at det er Inger, der ejer airfryeren – og at Mette Frederiksen således kan have sin håndbajer og sin makrelmad i fred – tilberedte den populære politiker fra Danmarksdemokraterne for åbent kamera airfryerfolkets yndlingsret, medister i baconsvøb. Airfryerkulturen er måske ikke bare en ny trend, men ligefrem en bevægelse, tænkte jeg. Det er set før, at en ny gadget har vundet indpas i mange danskeres køkkener. For nogle år siden var det sous viden, alle skulle have fingrene i. Men jeg har ikke set noget, der har fået så godt fat som airfryerkulturen. Ved først givne lejlighed lagde jeg således vejen forbi Kvickly på Falkonér Allé, hvor jeg investerede i en airfryer til 600 kroner for at komme tættere på en forståelse af apparatet, som alle danser rundt om som en anden guldkalv. Britt Andersen var førtidspensionist, nu er hun airfryerdronning.Fold sammenLæs mereFoto: Søren Bidstrup. Ikke bare Inger Støjberg, men også tidens populære tv-kokke, for eksempel Claus Holm fra TV 2, der gennem tiden har ageret reklamesøjle for alt fra pulverbearnaise til pizzahjul, har været hurtige til at omfavne fænomenet. Claus Holm har således lagt navn til flere airfryere og hele tre kogebøger med airfryeropskrifter. Ifølge airfryermytologien var det dog Britt Andersen fra Grindsted,i dag bare kaldet airfryer-dronningen, som startede den danske airfryerbevægelse. Det skete, da den daværende førtidspensionist gennem 20 år i 2017 købte sin første airfryer for at have en lille ovn i sin campingvogn. Britt Andersen begyndte straks at eksperimentere med sin nye gadget og lagde resultaterne op på de sociale medier, hvor hun startede Facebook-gruppen »Airfryer Opskrifter, Tips og Tricks«, som i dag har hele 315.000 medlemmer. Det blev hurtigt til en personlig forretning med hjemmeside og kogebøger, og efterhånden har den driftige kvinde, som nu ikke længere er pensionist, lagt navn til flere airfryere. Alene inden for det seneste år er det blevet til hele fem airfryerkogebøger på Politikens Forlag. Søren Frank har været madanmelder siden 1996 og er en nestor udi mad og vin. Nu prøver han kræfter med airfryeren.Fold sammenLæs mereFoto: Thomas Lekfeldt. Da jeg fik fingre i Britt Andersens »Airfryer Grundbogen« og meldte mig ind hendes Facebook-netværk, kom jeg et stort skridt nærmere en forståelse af airfryerbevægelsen: Det handler ikke bare om at bruge airfryeren i stedet for en frituregryde, nej, alt skal simpelthen ind i den airfryer, fra det blødkogte æg om morgenen til desserten om aftenen. Hvis det var fysisk muligt, er jeg ikke i tvivl om, at airfryerfolket også ville ordne deres sexliv i airfryeren. Claus Holms seneste bog bærer således titlen »Mere kærlighed i skuffen«.  En stor del af den mad, der optræder i airfryeruniverset, hører til i den kategori, som normalt med et pænt ord kaldes fastfood – eller junkfood, når det skal være mindre pænt. Jeg kalder det gerne infantil mad. Vi snakker burgers, hotdogs, pølsemix, tacos, nachos, toasts, frites, chip og pizza. I Michelle Kristensens »Airfryer for hele familien« finder man sågar den ultimative junkfoodhybrid i form af pizza- hotdoggen, hvor en pølse i brød sendes ind i fryerens skuffe toppet med ost, ketchup og jalapenos. Personligt forstår jeg dybest set ikke trangen til selv derhjemme at tilberede denne type mad, som jo typisk er noget, man samler op ude i byen, når man er på farten. Men der findes altså tydeligvis folk derude, som ikke kan få nok af den form for comfort food. Airfryerfolkets yndlingsingrediens er tydeligvis bacon: Ikke bare medisteren, men også dadler, asparges og sågar madtærter bliver lagt i svøb med Tulips vandpumpede, røgede bugflæsk. Der bruges i det hele taget mange præfabrikata i airfryerland: Cæsardressing, salsa og mayonnaise køber man færdigblandet, krydderurterne er tørrede, og løg og hvidløg optræder i pulverform. Efter et par dages læsning stod det klart for mig: Airfryerbevægelsen er en reaktion på Claus Meyers politisk korrekte budskab om at spise sæsondrevet og lokalt. En fuckfinger til den israelsk-britiske kogebogsforfatter Ottolenghis farverige, kosmopolitiske univers, hvor alle retter er sat sammen af grøntsager, to-tre slags friske urter og endnu flere eksotiske krydderier. Ligesom det er et oprør mod Geraniums kunstfærdige pincetmad og Nomas sankede urter og fermenterede saucer til 200 kroner for 100 ml. Søren Franks airfryer fra Kvickly. Foto: Søren FrankFold sammenLæs mere Teknisk set er airfryeren en lille »turbo«-ovn med en særlig kraftig varmluftsfunktion, som gør, at maden bliver hurtigere tilberedt. Man skal forestille sig, at man sætter en skuffe med mad ind under en stor hårtørrer. Hvilket desværre har den bivirkning, at maden meget nemt bliver for tør. Airfryeren har desuden den begrænsning, at der ikke er plads i den til at lave større måltider. Det gør til gengæld den lille hurtige ovn oplagte for singlen, som således sparer både tid og strøm i forhold til en konventionel ovn. Hvilket formentlig er en årsagerne til airfryerens succes, eftersom solohusholdningerne i dag udgør 40 procent af de danske husstande. Det giver næsten sig selv, at fryeren er bedst til opgaver, man normalt ville løse i en normal ovn. Da jeg skal teste min airfryer fra Kvickly, prøver jeg dog også et par andre opskrifter fra Airfryer Grundbogen: En opskrift på hotdogs går i al sin enkelhed går ud på at lægge pølsen i brød og smide det hele i airfryeren i fire minutter ved 180 grader. Det viser sig at være en rigtig dårlig idé, for da de fire minutter er gået, er både brød og pølse stadig langtfra gennemtilberedte, hvilket især er mindre sjovt i pølsens tilfælde. Jeg prøver så at riste pølsen i fryeren først, uden brød, hvilket bliver bedre, uden dog at komme i nærheden af det sprøde resultat, jeg får, da jeg smider pølsen op på en gammeldags stegepande. Jeg har heller ikke succes med en toast med skinke og ost, som skal have otte minutter ved 200 grader. Problemet er, som så ofte med airfryeren, at toasten bliver for tør, faktisk så tør, at jeg er ved at knække tænderne på brødet. En toast skal gerne holdes i spænd under tilberedningen – det er derfor, toasteren (paninimaskinen) er opfundet og står på bordet overalt, hvor man serverer den slags professionelt.  Helt galt går det, da jeg laver Britt Andersens opskrift på burger. Det går indledningsvist nogenlunde med baconen, som bliver godt sprød (og tør) omend lidt ujævnt brunet, og bollen lader sig også villigt opvarme. Katastrofen indtræffer, da selve hakkebøffen skal tilberedes: Efter syv minutter på hver side ved 180 grader har enhver form for væske forladt bøffen, som stadig ikke har fået nogen stegeskorpe, men til gengæld har trukket sig sammen til en grå kugle. Resultatet er den ringeste burgerbøf, jeg nogensinde har sat mine tænder i. Heldigvis behøver jeg dog ikke at gå sulten i seng den aften, for jeg har gemt en bøf, som jeg steger ved høj varme i lidt olie på en pande i et par minutter, mens jeg holder den nede mod panden med en paletkniv, så den holder formen, indtil den er mediumstegt og saftig. Hvad angår Airfryer Grundbogen er den nedslående konklusion således, at det formentlig er den ringeste kogebog, jeg har haft i mine hænder – hvilket desværre gælder genren generelt. Har man anskaffet sig en airfryer og har brug for input vil jeg dog pege på Casper Sobczyks »100 Airfryer Opskrifter,« som hovedsagelig beskæftiger sig med fryeren i den funktion, den oprindelig er tænkt, nemlig som erstatning for frituregryden. I denne genre tester jeg blandt andet korean fried chicken (KFC) – en ret, som jeg jævnligt laver derhjemme. Her vender man små stykker marineret kyllingelår i kartoffelmel og steger dem to gange i friture, hvilket gør dem ekstra sprøde, og så slutter man af med at glasere dem i en særlig chilisauce. I airfryerversionen sprayer man de melede kyllingestykker med olie og smider dem i fryeren. Resultatet bliver tåleligt uden dog helt at nå originalenssex appeal, fordi den mindre fedtede airfryerversion af KFC-kyllingen er mere tør og ikke helt så sprød. Jeg laver også en sammenlignende test på pommes frites, endda efter den ultimative opskrift, hvor de udskårne kartofler skylles, koges i vand i syv minutter og køles ned, før de frituresteges (eller airfryes). Resultatet er – endnu en gang – at fritterne fra fryeren er mere tørre og mindre sexede end fritterne fra frituren, omend de bestemt er spiselige. Jeg skal ikke trætte læseren med alle mine airfryereksperimenter og hopper således direkte til konklusionen: Det lykkedes mig ikke efter flere ugers test at tilberede én eneste ting i airfryeren, som jeg ikke kunne have lavet mindst lige så godt i en almindelig ovn, gryde eller pande. Selvom det efter min mening ikke er værd at gå kompromis med madoplevelsen for at spare nogle få minutter, lidt strøm og noget olie, kan jeg dog ikke helt udelukke, at der kunne opstå enkelte situationer, hvor jeg kunne have nytte af airfryeren: For eksempel til at stege et fad kartoffelbåde, hvis min rigtige ovn er optaget af noget andet. Men det kommer næppe til at ske ofte, for jeg gider ikke have det grimme (og larmende) monstrum stående fremme i mit åbne køkken, hvor der i forvejen står rigeligt med maskiner.",
        "metadata": {
            "source": "https://www.berlingske.dk/gastronomi/soeren-franks-moede-med-airfryeren-endte-i-en-gastronomisk-katastrofe",
            "image_url": "https://berlingske.bmcdn.dk/media/cache/resolve/image_x_large_vertical/image/186/1860973/24838428-arkivfoto-af-sren-frank-som-de-seneste-uger-har.jpg",
            "publication_time": "Søndag d. 24. november 2024, kl. 21.29",
            "author": "Søren Frank",
            "related_links": [],
            "attachments": []
        }
    }
}