{
    "version": "1.0",
    "document": {
        "id": "https://www_berlingske_dk/boganmeldelser/kulturminister-rene-dif-og-sussi-leo-paa-tronen",
        "title": "Kulturminister Rene Dif og Sussi & Leo på tronen",
        "content": "»Dimensionsdetektiven« er en veltegnet, velfortalt og kernedansk albumserie, der er udkommet med mellemrum gennem det sidste par årtier. Serien handler om privatdetektiven Clement Skunk-Petersen, der har en yderst speciel bil, der kan rejse mellem parallelverdener, af hvilke der ifølge seriens præmis findes adskillige. Første kapitel udspillede sig således i en kommunistisk version af Danmark, mens det fjerde og seneste album foregår i en bizar kitsch-version af vort fædreland. Da flere af seriens personer stammer fra forskellige parallelverdener, er handlingen ikke helt nem at følge, men sjovt er det, at tegner/forfatter Ole Comoll Christensen og forfatter Niels Sønder-gaard tager deres selvskabte univers alvorligt nok til, at det også fungerer som satire. I kitsch-Danmark er det René Dif, der er kulturminister, og Sussi og Leo er kongepar, hvilket tilsyneladende kun er en tand bedre end et kommunistisk Danmark.",
        "metadata": {
            "source": "https://www.berlingske.dk/boganmeldelser/kulturminister-rene-dif-og-sussi-leo-paa-tronen",
            "image_url": "https://berlingske.bmcdn.dk/media/cache/resolve/image_x_large/image/87/875250/2490124-album.jpg",
            "publication_time": "Torsdag d. 22. april 2010, kl. 21.37",
            "author": "Kristian Lindberg",
            "related_links": [],
            "attachments": []
        }
    }
}