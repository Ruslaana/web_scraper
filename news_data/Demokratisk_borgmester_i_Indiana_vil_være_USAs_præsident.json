{
    "version": "1.0",
    "document": {
        "id": "https://www_berlingske_dk/internationalt/demokratisk-borgmester-i-indiana-vil-vaere-usas-praesident",
        "title": "Demokratisk borgmester i Indiana vil være USAs præsident",
        "content": "Den demokratiske borgmester i byen South Bend i den amerikanske delstat Indiana, Pete Buttigieg, siger, at han har taget skridt til at stille op ved præsidentvalget i 2020. I erklæringer sendt på video og i e-mails siger den 37-årige demokrat, at han har nedsat en komité, som skal sondere det politiske landskab med henblik på hans kandidatur ved valget i november 2020. Buttigieg henviser til sin indsats for at skabe ny dynamik i South Bend i forberedelserne på at gøre det usædvanlige og uhyre vanskelige spring fra lokalpolitik til en præsidentvalgkamp. »Vort land trænger til en ny begyndelse,« siger han i sin videoerklæring. Han blev første gang valgt som borgmester i 2011, og han blev genvalgt i 2015 med 80 procent af vælgerne bag sig. Han gjorde sig bemærket på landsplan, da han i 2017 uden held forsøgte at blive valgt til en toppost i sit parti. Buttigieg er uddannet på Oxfords universitet. Han er reserveløjtnant i flåden og har gjort tjeneste i Afghanistan. Han er erklæret homoseksuel og blev gift med sin mand sidste år. Tidligere på ugen meddelte den 54-årige senator fra Californien og tidligere anklager Kamala Harris, at hun også stiller op som præsidentkandidat i 2020. Dermed følger hun kollegerne fra Senatet Kirsten Gillibrand og Elizabeth Warren i køen af demokrater, der håber at få lov til at udfordre Trump, når vælgerne skal vælge ny præsident i november 2020. Ved valget i 2016 blev demokraten Kamala Harris valgt til det ene kammer i Kongressen - Senatet. Demokraternes præsidentkandidater i 2020 skal gennem en række primærvalg. Denne proces indledes med en række debatter, som partiets organisation DNC afholder fra juni i år og frem. Der vil i alt være 12 debatter. Fra februar 2020 skal medlemmer af partiet i udvalgte delstater begynde at give deres mening til kende. Det sker enten ved deciderede primærvalg eller vælgermøder. Det første vælgermøde bliver i delstaten Iowa 3. februar. Partiets kandidat afgøres endeligt ved et konvent i juli 2020. /ritzau/AP",
        "metadata": {
            "source": "https://www.berlingske.dk/internationalt/demokratisk-borgmester-i-indiana-vil-vaere-usas-praesident",
            "image_url": "https://berlingske.bmcdn.dk/media/cache/resolve/image_x_large/image/110/1109175/22602048-pete-buttigieg-the-democratic.jpeg",
            "publication_time": "Onsdag d. 23. januar 2019, kl. 12.14",
            "author": null,
            "related_links": [],
            "attachments": []
        }
    }
}