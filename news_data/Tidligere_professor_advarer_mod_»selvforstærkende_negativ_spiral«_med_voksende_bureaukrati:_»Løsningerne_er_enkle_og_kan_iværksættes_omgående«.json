{
    "version": "1.0",
    "document": {
        "id": "https://www_berlingske_dk/kommentatorer/tidligere-professor-advarer-mod-selvforstaerkende-negativ-spiral-med",
        "title": "Tidligere professor advarer mod »selvforstærkende negativ spiral« med voksende bureaukrati: »Løsningerne er enkle og kan iværksættes omgående«",
        "content": "I en serieartiklerhar Berlingske afdækket, hvordan der under den nuværende regering har væreten stor stigningi den offentlige administration. Væksten er en fortsættelse af mange års udvikling. I bogen »Fornyelse eller kollaps«, som jeg har skrevet sammen med Jørgen Jørgensen og Jesper Zwisler, påviser vi, at antallet af ansatte i centraladministrationen voksede 1,7 gange fra 1977 til 2018. Kommentatorer – blandt andre formanden for Djøf iBerlingske 25. april– har været ude med den sædvanlige forklaring, nemlig at væksten i offentlig administration skyldes et mere kompliceret samfund. Der savnes fortsat en forklaring på, hvorfor det skulle være tilfældet. Udviklingen inden for informationsteknologi – blandt andet tekstbehandling, e-mail og adgangen til information over nettet – burde have medført en stor nedgang i den offentlige administration. Måske er vi inde i en selvforstærkende negativ spiral, hvor flere offentlige bureaukrater skaber flere regler, hvilket igen medfører behov for endnu flere i den offentlige administration. Det er ikke kompleksiteten, som skaber Djøf'erne, men Djøf'erne der skaber kompleksiteten. Der er flere oplagte muligheder for at reducere den offentlige administration. Løsningerne er enkle og kan iværksættes omgående. »I dag er der omkring 1.100 ansatte i Vurderingsstyrelsen. De kunne med få undtagelser spares bort,« mener Finn Østrup.Fold sammenLæs mere For det første kan der sættes stop for embedsfolkenes politiske arbejde. En stor del af de ansatte i staten, regioner og kommuner er beskæftiget med at fremme siddende politikeres ønske om genvalg. Blandt andet er de beskæftiget med kommunikation og med i øvrigt at fremstille siddende politikeres handlinger i et positivt lys. Det er en uskik set fra et demokratisk synspunkt, at siddende politikere udstyres med et stort apparat, der anvendes til meningspåvirkning. Embedsfolkene bør vende tilbage til det, der burde være deres egentlige opgave, nemlig at bidrage med fagindsigt og med juridiske fortolkninger. For det andet er det muligt at reducere den offentlige administration ved at ændre indretningen af den offentlige styring. Der bruges i dag mange ressourcer på indviklede systemer – blandt andet resultatkontrakter og forskellige former for taxametersystemer. Ansvaret kunne med fordel gives tilbage til den enkelte offentligt ansatte. Den enkelte offentligt ansatte burde hvert år – helst skriftligt – gøre regnskab for, hvordan vedkommende konkret har bidraget til borgernes velfærd. For det tredje bør politikerne have modet til at rette op på tidligere fejltagelser og afskaffe systemer, der har vist sig at være ressourcekrævende og/eller umulige at føre ud i livet. Et oplagt eksempel er det nye system for ejendomsbeskatning. Efter mange års arbejde er det først sidste år lykkedes at udsende – i stort omfang ubrugelige – foreløbige ejendomsvurderinger. Det må ventes, at der i fremtiden skal bruges endnu flere ressourcer på at behandle klager. Der er to oplagte alternative systemer for ejendomsbeskatning, nemlig enten en beskatning på grundlag af ejerens fortjeneste ved salg eller en årlig skat opgjort som en nærmere fastsat procent af ejendommens købspris. Begge systemer kan gennemføres med meget lidt administration, idet der kun kræves kendskab til prisen ved omsætning af ejendomme – en oplysning, der i forvejen er tilgængelig. I dag er der omkring 1.100 ansatte i Vurderingsstyrelsen. De kunne med få undtagelser spares bort. Endelig burde der årligt offentliggøres oversigter over ansatte i den offentlige administration og deres arbejdsområder. Indtil for cirka 15 år siden fandtes der en publikation med navnet Ministeriernes telefonbog. Den var offentligt tilgængelig og var tilgængelig blandt andet på landets biblioteker. Her kunne borgerne se, hvor mange embedsfolk der var i centraladministrationen, og hvad de brugte deres tid på. Det er oplagt at genindføre gennemsigtigheden vedrørende de offentlige administratorers antal og deres arbejdsområder. Oversigterne burde omfatte ikke alene centraladministrationen, men også kommuner og regioner samt selvejende offentlige institutioner og statsvirksomheder. For øjeblikket er det vanskeligt at få et indblik i, hvordan de offentlige administratorer anvender deres tid og herved også, hvordan der kan gennemføres besparelser. Gennemsigtigheden ville gøre det muligt for borgerne at følge ekspansionen i den offentlige administration og derved lægge pres på politikerne for at vende udviklingen. Finn Østrup er forfatter, dr.merc. og tidligere professor ",
        "metadata": {
            "source": "https://www.berlingske.dk/kommentatorer/tidligere-professor-advarer-mod-selvforstaerkende-negativ-spiral-med",
            "image_url": "https://berlingske.bmcdn.dk/media/cache/resolve/image_x_large/image/181/1812608/24742170-det-er-ikke-kompleksiteten-som-skaber-djferne.jpg",
            "publication_time": "Torsdag d. 04. juli 2024, kl. 14.59",
            "author": null,
            "related_links": [],
            "attachments": []
        }
    }
}