{
    "version": "1.0",
    "document": {
        "id": "https://www_berlingske_dk/karriere/danmarks-bedste-arbejdsplads-er-kaaret",
        "title": "Danmarks bedste arbejdsplads er kåret",
        "content": "Tirsdag aften i Cirkusbygningen i København blev Danmarks bedste arbejdsplads kåret. Det blev revisionsfirmaet Beierholm. 95 pct. af medarbejderne har i Great Place to Works undersøgelse svaret, at Beierholm er et rigtigt godt sted at arbejde, og hemmeligheden skal bl.a. findes i Beierholms fokus på at skabe god trivsel for alle medarbejdere. »Vi tager trivsel meget alvorligt, og det ved alle vores medarbejdere. Der er ikke nogen, der skal acceptere at have det dårligt med at gå på arbejde, og det bliver forstærket af, at alle i ledelsen sender et signal om, at trivsel er et fokusområde,« siger en glad og stolt adm. direktør i Beierholm, Kenneth Jensen til Berlingske Business. FAKTATop 5 i kategorien store arbejdspladser+ 500 medarbejdere1. Beierholm2. Scandic Hotels3. H&M4. DHL Express & Aviation5. GLSFOLD UD + 500 medarbejdere 1. Beierholm 2. Scandic Hotels 3. H&M 4. DHL Express & Aviation 5. GLS At ledelsen selv sender et signal om god trivsel, gør også medarbejderne opmærksomme på, at det skal være en god arbejdsplads, og de bliver dermed bedre til at tage sig af hinanden, siger Kenneth Jensen »Vi bruger en del ressourcer på at skabe god trivsel, men det giver os en god bundlinje i sidste ende. For medarbejdere kan meget mere, når de har det godt. Du får en topmotiveret organisation,« understreger han.  Den gode stemning blandt Beierholms medarbejdere er på trods af, at virksomheden de sidste fire år har gennemgået en stor ekspansion, hvor 25 revisionsfirmaer og andre nært beslægtede virksomheder er blevet en del af Beierholm. Og man kunne tro, at så mange sammenlægninger ville skabe kaos og netop mistrivsel i en større virksomhed. »Vi har kommunikeret klart og tydeligt til nye medarbejdere, at der skal være god trivsel. Så de har en berettiget forventning om, at de skal have en god arbejdsplads,« fastslår Kenneth Jensen. Udover trivsel er det også Beierholms fokus på de enkelte medarbejdere, der har hjulpet dem på vej til toppen. FAKTATop 5 i kategorien mindre arbejdspladser20 - 49  medarbejdere1. Daxiomatic2. Bristol Myers Squibb3. Område Auning & Allingåbroe, Norddjurs Kommune4. Jobvision5. HOWEFOLD UD 20 - 49  medarbejdere 1. Daxiomatic 2. Bristol Myers Squibb 3. Område Auning & Allingåbroe, Norddjurs Kommune 4. Jobvision 5. HOWE »Der er en tendens, at man hos mange virksomheder har talentprogrammer kørende for særlige medarbejdere, men hos Beierholm ser de det unikke talent i hver medarbejder og arbejder fokuserede på at få det frem,« siger adm. direktør i Great Place to Work, Ditte Vigsø.  Om scoren bliver ligeså høj næste år er Beierholms administrerende direktør spændt på. For i 2016 kom der ca. 300 nye medarbejdere til, og de har ikke været en del af Great Place to Works undersøgelse. Beierholm er i dag Danmarks femte største revisionsfirma med knap 1000 medarbejdere fordelt på 28 kontorer. Beierholm forventer, at omsætningen vokser til omkring 800 mio. kroner i regnskabsåret 2016/17.   ",
        "metadata": {
            "source": "https://www.berlingske.dk/karriere/danmarks-bedste-arbejdsplads-er-kaaret",
            "image_url": "https://berlingske.bmcdn.dk/media/cache/resolve/image_x_large/image/16/164157/15454341-beierholm.jpg",
            "publication_time": "Tirsdag d. 15. november 2016, kl. 22.00",
            "author": "Malene Kruse",
            "related_links": [],
            "attachments": []
        }
    }
}