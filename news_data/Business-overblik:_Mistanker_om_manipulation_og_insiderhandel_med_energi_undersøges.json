{
    "version": "1.0",
    "document": {
        "id": "https://www_berlingske_dk/business/business-overblik-mistanker-om-manipulation-og-insiderhandel-med-energi",
        "title": "Business-overblik: Mistanker om manipulation og insiderhandel med energi undersøges",
        "content": "Godmorgen og velkommen til onsdagens Business-overblik. I dag skal vi høre om, hvorfor regeringens nye top-topskat ikke kan bringe lige så mange penge ind som planlagt. Vi skal også forbi manipulation af elmarkedet, en potentiel jobfest og de seneste hårde udmeldinger fra den amerikanske centralbank. God læselyst. Det er planen, at regeringens nye top-topskat skal bringe 700 millioner kroner ekstra i statskassen, men nye tal viser, at mange højtlønnede kan undgå at betale den ekstra høje skattesats. Det skriver Børsen. Helt konkret går den nye skattemodel ud på, at indkomster over 2,5 millioner kroner vil blive ramt af en topskat på 20 procent i stedet for de hidtidige 15 procent. Det vil ifølge tal fra Skattestyrelse gælde for 8.600 danskere. Men af de 8.600 kan knap halvdelen – 3.800 – helt lovligt smyge sig uden om den høje skattesats. Det skyldes, at 2.500 af dem er hovedaktionærer, og derfor kan udbetale en større del af deres løn som udbytte, der er beskattet lavere end den nye top-topskat. Dertil kommer, at yderligere 1.300 er selvstændige, som kan vælge at spare ekstra store overskud op i virksomhedsordningen i stedet for at udbetale pengene som løn. Derfor vil toptopskatten i praksis kun indbringe halvdelen af de planlagte 700 millioner kroner, lyder vurderingen fra Dansk Erhverv. »Toptopskatteideen har altid været tåbelig. Men nu synes den nærmest at fremstå som en dummebøde til få topchefer,« siger Jacob Ravn, skattepolitisk chef i Dansk Erhverv, til Børsen. Der blev tjent rigtig mange penge på handel med energi i løbet af 2022, og det har nu fået Forsyningstilsynet til at iværksætte efterforskning af en række sager, hvor der er mistanke om markedsmanipulation og insiderhandel. Detskriver Finans. »Vi har haft skærpet opmærksomhed på engroshandel med energi på grund af de særlige forhold, der har været på el- og gasmarkedet, og vi har en række sager, som vi forventer at afslutte i 2023,« siger Carsten Smidt, direktør i Forsyningstilsynet til mediet. Mistanken om manipulation kommer på baggrund af henvendelser fra aktører i markedet og fra Acer, der er en særlig EU-institution. Efterforskningen kommer til at omfatte alle, der handler på engrosmarkedet for el og gas, og Carsten Smidt forventer, at den første sag kan offentliggøres allerede inde for en måned.  De seneste stærke nøgletal er kommet bag på den amerikanske centralbank, og derfor forudser bankens chef, Jerome Powell, nu, at renten skal højere op end tidligere forventet. Det var i hvert fald budskabet i Powells tale til den amerikanske kongres tirsdag eftermiddag. Powell sagde, at der stadig er lang vej til, at inflationen falder meningsfuldt, og Federal Reserve derfor kan være nødt til at sætte farten op på sine rentestigninger. Den melding står i skarp kontrast til budskabet fra det seneste rentemøde i starten af februar, hvor Powell indikerede, at centralbanken ville gå mindre aggressivt til værks med at stramme pengepolitikken, fordi der var tegn på, at inflationen var ved at klinge af. »Powells bemærkninger viser, at det bliver et langt sejt træk, før vi er i mål med at have bekæmpet inflationen og derfra kan forvente, at der bliver sat en bremse for renteforhøjelserne. Det er dér, vi ønsker os hen, men målstregen er blevet flyttet lidt længere væk, og målsætningen om en inflation på to procent har meget lange udsigter, og vejen derhen er yderst besværlig,« siger Lars Hytting, aktiechef hos Artha. Derfor blev tirsdagens udmelding også mødt med stor tumult på finansmarkedet. Aktier dykkede i Europa, og det danske eliteindeks, C25, gik fra at være oppe med en halv procent tidligere på dagen til at lukke 0,7 procent lavere. I USA faldt Nasdaq 1,25 procent, mens S&P 500 og Dow Jones Industrial Average lukkede henholdsvis -1,53 og -1,72 procent lavere. Investorerne har nu markant ændret holdning til, hvad der kommer til at ske til Feds næste rentemøde 22. marts.Ifølge CME Groups renteovervågningsværktøjhar finansmarkedet nu indregnet en 66 procent sandsynlighed for, at renten bliver hævet med et halvt procentpoint til mødet. Inden tirsdagens kommentarer vurderede markedet, at der kun var 31 procent sandsynlighed for en rentestigning i den størrelsesorden. Derudover er eksperter begyndt at spekulere i, at renten kan komme helt op i seks procent, hvilket for nogle uger siden virkede utænkeligt. Der mangler arbejdskraft i Danmark, og det kan der komme ved et helt enkelt tiltag – at få kvinderne til at blive længere tid på arbejdsmarkedet. Det er konklusionen fra Forsikring & Pension, der i anledning af Kvindernes Internationale Kampdag har set på en ny analyse over, hvornår mænd og kvinder trækker sig tilbage fra arbejdsmarkedet. Her fremgår det, at dobbelt så mange mænd som kvinder arbejder efter pensionsalderen. Det skriver Berlingske. Mere præcist er det 10,5 procent af mændene, som arbejder, selvom de kunne være gået på pension. For kvindernes vedkommende drejer det sig kun om 4,5 procent. Det betyder ifølge F&P, at hvis lige så mange kvinder som mænd fortsatte på arbejdsmarkedet efter folkepensionen, vil det øge arbejdsudbuddet med 22.000 personer. Seniorinvesteringsstrateg Simon Kristiansen fra Nordea holder onsdag øje med disse tre ting: Aktier – indeks og udvikling i procent USA – lukkekurser tirsdag: Asien – indeks onsdag kl. 06.35: Tak, fordi du læste med!",
        "metadata": {
            "source": "https://www.berlingske.dk/business/business-overblik-mistanker-om-manipulation-og-insiderhandel-med-energi",
            "image_url": "https://berlingske.bmcdn.dk/media/cache/resolve/image_x_large/image/165/1653867/24366336-se-rb-plus-forsker-virksomheder-skal-drive-klimakampl-high-vo.jpg",
            "publication_time": "Onsdag d. 08. marts 2023, kl. 06.53",
            "author": "Sara Sjølin",
            "related_links": [],
            "attachments": []
        }
    }
}