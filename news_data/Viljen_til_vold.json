{
    "version": "1.0",
    "document": {
        "id": "https://www_berlingske_dk/diverse/viljen-til-vold",
        "title": "Viljen til vold",
        "content": "»The Departed« er en både barsk og indviklet gangsterfilm, som foregår i Boston og handler om en forbryder, der i virkeligheden er undercover politimand, og en politimand, som til gengæld i virkeligheden er spion for byens irske forbryderchef. Leonardo DiCaprio, Matt Damon og Jack Nicholson har hovedroller i filmen, der strengt taget er en genindspilning af den dynamiske »Infernal Affairs« fra Hong Kong, men samtidig kan kaldes en typisk Scorsese-film med sin tvetydige skildring af helte og skurkes kyniske manøvrer i en grumset moralsk gråzone. Bedst som barsk Gangstere har den i dag 66-årige new yorker Martin Scorsese været fascineret af, siden han i 1973 lod Robert De Niro og Harvey Keitel spille over for hinanden i den intense »Gaden uden nåde«. Den film er præget af skyld og syndsbevidsthed, hvad der ikke er så sært, for Scorsese med de italienske rødder ville oprindelig have været katolsk præst og dyrkede som helt ung teologiske studier, inden han fandt ud af, at han hellere ville lave film. Robert De Niro i »Taxi Driver« (1976) Robert De Niro i »Raging Bull« (1980) Ray Liotta, Joe Pesci og  De Niro i »Goodfellas« (1990) Michelle Pfeiffer og Daniel Day-Lewis i »Uskyldens År« (1993) Den unge Dalai Lama i »Kundun« (1997) Leonardo DiCaprio i »The Aviator« (2004) Dem har han siden instrueret mange af i en farverig karriere præget af prægtige højdepunkter, sære kunstneriske sidespring og kraftige kommercielle skuffelser. En munter anekdote fortæller, at en mand engang fik øje på den kendte instruktør på gaden i New York og begejstret råbte til ham: »Hr. Scorsese, jeg er vild med alle Deres film - selv »Kundun«!« Hvormed er antydet, at den ærbødigt højtidelige »Kundun« om den 14. Dalai Lamas skæbne i Tibet ikke hører til Scorsese-beundrernes yndlingsværker, hvad den lidelsesfuldt religiøse »The Last Temptation of Christ« eller den nobelt romantiske kostumefilm »Uskyldens år« muligvis heller ikke gør. Mens film som den misantropiske musical »New York, New York« og den lige så kuldslåede komedie »King of Comedy«- begge med Robert De Niro som ikke særlig tiltalende hovedperson - i høj grad deler vandene mellem tilhængere og modstandere. Alt i alt synes de fleste nok, at Scorsese er bedst, når han er barsk, og det må medlemmerne af the Academy of Motion Picture Arts and Sciences også mene, siden de har valgt at belønne ham dobbelt for endnu en blodig gangsterfilm i traditionen fra hans »GoodFellas« og »Casino«, mens de til gengæld overraskende endte med kun at give en sølle pris for bedste lydredigering til Clint Eastwoods humanistiske krigsfilm »Letters from Iwo Jima«, der ellers på forhånd lignede en klar Oscar-favorit. Clint Eastwood kan nok bære skuffelsen, for han er tidligere Oscar-hædret for både »De nådesløse« og »Million Dollar Baby«, mens det er påfaldende, at Martin Scorseses film gennem årene har høstet tonsvis af hæder hos kritikerne og adskillige priser til en række af instruktørens medarbejdere, men aldrig tidligere en Oscar til instruktøren selv. Således skaffede den beundrede »Raging Bull« om den autentiske (og inderligt usympatiske) bokser Jake La Motta allerede i 1980 Oscar-statuetter til både Robert De Niro for hans præstation i hovedrollen og til Scorseses faste klipper, den formidable Thelma Schoonmaker. De andres hæder I 1990 resulterede den maniske gangsterfilm »GoodFellas« i en Oscar til den ekstremt hurtigt talende Joe Pesci, tre år senere blev »Uskyldens år« Oscar-hædret for bedste kostumer, og i 2004 blev det stort anlagte biografiske epos »The Aviator« om den forunderlige fly- og filmmagnat Howard Hughes nærmest overdynget med statuetter, nemlig til fotografen Robert Richardson, produktionsdesigneren Dante Ferretti, scenografen Francesca Lo Schiavo, kostumedesigneren Sandy Powell, klipperen Thelma Schoonmaker og skuespillerinden Cate Blanchett. Men heller ikke denne gang vankede der nogen pris til Scorsese selv - og den form for hånlig forbigåelse havde endda været endnu mere demonstrativ to år tidligere, hvor hans vanvittig ambitiøse historiske forbryderdrama »Gangs of New York« ikke fik så meget som skyggen af en Oscar. Hvad har Hollywood mon haft mod Martin Scorsese, der ligesom filmbyen selv ikke har haft spor imod at tænke kommercielt med f.eks. genindspilningen af den gamle thriller »Cape Fear«? Måske har han lugtet for meget af New York, af syndsbevidsthed og af blod, men han har i det mindste kunnet trøste sig med, at også så populær en forgænger som Alfred Hitchcock gennem hele sin karriere blev forbigået ved den ene Oscar-uddeling efter den anden. Nu har det amerikanske filmakademi langt om længe taget Martin Scorsese i sin favn, og man kan mene, at han fortjener al mulig hæder ikke bare for sine egne film, men også for sit store og utrættelige arbejde med at bevare og restaurere ældre film. Scorsese ved mere om filmhistorien end de fleste andre instruktører og elsker virkelig kunstarten passioneret, så selv om »The Departed« næppe vil gå over i selvsamme filmhistorie som hans ypperste værk, er der al mulig grund til at ønske den virile veteran og lidenskabelige cineast hjertelig til lykke.",
        "metadata": {
            "source": "https://www.berlingske.dk/diverse/viljen-til-vold",
            "image_url": "https://berlingske.bmcdn.dk/media/cache/resolve/image_x_large/image/88/882367/397200-viljen-til-vold--.jpg",
            "publication_time": "Tirsdag d. 27. februar 2007, kl. 03.30",
            "author": null,
            "related_links": [],
            "attachments": []
        }
    }
}