{
    "version": "1.0",
    "document": {
        "id": "https://www_berlingske_dk/internationalt/kvinden-bag-den-lyseroede-sloejfe-er-doed",
        "title": "Kvinden bag den lyserøde sløjfe er død",
        "content": "Kosmetikdronningen og kræftforkæmperen Evelyn H. Lauder er lørdag død i en alder af 75 år. Det oplyser kosmetikfirmaet Estée Lauder i en pressemeddelelse natten til søndag dansk tid. Evelyn Lauder døde i sit hjem i New York. Hun døde som følge af kræft i æggestokkene, oplyser firmaet. Lauder, der var ansat som vicepræsident hos kosmetikgiganten, hvor hun også var international chef for udviklingen af nye parfumer, var bedst kendt i offentligheden for sin mangeårige kamp for kvinders helbred verden over. I 1992 var hun således medstifter af Pink Ribbon, den lyserøde sløjfe, der i dag er blevet symbolet på kampen mod kvinders brystkræft. Lauder havde selv kæmpet med en mild form af sygdommen tidligere, og det var med til at motivere hende i arbejdet. Året efter stiftede hun Breast Cancer Research-fonden, som siden har indsamlet mere end 350 millioner dollar verden over til bekæmpelse af brystkræft. Fonden yder samtidig bidrag til 186 internationale kræftforskere. Født Evelyn Hausner i Wien i Østrig flygtede Evelyn sammen med sine forældre til USA, hvor hun voksede op i New York. Under sin uddannelse på Hunter College mødte hun Leonard A. Lauder, den ældste søn til Estée og Joseph Lauder. Da hun var færdig med sin uddannelse blev hun ansat i familiefirmaet, hvor hun endte med at få stor indflydelse senere. /ritzau/",
        "metadata": {
            "source": "https://www.berlingske.dk/internationalt/kvinden-bag-den-lyseroede-sloejfe-er-doed",
            "image_url": "https://berlingske.bmcdn.dk/media/cache/resolve/image_x_large/image/69/698837/4681906---.jpg",
            "publication_time": "Søndag d. 13. november 2011, kl. 03.02",
            "author": null,
            "related_links": [],
            "attachments": []
        }
    }
}