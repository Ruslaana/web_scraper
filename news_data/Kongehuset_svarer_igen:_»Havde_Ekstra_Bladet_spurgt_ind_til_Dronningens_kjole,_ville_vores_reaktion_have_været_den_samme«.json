{
    "version": "1.0",
    "document": {
        "id": "https://www_berlingske_dk/kongehus/kongehuset-svarer-igen-havde-ekstra-bladet-spurgt-ind-til-dronningens",
        "title": "Kongehuset svarer igen: »Havde Ekstra Bladet spurgt ind til Dronningens kjole, ville vores reaktion have været den samme«",
        "content": "Debatten bliver skæv, når den skal handle om, hvorvidt man må stille Kongehuset kritiske spørgsmål eller ej, lyder det nu fra institutionen selv. Anledningen er Ekstra Bladets kritik af Kongehuset, der ifølge mediet blev truet med udsmidning og fremtidige »konsekvenser«, da en journalist spurgte kong Frederik ind til den kontroversielle egyptiske præsident, Abdel Fattah al-Sisi. Det beskrev både fagbladetJournalistenog James Kristoffer Miles, der er redaktionschef for breaking- og dagsordenredaktionen på Ekstra Bladet, påX. »Som vi har oplyst til Journalisten, handler det på ingen måde om spørgsmålets karakter eller indhold, men udelukkende om at respektere de blandt medierne almindelige kendte retningslinjer, der gør sig gældende under ceremonielle ankomster,« siger Kongehusets kommunikationschef, Lene Balleby, til Berlingske. Ekstra Bladets journalist stillede spørgsmålet i fredags i Drabantsalen på Christiansborg Slot, hvor gæsterne ankom før aftenens gallataffel i anledning af statsbesøget fra al-Sisi, som flere menneskerettighedsorganisationer beskriver som en »diktator«. Som Kongehuset har oplyst til både Berlingske og Journalisten, er det kutyme, at pressen må stille spørgsmål til eksempelvis ministre, men det gælder ikke, når de kongelige ankommer. »Det er udelukkende en fotomulighed. Det er en praksis, der er særligt begrundet i, at ankomsterne netop er ceremonielle og transmitteres direkte af HOST-produktionen, og der derfor tages hensyn til både tidsplan, programafvikling og tv-transmission,« lød det fra Kongehuset til Journalisten. Over for Berlingske uddyber Kongehusets kommunikationschef: »Havde Ekstra Bladet spurgt ind til Dronningens kjole, ville vores reaktion have været den samme.« Berlingskes kongehuskommentator, Jakob Steen Olsen, mener heller ikke, at der er en finger at sætte på Kongehuset i netop den situation. »I dette tilfælde synes jeg, at det er helt i orden, at Kongehuset gør opmærksom på, at det ikke lige er tidspunktet at stille kritiske spørgsmål, når Kongeparret defilerer forbi i deres stiveste puds i Drabantsalen. Hver ting til sin tid,« sagde han. ",
        "metadata": {
            "source": "https://www.berlingske.dk/kongehus/kongehuset-svarer-igen-havde-ekstra-bladet-spurgt-ind-til-dronningens",
            "image_url": "https://berlingske.bmcdn.dk/media/cache/resolve/image_x_large/image/186/1867572/24850900-kong-frederik-og-dronning-mary-af-danmark-tager-im.jpg",
            "publication_time": "Onsdag d. 11. december 2024, kl. 16.33",
            "author": "Joachim Ploug Hansen",
            "related_links": [],
            "attachments": []
        }
    }
}