{
    "version": "1.0",
    "document": {
        "id": "https://www_berlingske_dk/virksomheder/moens-bolchekonge-koeber-prinsen-af-store-merloese",
        "title": "Møns bolchekonge køber prinsen af Store Merløse",
        "content": "Møn Bolcher har opkøbt og overtaget virksomheden Prins Jørgens Bolcher, der er placeret i Store Merløse mellem Slagelse og Roskilde. Det fortæller Møn Bolcher i en pressemeddelelse, hvor prisen dog ikke fremgår. I dag ejer bolsjekogeren René Harms 95 procent af Møn Bolcher, men for 22 år siden startede han sin karriere hos netop Prins Jørgens Bolcher, der dengang lå i Vordingborg. Siden skiftede Harms dog arbejdsplads til Møn Bolcher, og i 2005 overtog han halvdelen af virksomheden.  Men nu slutter cirklen altså for René Harms, der drømmer om at lave en gourmetserie af bolsjer. I den henseende er erhvervelsen af Prins Jørgens Bolcher et skridt i den rigtige retning, fremgår det af pressemeddelelsen. Efter planen skal Prins Jørgens Bolcher flytte ind hos Møn Bolcher i Stege, der er en del af Vordingborg Kommune. Desuden skal der ansættes nye medarbejdere, fortæller Thomas Krøll, der er administrerende direktør i Møn Bolcher, i pressemeddelelsen.  ",
        "metadata": {
            "source": "https://www.berlingske.dk/virksomheder/moens-bolchekonge-koeber-prinsen-af-store-merloese",
            "image_url": "https://berlingske.bmcdn.dk/media/cache/resolve/image_x_large/image/20/205672/14678656-ren-harms.jpg",
            "publication_time": "Fredag d. 09. september 2016, kl. 11.30",
            "author": "Mikkel Walentin Mortensen",
            "related_links": [],
            "attachments": []
        }
    }
}