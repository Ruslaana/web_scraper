{
    "version": "1.0",
    "document": {
        "id": "https://www_berlingske_dk/samfund/aarets-fotografiske-oejeblikke-kaaret",
        "title": "Årets fotografiske øjeblikke kåret",
        "content": "Fotoeksperterne var lige dele begejstrede og bekymrede over udvalget og kvaliteten, da de 2.954 billeder i femten kategorier var blevet indsendt til Årets Pressefoto 2013. Sad man selv i Den Sorte Diamant til prisoverrækkelsen i går, var det dog svært at finde surmulen frem. Flere fotoserier og enkeltfotos kaldte og kalder på tårer og sug i maven. Man går hvert år fra prisuddelingen med en glad fornemmelse af, at danske fotografer er blandt verdens allerbedste. Peter Hove Olesen fra Politiken fik tre priser. Den mest prestigefyldte for det bedste pressefoto taget i 2013. Et billede taget fra et fly over øen Samar i Filippinerne, hvor tyfonen Haiyan har blæst alt omkuld med 315 kilometer i timen. Peter Hove Olesen fortæller om sit billede: »Jeg synes, det er et anderledes billede at vælge som årets foto, for der er ingen mennesker på. På den måde synes jeg ikke, man kan beskylde det for at være katastrofeporno.« Ved siden af står Mads Nissen fra Berlingskes fotobureau, Scanpix. Ja, ham igen (fire priser i 2010, fem priser i 2012). Han køber ikke kritikken af sine og andres pressebilleder af at gøre død og ulykke »lækker«. »Æstetikken er en grundpræmis i fotografi. Du gør ingen en tjeneste ved at vælge et grimt billede. Det er kun et problem, hvis æstetikken overskygger fortællingen. På Peters billede er æstetikken med til at understrege historien.« Mads Nissen vandt i kategorien Årets Nyhedsbillede Udland for sin serie om homofobi i Rusland. Både det statssanktionerede homohad i retssalene og privatehate crimespå gaden. Mads Nissen fortæller om billedet, der vises andetsteds her på siden, inden han begiver sig videre ind i festen, hvor Danmarks bedste fotografer fejrer hinanden: »Jeg står midt i tumulten. Jeg står altid midt i det. Billedet er vel taget en halv meter væk. Jeg går baglæns, mens jeg fotograferer og skal passe på, at alle de ting, homofoberne kaster, ikke rammer mig. Alt er kaos. Jeg har mødt Kiriee senere (fyren med blod ud af næsen,red.), men han kunne ikke huske mig. Jeg kan godt lide billedet, fordi det viser den frygt og det sammenhold, der var.«  I en anden kategori, Årets Sportsbillede Reportage, vandt Nokolaj Linares, også fra Scanpix. Om sit foto af den forfængelige og følsommemixedmartialarts-kæmper Jorge Herrera, der har gjort vold til en legitim levevej, fortæller Nikolaj Linares: »Han er lige kommet ud af saunaen og er ved at tørre sved af ansigtet. Det var i VIP-området i Fitness.dk. Jeg havde fået at vide, at jeg ikke måtte tage billeder dér. »Det er lige meget,« sagde Jorge, »tag bare kameraet med. Det skal de sgu ikke bestemme«.« Om hvad billedet fortæller, siger Nikolaj Linares: »Al den identitet, der er inde i ham ... Han har været bølle, mistet en datter, været i spjældet og gør nu alt for at være en god far.«  Uanset hvilken pris fotograferne havde vundet i går, kunne de fleste nok skrive under på ordene fra årets pressefotograf, Joachim Adrian Mikkelsen, Politiken: »Det er en vildt ærefuld pris at få, for det er jo kollegernes skulderklap.« Læs mere om samtlige nominerede og vindere ved Årets Pressefotoher. ",
        "metadata": {
            "source": "https://www.berlingske.dk/samfund/aarets-fotografiske-oejeblikke-kaaret",
            "image_url": "https://berlingske.bmcdn.dk/media/cache/resolve/image_x_large/image/87/879664/7234525-15ind8-9_aarets-pressefoto-jpg.jpeg",
            "publication_time": "Fredag d. 14. marts 2014, kl. 22.30",
            "author": "Jens Rebensdorff",
            "related_links": [],
            "attachments": []
        }
    }
}