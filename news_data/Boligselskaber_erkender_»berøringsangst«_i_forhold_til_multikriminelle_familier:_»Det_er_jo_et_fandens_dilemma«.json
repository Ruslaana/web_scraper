{
    "version": "1.0",
    "document": {
        "id": "https://www_berlingske_dk/indland/boligselskaber-erkender-beroeringsangst-i-forhold-til-multikriminelle",
        "title": "Boligselskaber erkender »berøringsangst« i forhold til multikriminelle familier: »Det er jo et fandens dilemma«",
        "content": "Der har været to forskelligartede hensyn at tage, når landets boligselskaber har udtalt sig om kriminalitet og utryghedsskabende adfærd i deres afdelinger de seneste årtier. Ét hensyn til den store overvægt af lovlydige beboere, som frygter en stigmatisering af deres boligområde ved dårlig omtale. Og ét hensyn til ønsket om at få sat ind over for de få kriminelle familier. Det fortæller Bent Madsen, administrerende direktør i Danmarks Almene Boliger (BL), der er interesse- og brancheorganisation for omkring 530 almene boligorganisationer. »Har der i perioder været en form for berøringsangst? Det kan godt være, at den balance under tiden er tippet den forkerte vej, så man ikke har været helt skarp på problemerne,« siger han. I årevis har der været fokus på kriminaliteten i de udsatte boligområder, som af skiftende regeringer er blevet karakteriseret som hårde ghettoer. Menflere fagfolk med indsigt i miljøet peger på, at man i stedet burde have talt om nogle få problematiske og kriminelle familier, der har været bosat i områderne og – somnylige beretninger fra Motalavej i Korsør vidnerom – man endnu ikke har fået taget hånd om. Tidligere politikommissær fra Aarhus Vest, Jens Espensen,udtalte i Berlingske lørdag: »Nogle familier har jo hver flere hundrede sigtelser på samvittigheden. De fyldte alt i området. Det bør man jo tale om, for det var den frustration, vi som politifolk gik med. I stedet var folk tilbøjelige til at generalisere og tale om hele området«.  Bent Madsen fortæller, at Danmarks Almene Boliger har haft fokus på problemet i mange år. »Kunne man have talt problemerne endnu højere op for 15 år siden? Det kan sagtens være, at man undervejs har været for bange for det. Der er jo altid den der berøringsangst, fordi man har ansvaret over for de 98 procent,« siger Bent Madsen og tilføjer: »Det er over 20 år siden, at multikriminelle familier fra Vollsmose blev debatteret i medierne, og dengang var vi ude og tale om det. Men kunne vi have talt mere om det? Det er jo et fandens dilemma.« Han forklarer, at den negative omtale fører til stigmatisering af boligområderne, så beboere for eksempel må undlade at skrive deres adresse på jobansøgninger. Men kan stigmatiseringen ikke netop skyldes, at man har været for dårlig til at tale åbent om og tage hånd om de få meget kriminelle, der har været? »Når man har nogle ganske få borgere, som begår kriminalitet, så smitter det af på resten. Derfor har vi også hele tiden sagt, at der skal gribes konsekvent ind. Også når folk skal sættes ud af deres område. Der skal ikke gå fire år,« siger Bent Madsen med henvisning tilen sag fra Motalavej i Korsør.  I er imod ghettopakken, som fører til, at beboere mister deres hjem, og bygninger skal rives ned. Men har I ikke selv et ansvar, når nogle få kriminelle familier år efter år har kunnet sætte agendaen i nogle af jeres boligområder? »Vi har gennem alle årene presset gevaldigt på for at få lokalt politi i områderne. Det er blevet bedre, men der er brug for mere. Vi har også presset på for at fåfast track-ordninger, så vi lettere kan smide kriminelle ud. Vi har sagt, at der skal være tryghed i boligområderne. Politisk har der bare endnu ikke været nogen instrumenter, der har virket,« siger Bent Madsen. Statsminister Mette Frederiksen (S)varslede i sidste uge tre tiltag, hvoraf det ene netop skal gøre det nemmere at ophæve kriminelles lejeaftaler. Et andet tiltag omhandler skærpet straf for overtrædelse af zoneforbuddet og et tredje konfiskering af vanvidsbilisters biler. Mens direktøren efterlyser politiske tiltag fra Christiansborg og flere lokale betjente, fortæller han om boligselskabernes egne sociale indsatser. »Inden for de rammer, vi har haft, har vi gjort en kæmpe indsats med forebyggelse over for børn med blandt andet lektiecafeer og fritidsjob. Og man kan registrere et betydeligt fald i kriminaliteten og en forskel på børnenes skolegang,« fortæller den administrerende direktør. I perioden fra 2011 til 2017 faldt antallet af mistanker mod 10-14-årige i de udsatte boligområder fra 15 til 11 mistanker pr. 1.000 10-14-årige. Antallet i den samlede befolkning lå i samme periode stabilt på omkring 4, viseren rapport fra Vive – Det Nationale Forsknings- og Analysecenter for Velfærd. »Vi er jo ikke politiet og skal heller ikke være det. Vi har fokus på de forebyggende indsatser,« siger Bent Madsen. Kriminelle i flere boligområder kobles til bandekriminalitet. På landsplan har antallet af registrerede personer med tilknytning til rocker- og bandemiljøet været faldende siden 2013 med undtagelse af et lille opsving i 2017, viser tal fra Det Kriminalpræventive Råd.",
        "metadata": {
            "source": "https://www.berlingske.dk/indland/boligselskaber-erkender-beroeringsangst-i-forhold-til-multikriminelle",
            "image_url": "https://berlingske.bmcdn.dk/media/cache/resolve/image_x_large_vertical/image/133/1334323/23522692-.jpg",
            "publication_time": "Onsdag d. 16. september 2020, kl. 12.15",
            "author": "Mathilde Graversen",
            "related_links": [],
            "attachments": []
        }
    }
}