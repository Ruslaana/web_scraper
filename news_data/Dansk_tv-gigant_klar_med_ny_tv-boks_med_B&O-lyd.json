{
    "version": "1.0",
    "document": {
        "id": "https://www_berlingske_dk/virksomheder/dansk-tv-gigant-klar-med-ny-tv-boks-med-bo-lyd",
        "title": "Dansk tv-gigant klar med ny tv-boks med B&O-lyd",
        "content": "Danmarks største tv-leverandør, Nuudays YouSee, lancerer en ny tv-boks med indbygget lydteknologi fra B&O. YouSee Audio, som er klar fra 25. september, er en kombineret tv-boks og højttaler og er det andet fysiske produkt, som det tidligere TDC-selskab sender på markedet i forsøget på fortsat atgøre det attraktivt at have et egentligt tv-abonnement. Det er kun et år siden, atYouSee lancerede den USB-lignende YouSee Streamermed indbygget Chromecast fra Google, så man kan tage hele sit tv-abonnement med sig rundt. »YouSee Audio med lyddesign fra Bang & Olufsen er streamer og højttaler i ét lækkert designet produkt, som leverer en forbløffende detaljeret lyd, der giver en helt anden oplevelse, end hvad et normalt tv-setupkan præstere. Vi tror, at vores kunder vil blive positivt overraskede over det. Vi tror på, at det kommer til atadskille os fra vores konkurrenterpå tv- og streamingmarkedet, fordi det knytter vores kunder endnu tættere til os,« siger Christian Morgan, der siden august 2021 har været topchef for YouSee. Nuuday, som foruden YouSee også tæller blandt andet mobilselskaberne Telmore og Eesy samt internetleverandøren Hiper, er holdt op med kvartalsvis at oplyse sit (faldende) tv-kundetal. Ved udgangen af 2023, som er det senest tilgængelige tal, havde YouSee 894.000 tv-kunder – et fald på 55.000 kunder på et år og 86.000 på to år. Tidligere var tv TDC-koncernens guldæg. YouSee Audio, som koster 999 kroner i oprettelse, kan bruges af alle med tv- og streamingabonnement hos YouSee men har kunder, der ser klassisk tv og har flere streamingtjenester som primær målgruppe. Boksen kan også bruges til at streame underholdning fra andre end YouSee, fordi man kan installere ekstra apps på den med sit Google-login, fordi styresystemet på den er Android TV 12. Brugerfladen, der vises på tv-skærmen, er sammen med fjernbetjeningen udviklet til YouSee Play-abonnementerne. Derfor er der en særlig knap, hvor man kan tilgå Danmarks næststørste musiktjeneste, YouSee Musik, såfremt man har adgang til den. YouSee Audio kan betjenes med stemmestyring fra Google, ligesom den kan være trådløs mellemvej, så indhold fra en smartphone, tablet eller computer kan vises på den langt større tv-skærm. Boksen kan også anvendes som trådløs Bluetooth-højttaler, når fjernsynet er slukket. Der er indbygget to standardhøjttalere samt en centralt placeret højttaler til dialog samt en aktiv woofer for at få lydbund med. Boksen kan også gengive Dolby Atmos, som er den rummelige lydoplevelse, en slags 3D for lyd. Boksen, der er produceret af franske Sagemcom, som også tidligere har leveret YouSees internetroutere, måler 165 x 165 x 70 millimeter og vejer lige over et kilo. Den skal kobles til en stikkontakt og desuden forbindes til fjernsynet med et HDMI-kabel – samt kobles på det trådløse net. Den kan overføre billedsignalet i ultra-HD-kvalitet. »Vi mener, at de produkter, som vores kunder bruger til at tilgå vores underholdningsunivers, er af afgørende betydning for den samlede oplevelse. Derfor har vi taget et strategisk valg om at levere den bedst mulige brugeroplevelse gennem udvikling af innovative produkter som YouSee Audio,« siger YouSee-direktør Christian Morgan om satsningen. Tal fra analysefirmaet Wilke fra juni 2023 viser, at 50 procent af de danske husstande da havde en tv-pakke kombineret med streamingtjenester, mens 39 procent udelukkende havde en tv-pakke og ni procent udelukkende streamingabonnementer – sidstnævnte falder, de to første stiger. Nuudays britiske topchef, Jon James, har flere gange over for Berlingske slået fast, attv ikke længere anses som en kerneforretning for koncernen, der er det ene ben af det gamle TDC, efter at TDC blev splittet i Nuuday og TDC Net, der driver fastnet, mobilnet, kabel-tv-net og fibernet. Nuuday satser på mobil- og bredbåndskunder, velvidende at tv-forretningen overalt i verden går tilbage.  ",
        "metadata": {
            "source": "https://www.berlingske.dk/virksomheder/dansk-tv-gigant-klar-med-ny-tv-boks-med-bo-lyd",
            "image_url": "https://berlingske.bmcdn.dk/media/cache/resolve/image_x_large/image/183/1835095/24790371-den-nye-tv-boks-har-indbygget-hjttalere-og-det-e.jpg",
            "publication_time": "Torsdag d. 12. september 2024, kl. 07.03",
            "author": "Thomas Breinstrup",
            "related_links": [],
            "attachments": []
        }
    }
}