{
    "version": "1.0",
    "document": {
        "id": "https://www_berlingske_dk/politik/generaldirektoer-i-dr-gennem-ti-aar-dr-skulle-ikke-have-trukket-dokumentar",
        "title": "Generaldirektør i DR gennem ti år: DR skulle ikke have trukket dokumentar tilbage",
        "content": "Han ved om nogen, hvad han taler om. I ti år, fra 1994 til 2004, sad Christian Nissen øverst på tronen i DR-apparatet og dirigerede som generaldirektør mediemastodonten fra toppen. Nu stempler han ind i debatten om »Grønlands hvide guld«. For det er en fejl, at DR har trukket den aldeles udskældte dokumentarfilm tilbage, så vi ikke længere kan se den. Og som Christian Nissen ser det: Så vi ikke længere kan diskutere den. Han kommer nu med sin melding, efter at en perlerække af nationens mest toneangivende topøkonomer har givet sin mening til kende og underkendt hovedpåstanden i »Grønlands hvide guld« – at kryolitminen har været en overordentlig god forretning for Danmarks statskasse. Selv en af dokumentarfilmens absolutte hovedeksperter, Torben M. Andersen, der er økonomiprofessor og formand for Grønlands økonomiske råd, har underkendt en væsentlig del af dokumentaren. »Man skal bare passe meget på med at konkludere noget om fortjeneste eller samfundsmæssig indtægt ud fra omsætningen. Det er misvisende,«udtalte han til Berlingske. I kølvandet på debatten meldte DR så ud, at man har besluttet, at »Grønlands hvide guld« skulle afpubliceres. »Jeg vil gerne undskylde, at vi har publiceret en dokumentar, der ikke lever op til de forventninger, som danskerne med rette må have til os, samt vores håndtering i de seneste dage,«udtalte DRs nyhedsdirektør, Sandy French. Hvis ikke DRs nyhedsdirektør, Sandy French, var et kendt ansigt i offentligheden, så blev hun det i hvert fald under debatten om »Grønlands hvide guld«.Fold sammenLæs mereFoto: Philip Davali/Ritzau Scanpix. I samme ombæring blev chefredaktør Thomas Falbe fyret på stedet. Fyringen vil Christian Nissen ikke forholde sig til, men det var forkert at afpublicere dokumentaren, lyder det. »Jeg synes, det er ærgerligt. Man kunne have lavet en eller anden disclaimer, klippet den ind og vist den stadigvæk. Jeg synes, at man skulle have håndteret det anderledes end at tage den ned. Ingen tager skade af, at der står et tal, som kan diskuteres,« siger Christian Nissen. Konkret så han helst, at DR alene i dokumentaren havde gjort det tydeligt, at de 400 milliarder kroner i omsætning, som har været omdrejningspunktet for debatten, ikke kunne regnes som et facit for Danmarks fortjeneste på kryolitminen. »Grønlands hvide guld« fik debatten til at rase overalt, og blandt andet gik kulturminister Jakob Engel-Schmidt derfor ud og krævede, at DRs nyhedsdirektør, Sandy French, måtte gå ud og forsvare dokumentaren. Alternativt måtte man – på DR – drage de »nødvendige konsekvenser«,sagde kulturministeren. Over for Berlingske ville kulturministerenikke svare på, hvad han lagde i dét. Men i hvert fald har DR draget den konsekvens, at »Grønlands hvide guld« er forsvundet fra sendefladen, og det er en fejl, mener altså DRs tidligere generaldirektør. »Man skulle have deklareret dokumentaren med et estimat, som klart viste spændet mellem de to opgørelser – omsætning og fortjeneste. På den måde kunne man være kommet kritikken i forkøbet,« siger han og tilføjer: »Nogle gange kan det være nødvendigt at fjerne programmer, hvis man i strid med væsentlige programetiske regler har hængt nogen ud, men her forhindrer det jo lidt diskussionen, for nu ser vi jo, at der kommer andre synspunkter ind i debatten.« Du siger, at tallet kan diskuteres, men så vidt jeg kan se, er der ikke en eneste velrenommeret økonom i Danmark, der mener, at et omsætningstal på 400 milliarder er retvisende for at sige, hvor meget vi har tjent. »Det siger du med stor sikkerhed. Så kender du ikke en økonom, der hedder Katarina Juselius. Hun er ikke nogen hvem som helst,« siger han med henvisning til en kronik i Information, hvor professor emerita i økonomi på Københavns Universitet Katarina Juselius går i rette med sine fagfæller. Kort opsummeret er Katarina Juselius'indvending i Informationsåledes: »Man kan ikke afvise, at Danmark har haft betydelige økonomiske fordele af kryolitminedriften, og jeg synes, at det ville være godt for både Danmark og Grønland, hvis også økonomerne åbent erkendte det.« Hun henviser blandt andet til den effekt, det kan have haft, at kryolitminen har fået danskere i beskæftigelse, som har brugt deres løn til at betale skat. Hun siger, at man ikke kan afvise, at Danmark har haft betydelige økonomiske fordele af kryolitminedriften. Handler dokumentarer ikke om at fastslå noget? »Sagen er den, at der er to meget forskellige måder at gøre det på. Den ene er at se på omsætningen. Den anden er at se på indtjeningen. Hvis man skal se på, hvad ejerne har fået af indtægter, så er omsætningen et alt for højt tal,« siger Christian Nissen og uddyber: »Men man kan jo ikke afvise, at omsætningen har haft en vis afsmittende effekt, selvom overskuddet måske er meget, meget lille.« Den præmis hviler på, at hvis den arbejdskraft, vi havde i Danmark, ikke var gået til at udvinde kryolit, så havde vi ikke brugt den arbejdskraft til noget, og det er jo den præmis, som flere økonomer anfægter. »Ja, og så kan man sige, at der i nogle perioder ikke har været fuld beskæftigelse, hvor nogen så er kommet i beskæftigelse af præcis kryolitminen. Det her er ikke sort og hvidt.« Flere velrenommerede økonomer påpeger jo netop, at hvis de ikke havde beskæftiget sig med kryolit, så havde de beskæftiget sig med noget andet. »Ja, eller også havde de været arbejdsløse. Jeg er ikke økonom, men når Katarina Juselius siger det så prægnant, som hun gør der, så kan det næppe afvises helt.« Christian Nissen mener, at det er problematisk, at dokumentaren er blevet fjernet, fordi det nu er sværere at diskutere den helt overordnede debat, som dokumentaren også har rejst, nemlig om forholdet mellem Grønland og Danmark. »Jeg tænkte slet ikke på det store tal som noget, der skyggede for resten af indholdet, og resten af indholdet var jo en belysning med en case omkring kryolitten og forholdet mellem Danmark og Grønland, der rummer en masse dilemmaer, som hviler som en skygge over rigsfællesskabet,« siger han. Christian Nissen har selv været i Grønland flere gange og har derfor oplevet det skel, som han mener, at der er i rigsfællesskabet. »Man skal være på Grønland i meget kort tid, før man oplever den skygge og det traume, som grønlænderne oplever. At de og deres samfund er blevet betragtet som bistandsmodtagere.« Han savner, at dén debat er blevet taget op, men i stedet er dokumentarens præmis endt med at fylde så meget, at eksempelvis DFs grønlandsordfører, Alex Ahrendtsen,direkte har krævet Thomas Falbe fyret. DRs nu tidligere chefredaktør Thomas Falbe blev fyret som følge af debatten om »Grønlands hvide guld«.Fold sammenLæs mereFoto: DR. Alex Ahrendtsen fik som bekendt sin vilje. Men politikeren gik også langt over stregen, mener Christian Nissen. »Jeg var ikke klar over, at der ville komme så meget ballade, som der er gjort, og at det ville føre til, at en række politikere er gået langt, langt over stregen i retning af at gå ind og blande sig og kræve medarbejdere afskediget,« siger DRs tidligere generaldirektør: »Det er o.k. at kritisere en udsendelse, man er uenig i, men at kræve afskedigelser er en krænkelse af DRs redaktionelle uafhængighed.«",
        "metadata": {
            "source": "https://www.berlingske.dk/politik/generaldirektoer-i-dr-gennem-ti-aar-dr-skulle-ikke-have-trukket-dokumentar",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893014/24897138-christian-nissen-mener-ikke-at-man-skulle-have-af.jpg",
            "publication_time": "Mandag d. 24. februar 2025, kl. 15.44",
            "author": "Daniel Tidemann",
            "related_links": [],
            "attachments": []
        }
    }
}