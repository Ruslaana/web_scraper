{
    "version": "1.0",
    "document": {
        "id": "https://www_berlingske_dk/metropol/77-aarig-ingenioer-fik-klippet-pladerne-paa-altanfirmas-regnedreng",
        "title": "77-årig ingeniør fik klippet pladerne på altanfirmas »regnedreng«",
        "content": "Ejendomme på Godthåbsvej, Solvej, Smallegade og Ingemannsvej, alle på Frederiksberg, er blot fire ejendomme, der de seneste år har fået monteret altaner fra Danmarks førende og største leverandør, Altan.dk. Men kontrollen af de beregninger, der skal dokumentere, at de gamle bygninger sikkert på de fire adresser kan bære nymonterede altaner, er så mangelfulde, at den ingeniør, der har kontrolleret altanernes og bygningernes sikkerhed, har fået frataget sin såkaldte »anerkendelse« – tilladelse – til fremover at kontrollere disse beregninger og sige god for sikkerhed i byggeriet. Det fremgår af en afgørelse fra et særligt udvalg under IDA, Ingeniørforeningen i Danmark, som Berlingske er i besiddelse af. I praksis er det umuligt for myndighederne at kontrollere, hvorvidt bærende konstruktioner – det kan være sikkerheden ved et nybygget højhus eller monteringen af en ny altan på en 100 år gammel ejendom – er sikre. Det kræver meget grundige beregninger af, hvorvidt for eksempel en altan kan sidde ordentligt fast på fjerde sal. Dette arbejde er derfor overladt til særligt kompetente ingeniører, såkaldte anerkendte statikere, der undersøger, beregner eller kontrollerer og til sidst skriver under på, at en bærende konstruktion er sikker, hvorpå myndighederne kan give byggetilladelse og siden tilladelse til at bruge altanerne. Og det er denne ingeniør, der har virket som kontrollant på fire Altan.dk-projekter, der nu ganske opsigtsvækkende har mistet sin tilladelse til at arbejde som anerkendt statiker. I 2020 opdagede den 77-årige ingeniør Henning Nielsen, der bor i en lejlighed på Godthåbsvej, at Danmarks største altanfirma, Altan.dk, angiveligt ophængte altaner i den ejendom, han boede i, i strid med reglerne. Altaner på fjerde sal var ikke sikkerhedsdokumenterede efter reglerne, og de løsninger, Altan.dk anvendte, stred imod de tilladelser, der var givet, og de statiske beregninger, der var udført. Ingeniøren var særligt bekymret over, at altanmonteringen på fjerde sal var så indgribende i den bærende konstruktion, altså den gamle ejendom, at monteringen og bygningernes bæredygtighed skulle tjekkes særligt grundigt, hvilket ikke var sket. Altan.dk monterede 88 altaner ulovligt i en andelsboligforening på Nørrebro – og var bagefter ude af stand til at redegøre for, hvor præcist altanerne var hængt op. En ingeniør fra kommunen måtte derfor, bevæbnet med rød tusch, selv gøre arbejdet. De røde cirkler markerer ulovligt ophængte altaner.Fold sammenLæs mere En bygning på mere end 12 meter skal automatisk indplaceres i den såkaldte konsekvensklasse CC3, idet der ved alvorlige svigt i konstruktionen er »høj« risiko for tab af menneskeliv, mens »simple« altaner indplaceres i klasse CC2, hvor fejl i konstruktionen giver »middel« risiko for tab af menneskeliv. Men hvis den metode, der anvendes for at fastgøre en altan i mere end 12 meters højde, altså typisk fra fjerde sal eller derover, er særligt indgribende for bygningen og kan risikere at betyde noget for den gamle bygnings evne til at hænge sikkert sammen, skal den eksisterende bygning indplaceres i konsekvensklasse CC3. Det betyder, både at bygningens sikkerhed skal dokumenteres særligt grundigt, og at den sikkerhedsmargin, der regnes med, er højere. I den konkrete sag fra Godthåbsvej – og muligvis ved andre af de undersøgte projekter – undlod den anerkendte statiker at protestere mod, at bygningen blev indplaceret i den forkerte CC-klasse. Desuden var der andre fejl, der samlet set førte til, at den pågældende mistede sin ret til at virke som anerkendt statiker, fremgår det af den afgørelse, der 12. maj 2021 blev sendt til den pågældende ingeniør. »Ud fra en helhedsvurdering finder Anerkendelsesudvalget, at du ikke har virket i overensstemmelse med rammerne for anerkendte statikeres virke og udvist en til sagen passende omhu. Dette beror blandt andet på, men er ikke begrænset til, accept af forkert indplacering af bygningen i konsekvensklasse samt manglende kontrol af betydning af opførelse af altaner for eksisterende konstruktioners sikkerhed,« fremgår det af afgørelsen, der er underskrevet af udvalgets formand, institutdirektør ved DTU Byg Niels-Jørgen Aagaard. Det fremgår, at fratagelsen sker, efter at udvalget har gennemgået fire altanprojekter, herunder det på Godthåbsvej. »Du fratages hermed din anerkendelse som anerkendt statiker, som bortfalder pr. d.d. Du skal omgående indstille dit arbejde som anerkendt statiker, og bedes returnere dit certifikat til anerkendelsesordningen,« hedder det i afgørelsen. Den 77-årige ingeniør Henning Nielsen er, for at sige det mildt, ikke vild med altanerne i sin gård. De er ikke pæne, påvirker lysindfaldet – og så er monteringen tvivlsom, mente han.Fold sammenLæs mereFoto: Mads Joakim Rimer Rasmussen. Niels-Jørgen Aagaard, der er formand for udvalget, siger, at han er afskåret fra nærmere at redegøre for udvalgets overvejelser eller oplyse detaljer om sagen. Han siger dog, at det er meget sjældent, at en statiker fratages sin anerkendelse. Den 77-årige ingeniør – og nej, strøm er hans speciale, ikke bygninger – Henning Nielsen, der rejste sagen over for det særlige udvalg under Ingeniørforeningen i Danmark – og som selv bor på Godthåbsvej – er godt tilfreds. »Jeg er glad for den afgørelse, for den viser jo, at min bekymring har været berettiget. Jeg har i mere end et år forsøgt at råbe både Altan.dk og kommunen op, fordi altanerne tydeligvis blev opsat på en måde, der ikke var godkendt, og på en måde, hvor det var umuligt at se, om konstruktionen var sikker,« siger han. Centralt i afgørelsen er, at Altan.dk-statikeren har udført »manglende kontrol af betydning af opførelse af altaner for eksisterende konstruktioners sikkerhed«. Altan.dk leverede mere end 50 altaner til montering på den historiske bygning Rahbekshus på Frederiksberg. Hverken altaner, altanværn eller altandøre var dog udført, som de skulle, og altanerne skal nu skrottes. Arkivfoto: Thomas LekfeldtFold sammenLæs mere Af de klager over Altan.dk-projektet, som ingeniør Henning Nielsen har fremsendt, primært til Frederiksberg Kommune, fremgår det, at Nielsen ikke »kun« mener, at der er begået fejl ved at indplacere altanerne i en forkert sikkerhedsklasse, men at der er en række andre problemer med byggeriets sikkerhed og lovlighed, ikke mindst fordi der blev ophængt altaner på fjerde sal ved brug af en anden løsning end den, Altan.dk havde fået tilladelse til, og den løsning, der var dokumenteret og gennemregnet. Af Henning Nielsens gennemgang af sagen og fotodokumentation fremgår det, at den »udskæring« i murværket, Altan.dk ville gennemføre i den ikkegodkendte løsning, »giver stor svækkelse af bærende murværk, med risiko for revner i murværk og forøget vedligeholdelse«, ligesom det anføres, at der er en kærvvirkning, der vil give revner i væg. Hermed tænkes på, at konstruktionen er udført på en måde, så det, der bærer den, vrides og slides og mases, når den bliver brugt, og derfor hele tiden udsættes for svingende belastninger, hvilket kan føre til materialetræthed og udmattelsesbrud. Kernen i Nielsens bekymring var, at Altan.dk – i strid med projektbeskrivelsen – ikke har udtaget mursten for at etablere en såkaldt stagløsning (et stag er populært sagt en stang, der indsættes i murværket og er med til at bære altanen), men i stedet skar en rille ud i muren for at kunne bore og derpå lappede rillen til med beton. Og Nielsen kunne blive ved; var staget spændt, for hvis ikke, så ville altanen jo trykke mod det underliggende murværk, når den var ubelastet, og var montering sket uden vederlagsplade, der er »ikke anført beregninger for dette«, og hvad med udliggerjern og bærejern og UNP-profilet ...og resten hører nok hjemme i et ingeniørtidsskrift… »ikke umiddelbart fare, men revnedannelse«, som Henning Nielsen anførte i en af flere skrivelser. Altan.dk oplyser, at det ikke kan »forholde sig til den pensionerede ingeniørs bekymringer, udover at han var meget modstander af altanprojektet på Godthåbsvej, og ikke ønskede projektet gennemført«. Sagen ligner en gentagelse af, hvad Berlingske tidligere i flere artikler har beskrevet: Altan.dk opsætter altaner, uden at den montering, der gennemføres, nødvendigvis svarer til den tilladelse, kommunen har givet, og – hvilket er kernen – de sikkerhedsberegninger, der på forhånd er udført. Altanerne sættes bare op, uden at firmaet nødvendigvis gennemregner en ny løsning og får den godkendt af myndighederne. Og hvad så nu? Fire store altanprojekter på Frederiksberg. Den mand, der har kontrolleret de beregninger, der viser, at projekterne er sikre, har mistet sin mulighed for at godkende byggeprojekter. Frederiksberg Kommune er dog ikke bekymret for sikkerheden. Ingeniørforeningen har, oplyser kommunen, i en telefonsamtale forsikret om, at der ikke er fundet tegn på »sikkerhedsmæssige brister«, men ifølge Berlingskes oplysninger har det særlige statikerudvalg ikke undersøgt, hvorvidt monteringen er korrekt og sikker, eller om beregningerne er korrekte, men alene undersøgt, hvorvidt den anerkendte statiker ordentligt har kontrolleret beregningerne. Hvilket ikke er tilfældet. Ifølge Frederiksberg Kommune må altanerne endnu slet ikke bruges, det har kommunen ikke givet tilladelse til, fordi kommunen mener, at Altan.dk har forsømt at fremsende betryggende svar på flere indvendinger, der er rejst i sommeren 2020. To notater fra Altan.dk, der er daterede i 2020, er først nu sendt til Frederiksberg Kommune, der – igen – gennemgår sagen. Altan.dk er dertil blevet pålagt at finde en ny statiker, der skal sige god for beregningerne, oplyser kommunen. Indtil da må beboerne undlade at bruge de altaner, der har været opsat i et år. Altan.dk oplyser, at firmaet ikke direkte har »noget med statikerne at gøre. Disse arbejder for de ingeniørvirksomheder, som Altan.dk arbejder sammen med«. Firmaet tilføjer, at der »ikke er fundet fejl i de beregninger, der er lavet«, og at firmaet har fulgt »daværende praksis« om, hvordan altaner i stor højde skulle vurderes, og det med »myndighedernes accept«. Og Henning Nielsen? Ikke helt tilfreds er han endnu, faktisk slet ikke, han bliver ved: »Den måde, altanerne er opsat på, er stadig ikke dokumenteret med nye beregninger. Jeg vil gerne se tegninger og beregninger – hvor meget skal staget spændes? I det gamle projekt var der en betonkerne omkring staget. Den må være udgået nu med den nye løsning? Så hvordan er overførslen af kraft mellem bærejernet, som staget er fastgjort til, og over til murværket? Vi mangler svar.« Den statiker, der har mistet sin anerkendelse, siger til Berlingske, at han vil klage over afgørelsen, og Altan.dk gør det klart, at betonstøbningen er udført korrekt.",
        "metadata": {
            "source": "https://www.berlingske.dk/metropol/77-aarig-ingenioer-fik-klippet-pladerne-paa-altanfirmas-regnedreng",
            "image_url": "https://berlingske.bmcdn.dk/media/cache/resolve/image_x_large/image/143/1437052/23785748-.jpg",
            "publication_time": "Fredag d. 25. juni 2021, kl. 10.00",
            "author": "Simon Andersen",
            "related_links": [],
            "attachments": []
        }
    }
}