{
    "version": "1.0",
    "document": {
        "id": "https://www_berlingske_dk/internationalt/trumps-general-gaar-fra-genial-til-ustabil-hvorfor",
        "title": "Trumps general går fra genial til »ustabil« - hvorfor?",
        "content": "Hvordan kan en general på få år gå hele vejen fra de allerbedste tillægsord til de værste - ikke kun i de amerikanske medier, men også blandt sine kolleger? General Michael Flynn vil sikkert gerne kende svaret. For blot ti år siden blev han rutinemæssigt beskrevet som »nær-genial« og »en stjerne,« og nu bruger en anden general tillægsord som »tæt på mentalt ustabil.« Hvad er der sket med Michael Flynn? Spørgsmålet er ikke en amatørpsykologisk øvelse, men et sikkerhedspolitisk anliggende, som snart bliver relevant for resten af verden. For Donald Trump har udnævnt Flynn til sin nationale sikkerhedsrådgiver i Det Hvide Hus, og embedets vigtighed illustreres bedst ved at nævne nogle af de navne, som tidligere har siddet i stolen: Henry Kissinger, Brent Scowcroft, Zbigniew Brzezinsky, Colin Powell og Condoleezza Rice. Sådan et job er det. Der bliver ikke foretaget et militært angreb eller ikke-angreb uden Michael Flynn, der bliver ikke besluttet en sanktion eller ikke-sanktion, en diplomatisk konflikt eller ikke-konflikt, uden ham. Han bliver skæringspunktet for amerikansk sikkerhedspolitik i den kommende Trump-regering, og derfor er svaret på ovenstående spørgsmål så relevant: Hvad er gået galt for Michael Flynn?    Et muligt svar er selvfølgelig, at intet er gået galt, og det er det svar, som man sikkert vil høre fra de mest indædte trumpister. Men selv Flynn synes at være klar over, at så simpelt er det ikke. Han skrev fredag en email til en af sine kritikere, general Barry McCaffrey, og deri kom han med noget, som lød som et mea culpa, og han lovede bod og bedring. »Og det må vi allesammen håbe på,« sagde McCaffrey i et interview på MSNBC. McCaffrey kendte Flynn fra den tid, hvor sidstnævnte ofte blev omtalt med positive superlativer, og det var midt i 00erne. Dengang var general Stanley McChrystal, chef for militærets tys-tys kommandooperationer, og han hyrede Flynn som sin efterretningschef i Afghanistan, somNew Yorker beskrevi et portræt i forrige uge. Flynn leverede små mirakler. Han havde et rainman-forhold til efterretninger, for han kunne se sammenhænge, som andre ikke kunne se, og han og McChrystal stod bag en guldalder for kommandoaktioner mod al-Qaeda. Der var aktioner hver nat, og terroristerne var uafbrudt på hælene, som New Yorker skriver. I 2012 blev Flynn så chef for hele militærets efterretningsafdeling, DIA, og han begyndte på sin episke nedtur. New Yorker talte med en snes kolleger fra DIA-tiden, og de talte om ham med hovedrysten. Han foretog hele tiden spontane og uovervejede ændringer, han bragte de mest ufunderede konspirationsteorier til torvs og bad sine folk forfølge dem, og hans temperament var uafbrudt som Vesuv lige før udbruddet i år 79. Da terrorister i 2012 løb storm på det amerikanske generalkonsulat i Benghazi og dræbte fire amerikanere, var Flynn overbevist om, at Iran stod bag. Det blev en besættelse for ham at bevise den iranske forbindelse og dermed modbevise Det Hvide Hus, som fastslog, at den sunnimuslimske jihad-gruppe. Ansar al-Sharia, stod bag. Ifølge New York Times piskede han sine folk til at bevise forbindelsen, også længe efter, at det blev klart, at forbindelsen var en and, og hans medarbejdere begyndte at tale om en sub-kategori af konspiration og vilde historier, som de kaldte »Flynn-facts,« skriver New Yorker. Efter 18 måneder fyrede den øverste amerikanske efterretningschef, James Clapper, ham.   Michael Flynns rejse ind i gråzonen tog nu for alvor fart. Han begyndte at tale offentligt om, at præsident Obama fyrede ham, fordi Flynn tog kampen mod Islamisk Stat alvorligt, og fordi Obama i virkeligheden var en ven af islam og Iran, antydede han. Og han blev - som New Yorker skriver - så »skinger,« at gamle venner som general McChrystal venskabeligt foreslog ham at skrue lidt ned for gassen. »Men på det tidspunkt havde Flynn fundet en ny chef, Donald Trump,« skriver magasinet. Og Flynn var om muligt mere Trump end Trump. Det var ham, som først begyndte med de senere så rituelle råb om »Lock her up« - om at smide Hillary Clinton i fængsel - og han hævdede åbenlyst, at præsident Obama var en muslimven og forrædder. Han rejste landet rundt, enten sammen med Trump eller sammen med sin nærmeste rådgiver, sin søn, Michael G. Flynn, og på Twitter gik far og søn planken ud. Sønnen formidlede den falske nyhed om »Pizzagate« - at Clinton og hendes inderkreds stod bag en satanistisk børne-sexring i et pizzaria i Washington - og general Flynn holdt sig ikke tilbage. Siden august tweetede han 16 gange falske nyheder eller konspirationer ud, skriver Politico, og han kædede også Clinton sammen med okkult børnesex. CNN fandt tillige fredag et radio-interview, hvor Flynn hævdede, at jihad-grupper havde opstillet vejskilte på arabisk ved grænsen mellem Mexico og USA. Han havde set billeder af skiltene, som viste terrorister vejen, sagde han. Ifølge CNN er sådanne skilte ikke-eksisterende. Alt sammen gør det Flynn ualmindelig uegnet til jobbet som national sikkerhedsrådgiver, som den konservative kommentator, Jennifer Rubin,skriver hos Washington Post.»Flynns personlige nærtagenhed, hans mentalt ustabile fanatisme, hans alt for hastige dømmekraft og anti-muslimske hysteri er et ekko af de værste sider af Trump,« skriver hun, og en national sikkerhedsrådgiver skal netop udbalancere præsidenten, ikke gøre ham mere radikal, skriver hun.   Og dermed vender vi tilbage til spørgsmålet: Hvorfor er det gået galt for den geniale Flynn - og hvordan kan det gå godt igen? Det bedste svar har vi formentlig fået fra historikeren og kommentatoren Yoni Appelbaum, som fredag iAtlantic sammenlignede Flynnmed andre personer, som også var berømte for at kunne noget, som ingen andre kunne. Og  som senere i livet - uden for deres comfort zone - faldt til jorden. F.eks. den legendariske journalist Seymour Hersh, som i sin tid på New Yorker stod bag den ene banebrydende afsløring efter den anden, bl.a. afsløringen af den amerikanske My Lay-massakre i Vietnam. Men efter Hersh forlod New Yorker - og en redaktør og faktatjekkere - henfaldt han mere og mere til spekulationer, og kritikere siger nu, at han simpelt hen er blevet for godtroende over for skøre skipperskrøner. Appelbaum sammenligner Hersh med Flynn i sin storhedstid. Flynns chef, general McChrystal, vidste, at Flynns allerstørste force også var hans største svaghed, og han opbyggede en organisation, hvor Flynns medarbejdere fik ordre til at modsige chefen og faktatjekke ham; det var simpelt hen en del af dynamikken, og McChrystal »boksede Flynn inde,« og kun den gode Flynn slap ud af boksen. Senere - som chef for DIA og som Trumps håndgangne mand - var der ingen, som »boksede Flynn inde,« der var ingen, som modsagde ham eller tjekkede ham, og Flynn - både den gode, den dårlige og den helt skrækkelige - kom ufiltreret ud af boksen. Det betyder ikke, at Flynn nu er færdig og ugenial, for der er ingen kendte fysiske eller psykiske grunde til, at Michael Flynn skulel være gået sort, siger Appelbaum. Men kernen er at få den geniale Flynn ud og holde den skingre Flynn inde. »Så spørgsmålet er ikke, om han er det rigtige valg til jobbet, men derimod om Trump vil forme og definere hans job på en måde, som giver Flynn mulighed for at blive en succes.« Og det svar vil resten af verden også gerne kende. ",
        "metadata": {
            "source": "https://www.berlingske.dk/internationalt/trumps-general-gaar-fra-genial-til-ustabil-hvorfor",
            "image_url": "https://berlingske.bmcdn.dk/media/cache/resolve/image_x_large/image/0/6918/15741020-trump-og-flynn-i-bedre-tider.jpg",
            "publication_time": "Mandag d. 12. december 2016, kl. 07.26",
            "author": "Poul Høi",
            "related_links": [],
            "attachments": []
        }
    }
}