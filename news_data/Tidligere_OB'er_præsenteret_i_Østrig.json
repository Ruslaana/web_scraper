{
    "version": "1.0",
    "document": {
        "id": "https://www_berlingske_dk/sport/tidligere-ober-praesenteret-i-oestrig",
        "title": "Tidligere OB'er præsenteret i Østrig",
        "content": "Conor O’Brien fortsætter sin karriere i Østrig, hvor han har tegnet kontrakt med bundholdet Wiener Neustadt. Amerikaneren blev i denne uge løst fra sin aftale med OB, efter han åbent fortalte, at han var træt af livet i den fynske klub, hvor han aldrig blev en etableret del af startopstillingen. Conor O'Brien kom dog, som bt.dk erfarede i fredags, ikke til at gå arbejdsløs særlig længe. Søndag blev den 25-årige midtbanespiller præsenteret i sin nye klub Wiener Neustadt, hvor han har fået en etårig kontrakt. Her kommer Conor O'Brien på noget af en opgave med at spille den østrigske klub væk fra bundregionen. Amerikaneren kom til Danmark for fire år siden, hvor han først tørnede ud for Jammerbugt FC (tidligere Blokhus) og fik siden stor succes i Sønderjyske. Herefter gik turen til FC Nordsjælland og OB, men uden samme succes.",
        "metadata": {
            "source": "https://www.berlingske.dk/sport/tidligere-ober-praesenteret-i-oestrig",
            "image_url": "https://berlingske.bmcdn.dk/media/cache/resolve/image_x_large/image/82/822061/7545039-vraget-ober-taet-paa-ny-klub.jpeg",
            "publication_time": "Søndag d. 03. august 2014, kl. 17.42",
            "author": null,
            "related_links": [],
            "attachments": []
        }
    }
}