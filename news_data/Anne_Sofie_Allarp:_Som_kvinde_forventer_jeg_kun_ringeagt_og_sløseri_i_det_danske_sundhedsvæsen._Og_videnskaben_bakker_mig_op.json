{
    "version": "1.0",
    "document": {
        "id": "https://www_berlingske_dk/kommentatorer/anne-sofie-allarp-som-kvinde-forventer-jeg-kun-ringeagt-og-sloeseri",
        "title": "Anne Sofie Allarp: Som kvinde forventer jeg kun ringeagt og sløseri i det danske sundhedsvæsen. Og videnskaben bakker mig op",
        "content": "Jeg tror på, at vi må dele vores historier med hinanden for at forstå hinandens udgangspunkt. Mit udgangspunkt er, at jeg ikke har tillid til det danske sundhedsvæsen. Jeg indrømmer, at det er et ubehageligt udgangspunkt. Jeg er trods alt 51 år, og statistikken tilsiger, at jeg får brug for sundhedsvæsenet på et tidspunkt. Og jeg synes faktisk også, at det er uretfærdigt over for mit nuværende lægehus, der virker absolut seriøst og kompetent. Men mine erfaringer har desværre etableret denne forudindtagethed over for sundhedsvæsenet. Jeg forventer først og fremmest uprofessionalisme, ringeagt, ansvarsforflygtigelse og sløseri. Min historie er, at jeg har fejlet noget alvorligt herhjemme tre gange i mit liv. Alle tre gange – med forskellige læger – var i tre forskellige livsfaser; 20erne, 30erne og 40erne. Jeg oplevede ikke at blive taget alvorligt og at måtte gå forgæves i halve og hele år. Trods det, at jeg stod med en lang universitetsuddannelse, og, ja, jeg skriver dette, fordi vores »lige, tillidsfulde samfund« jo faktisk er et brutalt klassesamfund, hvor de lavestuddannede profileres, problematiseres og udgrænses af systemet gennem hele deres liv. Og trods det, at staten i andre sammenhænge altid har taget mig helt alvorligt, for eksempel som skatteyder, som trafikant og som stemmeberettiget. Men lige når man henvender sig til lægen, er det som om, man som udgangspunkt antages at være psykisk uligevægtig, og at ærindet er at spilde lægens tid. »Min forventning om at skulle gå forgæves til lægen genfindes hos kvinder verden over,« skriver Anne Sofie Allarp.Fold sammenLæs mereFoto: Ida Guldbæk Arentsen/Ritzau Scanpix. Da jeg som 25-årig ikke havde haft menstruation i halvandet år på grund af en fremskreden autoimmun stofskiftesygdom, mente min praktiserende læge, at det var »helt normalt«. Jeg var »sådan en aktiv pige«. Det endte med at være en kollega i baren på Copenhagen Jazzhouse, der stillede diagnosen. Han mente, at min struma (forstørrede skjoldbruskkirtel) lignede noget, som hans tante havde haft. Da jeg seks år senere kom hjem fra et længere ophold i det sydlige Afrika med parasitinfektionen bilharziose, som også kaldes sneglefeber, fordi man har feber hele tiden, blev jeg henvist til infektionsmedicinsk afdeling på Hvidovre Hospital. Her spurgte to læger, om jeg måske ikke bildte mig noget ind. Da jeg afviste, at det var tilfældet med henvisning til, at jeg ikke plejede at have feber hver anden eller tredje dag, så bemærkede de, at jeg heller ikke »lignede sådan en«. De lukkede dog sagen med en bemærkning om, at det nok var noget, »jeg selv ville få bugt med«. En privatpraktiserende tropemediciner identificerede herefter bilharziosen med det samme. Da jeg halvandet årti senere knapt kunne stå på benene og havde en blodprocent omkring fire, mente min praktiserende læge, at jeg bare var i overgangsalder, og at mindre østrogen i kroppen gjorde mine muskler lidt svagere. Jeg fortalte hende, at jeg før uden problemer havde kunnet bære min søn sovende fra bilen og op på anden sal, og nu ikke selv kunne nå op på første etage uden at måtte stoppe og få vejret. Lige meget hjalp det. Jeg gik forgæves i over et år med symptomer, der bare blev værre og værre. Det var først, da jeg en dag troppede op uanmeldt og sagde, at jeg nægtede at forlade stedet, før de havde fundet årsagen til min tilstand, at lægen tog en blodprøve. Derpå fulgte en akut blodtransfusion og senere en hysterektomi. Min oplevelse er, at dette er kulturelt. Man kan ikke tilføre flere ressourcer eller sætte flere regler op og forvente, at den attitude, jeg mødte, ændrer sig. Det handler om lægestandens kultur og den indbyggede bias, der bor i den. Jeg spurgte for nylig på mine sociale medier, om jeg kendte kvinder, der udelukkende var blevet taget alvorligt af deres læger. Jeg har hørt fra seks, hvilket glædede mig. Desværre kender jeg mange flere kvinder, hvor det fik alvorlige konsekvenser at gå forgæves. Og jeg kender også mænd med min oplevelse. Men kvinder synes særligt ramt her. Kvinder bliver herhjemme diagnosticeret i gennemsnit fire år senere i livet end mænd. Det viser etstudie fra 2019, der har gennemgået 770 typer sygdomme. Ved tilfælde af kræft kom kvinders diagnose to et halvt år senere end mænds. Ved metaboliske sygdomme var forskellen fire et halvt år. Forskerne bag studiet pegede på enkønsforskel i adgangen til diagnosesom en af de mulige forklaringer. »Når vi kigger på tværs af alle sygdomme, så ser vi den tendens, at kvinder gennemsnitligt bliver diagnosticeret senere end mænd,« udtaler professor Søren Brunak, der er en af forfatterne til studiet. Min forventning om atskulle gå forgævestil lægengenfindes hos kvinderverden over. I Storbritannien viste en undersøgelse, at overhalvdelen af de adspurgte kvinderhavde oplevet at blive fejldiagnosticeret. Vi savner en national undersøgelse af kvinder og mænds erfaringer som brugere af sundhedsvæsenet, herunder forskellige sociale-, alders- og minoritetsgruppers. Faktisk burde data om sundhedsvæsenet indsamles med udgangspunkt i brugeroplevelser og brugertilfredshed. Jeg tror desværre, at det ville afsløre en række ubehagelige sandheder. Anne Sofie Allarp er Berlingskes kronikredaktør ",
        "metadata": {
            "source": "https://www.berlingske.dk/kommentatorer/anne-sofie-allarp-som-kvinde-forventer-jeg-kun-ringeagt-og-sloeseri",
            "image_url": "https://berlingske.bmcdn.dk/media/cache/resolve/image_x_large/image/178/1782815/24677420-olympus-digital-camera.jpg",
            "publication_time": "Onsdag d. 17. april 2024, kl. 11.32",
            "author": "Anne Sofie Allarp",
            "related_links": [],
            "attachments": []
        }
    }
}