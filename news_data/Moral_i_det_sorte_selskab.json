{
    "version": "1.0",
    "document": {
        "id": "https://www_berlingske_dk/kultur/moral-i-det-sorte-selskab",
        "title": "Moral i det sorte selskab",
        "content": "Allerede boksen er sær: Den dufter af bittermandler og blåsyre. Og man kan sagtens finde sættets første CD - men hvad med de to andre? Den forvirrede arbejder hårdt på sagen, hælder et hæfte med dirigenten René Jacobs diskografi ud på bordet, finder den 316 sider lange booklet med alle teksterne plus biografier. Man står til sidst med en tom, kulsort, lidt uhyggelig æske. Stadig med den mystiske duft af marcipan i næsen. Stadig uden de to tredjedele af musikken. Vejen til det allerhelligste ku' være udtænkt af en skunksmugler og skal ikke afsløres hér. For det har jo nok en mening alt sammen: Hvis man vil høre »Tryllefløjten«, må man tage det søde med det sure. Man må selv gå den lange vej - selv vandre i tavshed, kæmpe sig gennem ild og vand, sige ja til dydens smalle sti og skrækkens porte. Sådan som Tamino måtte i sin kamp for Paminas elskov. Mozarts syngespil og sidste storværk hører til verdens mest misforståede. Generationer har købt det i forventning om en glad aften, set frem til tre timers klassisk i den festlige ende, smilet ved tanken om Papagenos lille panfløjte. Men nej... »Tryllefløjten« er så meget andet: Den er for det første kun en god times musik - de to andre går med teater på tysk. Den er for det andet en opbyggelig historie med ekkoer af alt fra oplysningstid til frimurernes dulgte drengestreger. Og den er for det tredje en forestilling fra efteråret 1791 nul dut. Sådan en forestilling skulle fungere og tjene sig ind. Emanuel Schikaneder havde sans for begge dele: Han var direktør for det lille Theater auf der Wieden, skrev selv replikkerne til sin seneste satsning og spillede desuden Papagenos rolle. René Jacobs' spritnye indspilning får det hele med. Den belgiske dirigent har høstet megen ros for sine indspilninger af Mozarts operaer fra femåret før: »Figaros bryllup«, »Don Giovanni« og »Cosi fan tutte«. Hans udgave af »Tryllefløjten« lyder endnu... Nå, ja. Ordet er vel bedre. Men man har først og fremmest noget mere rigtigt i ørerne: Tæppet går for en opsætning fra dengang. Man føler sig rent faktisk hensat til et teater i tiden mellem den franske revolution og Napoleons krige. Komplet med mekaniske fugle, med masser af fart i orkestret, med bulder og brag og hvisken og råb og mærkelig musik fra et hidtil uhørt klaviatur ovre i hjørnet. Så hvis man regner Mozart for alle tiders største tonenavn, bliver man hurtigt mistænksom. Ingen skal flytte så meget som et suk i hans genistreger. Ingen! Dét har Jacobs så heller ikke gjort. Han bruger så vidt muligt stof fra Mozarts egne skitser, herunder optegnelser til en alternativ ouverture - for sådan én findes faktisk. Alt imens de få toner fra klaveret planter hele stemningen ind i den gryende borgerligheds potte. Resultatet er... stort. Man vil nødig undvære hele teksten med al dens moro og moralitet fremover. Eller for den sags skyld De Tre Damers lystne kadence over den erobrede prins. Og når der sommetider tales hen over musikken, bliver resultatet jo et såkaldt melodrama. Hot stof dengang i september 1791. Som alt det andet var. En udgivelse på Harmonia Mundi betyder sangere til den ukendte side. Ikke mindst Daniel Behle som Tamino gør nu en flot figur - at dømme på lyden af damerne også bogstaveligt, høhø... Og finske Anna-Kristiina Kaappola som Nattens Dronning lyder hele vejen rå og fuld af følelse. René Jacobs' bud på Mozarts og Schikaneders frimurerreklame glider ikke let forbi mandlerne. Det er radikalt, anderledes, modigt som få. Men også det mest levende på markedet lige nu. En æske med hemmeligheder.",
        "metadata": {
            "source": "https://www.berlingske.dk/kultur/moral-i-det-sorte-selskab",
            "image_url": "https://berlingske.bmcdn.dk/media/cache/resolve/image_x_large/image/82/824528/3207998-moral-i-det-sorte-selskab.gif",
            "publication_time": "Fredag d. 22. oktober 2010, kl. 22.30",
            "author": "Søren Schauser",
            "related_links": [],
            "attachments": []
        }
    }
}