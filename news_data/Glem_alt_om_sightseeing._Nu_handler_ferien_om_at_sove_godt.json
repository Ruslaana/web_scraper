{
    "version": "1.0",
    "document": {
        "id": "https://www_berlingske_dk/eksistens/glem-alt-om-sightseeing-nu-handler-ferien-om-at-sove-godt",
        "title": "Glem alt om sightseeing. Nu handler ferien om at sove godt",
        "content": "Ferien er slut for de fleste. Nu lurer hverdagen med vækkeure, der ringer, længe inden den dybe søvn har sluppet sit tag i os. For vi sover igen for lidt – og for dårligt. I hvert fald en stor del af os. »En tredjedel af alle danskere sover mindre end de anbefalede syv-ni timer i døgnet,« konstaterer Mikael Rasmussen. Han er søvnekspert og har i årtier gransket moderne menneskers forhold til det, der sammen med mad og drikke udgør selve grundlaget for, at vi er i live. »Søvn er det, der gør, at hjernen fungerer. Får du for lidt, betyder det, at alle dine kognitive evner nedsættes. Din hukommelse, din opmærksomhed, din beslutningsevne,« tilføjer Mikael Rasmussen, da jeg refererer en artikel, jeg er stødt på. Den er skrevet af et par australske forskere og offentliggjort på hjemmesidenThe Conversation. Under overskriften»Sleep tourism’ promises the trip of your dreams«præsenterer de en ny tendens, som er ved at få godt fat i rejsende: Søvnturisme. Titlen dækker over, at flere jagter den optimale hvile, når ferien sætter ind. Uanset om der står storbyferie eller naturoplevelser på programmet. Fra højteknologiske madrasser til pudemenuer, så man selv man kan beslutte, hvor højt hovedet skal placeres. Nogle hoteller har sågar søvnbutlere ansat, så gæsten kan blive vejledt om optimal vandtemperatur i bruseren, søvnvenlige aktiviteter og den perfekte diæt, hvis man vil»sove som en baby«. Læg hertil særligt sovelys, mørkelægning og muligheden for at deponere den lille djævel af en smartphone i bytte for en gammel Nokia, der kan anvendes til nødopkald. Søvnretreats er også blevet en pendant til yogaferien, og det er ikke tilfældigt, mener søvnforskeren. »Samtidig med at vi sover dårligt, er der kommet et enormt fokus på søvn de senere år. Der er et kæmpe marked for accessories og produkter, som lover dig en bedre søvn. Så det er helt naturligt, at rejsebranchen melder sig på banen her,« siger Mikael Rasmussen. Skift Research, som har base i New York, og som dagligt skriver om de største rejsetendenser, har for længst udråbt jagten på den gode søvn til en stærk tendens blandt rejsende. Under overskriften»Søvnturismens vækkelse«fastslår en skribent på Skifts hjemmeside, at det er sket i kølvandet på corona. Års stilstand er transformeret til ønsket, fred, ro og hvile. Socialt jetlag dækker over det faktum, at vi sover for lidt i hverdagen og forsøger at indhente søvn i weekenden. Og det er en dårlig strategi.Fold sammenLæs mereFoto: Johner Images. Konklusionen deles af hotelkæden Hilton, som kalder 2024 for»The Year of Great Recharge«– altså året, hvor vi for alvor rejser for at lade op. I en større undersøgelse har Hilton spurgt gæsterne, hvad hvile betyder for dem. »Mens hvile kan betyde at komme væk fra arbejde eller andre forpligtelser på en ferie, definerer gæster hvile mere bredt som det at få god søvn, uanset årsagen til deres rejse«, udtalte den daværende chief brand officer for Hilton, Matt Schuyler, sidste år. Hotelkæden konkluderer også,at Generation Z(født mellem 1997-2012) – også på dette punkt – er mere fornuftige end deres forældre. For det er særligt de yngre, somprioriterer søvnen højt. Og de har – åbenbart – råd til at bo på Hilton nu om dage. Når så mange af os ønsker at sove, så snart ferien sætter ind, er det naturligvis ikke uden grund. Faktisk går mange rundt og har det, der kaldes socialt jetlag, fortæller Michael Rasmussen. Her taler vi ikke om det ubehag, der kan opstå, når man flyver mod fjerne himmelstrøg, og urets skal stilles frem eller tilbage. Begrebet dækker derimod over, at vi fra mandag til fredag sover for lidt og bliver forstyrret af alt fra vækkeure til morgenmøder, mens vi bruger weekenden på at kompensere ved at sove igennem. »De fleste af os lever i uoverensstemmelse mellem vores indre ur, vores sociale ur og det astronomiske døgn med lys og mørke. Langt de fleste danskere får for lidt søvn på skole- og arbejdsdage, og så indhenter de det i weekenden,« siger Mikael Rasmussen. Det kan lyde meget smart. Men det er det ikke, fastslår søvnforskeren. »Man kan sammenligne det med at sætte sig op i en flyvemaskine og flyve to-tre tidszoner hver eneste uge. Vi ved, at det er rigtig dårligt for søvnen,« siger han og tilføjer: »Det lyder kedeligt, men for at få en god søvnkvalitet er regularitet og regelmæssighed det vigtigste. Måske endda endnu vigtigere end søvnkvaliteten. At vi går i seng og står op på nogenlunde samme tidspunkt alle ugens dage.« Danske hoteller gør sig også umage for at tilbyde en ekstra god søvn. Comwell Hotels, som ligger spredt over landet, lancerede for flere år siden »The Better Sleep Program«, som her indebærer, at man som gæst kan vælge sin egen hovedpude. Hoteldirektør fra Comwell Aalborg, Mette Bonderup, vil ikke gå så langt som at kalde det søvnturisme. Men hun ser en stigende interesse for tilbuddet og for den gode søvn, fortæller hun. »Det er jo et meget basalt behov at sove med en pude, der passer til en. Nogle skal have en lav pude, andre en høj. Derfor giver det en stor værdi for den enkelte,« siger Mette Bonderup, som understreger, at indretningen af hotelværelset er begyndt at spille en større rolle. »Det skal i højere grad være indrettet smart, så man ikke skal bruge tid på at lede efter eksempelvis stikkontakter. En god nats søvn handler jo både om seng, pude og omgivelser. Har du det, du skal bruge, inden for rækkevidde, skaber det også tryghed i den gode søvn,« tilføjer hun. På d'Angleterre bliver man ligeledes mødt afen »pudemenu«,som består af seks forskellige valgmuligheder alt efter smag og behag. Her kan man for eksempel vælge en hovedpude, som giver »den uforglemmelige nat«, »den bløde nat« eller »den friske nat«. Kurhotel Skodsborg er gået skridtet videre. Tidligere i år kunne man for første gang deltage i et »Sleep Retreat«på hotellet nord for København. Her handler det både om kost, motion og søvn, og i løbet af de to dage, retreatet varer, er der indlagt en workshop om søvn. »Der er kommet stor fokus på, at god søvn er grundlaget for et godt liv. Derfor har vi allieret os med en række specialister. Det er vigtigt, at gæsterne tager ny viden med hjem, hvis de ikke blot skal fortsætte i samme spor,« siger ceo ved Kurhotel Skodsborg Susanne Åberg. Her kommer både deltagere med regulære søvnproblemer og andre, der bare gerne vil have en bedre søvnrytme, understreger Susanne Åberg, som internationalt ser en stor stigning i antallet af hoteller, der fokuserer på søvn ud fra flere parametre. »Vi er blandt andet inspireret af udlandet, hvor der er mange tilbud af den slags, men det er også ved at blive populært herhjemme. Det er netop vigtigt at se på søvn i en helhed, hvor kost og motion også spiller en rolle,« tilføjer hun. Men kan en ferie i de perfekte soveomgivelser afhjælpe den mangel på søvn, mange oplever i det daglige? Svaret er nej, fortæller søvnforskeren. »Hvis du sover dårligt en enkelt nat, og du så sover fint den næste, er det jo helt fint. Men det her kontinuerlige efterslæb, mange af os har, kan ikke indhentes på en ferie. Du kan – med andre ord – ikke bare sove, når du bliver gammel. Eller i weekenden. Eller i ferien,« siger Mikael Rasmussen. Hermed ikke sagt, at der er noget galt med at søge den gode søvn, når man tager på ferie. »Det giver jo god mening, at når du nu er kommet ned i tempo, så forventer du også, at det hotel, du booker, giver dig den restitution, du har brug for,« siger Mikael Rasmussen, som dog også oplever, at det ofte sker helt af sig selv. »Når folk holder ferie, og der ikke stilles de samme krav, sover mange faktisk signifikant mere end normalt helt uden at gøre noget særligt for det.« For vi kan også ende med at bekymre osformeget om søvn. Noget Mikael Rasmussen kalder for »et paradoks«. »Vi bliver mere og mere bevidste om, hvor vigtig søvn er. Samtidig ser vi mange, som bliver bekymrede, hvis de ikke får den optimale mængde søvn, og som derfor ligger og vender og drejer sig i sengen, fordi de bliver stressede over ikke lige at kunne falde i søvn,« siger Mikael Rasmussen. Han tilføjer: »Der er ikke nogen sundhedsmæssige problematikker i at sove for lidt i en periode. Men hvis det bider sig fast og bliver til mere end tre måneder, begynder det at blive problematisk.« Hvis det er tilfældet, skal der formodentlig mere til end en søvnferie. For alle os andre kan det stadig virke fristende at tjekke ind på et af de mange luksushoteller, der lover den perfekte søvn på ferien. Hästens' for eksempel. Den eksklusive sengeproducent driver også en lang række overnatningssteder – fra Gotland til Montenegro – og lover ikke overraskende, at man vil vågne og føle dig godt tilpas, selvom man er langt væk hjemmefra. Som de skriver påhjemmesiden, hvor man også kan orientere sig om gode søvnvaner under og efter hotelopholdet: »We sleep. Do you?« ",
        "metadata": {
            "source": "https://www.berlingske.dk/eksistens/glem-alt-om-sightseeing-nu-handler-ferien-om-at-sove-godt",
            "image_url": "https://berlingske.bmcdn.dk/media/cache/resolve/image_x_large_vertical/image/182/1822840/24764832-svn-bedroom-in-old-palace-keywords-absence-abs.jpg",
            "publication_time": "Søndag d. 11. august 2024, kl. 09.01",
            "author": "Katrine Irminger Sonne",
            "related_links": [],
            "attachments": []
        }
    }
}