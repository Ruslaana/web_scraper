{
    "version": "1.0",
    "document": {
        "id": "https://www_berlingske_dk/kommentatorer/shakespeare-breaking-news",
        "title": "Shakespeare: Breaking News",
        "content": "Han døde i 1616. Det ved vi og fejrer det i år, men derudover ved vi ikke ret meget andet om ham. Det er igen og endnu et varmt emne at spørge, om det var Shakespeare, der skrev skuespillene. Freud mente ikke, det var ham. Francis Bacon er den, man oftest mener, skrev stykkerne. Derfor serveres der ikke bacon til morgenmad på Shakespeares fødselsdag i Stratford-upon-Avon. Men hvorfor ved vi egentlig så lidt om Shakespeare, hvis han nu var den største engelske forfatter? Hvorfor er der perioder i hans liv, hvor man ikke aner, hvor han var? Vi kender alt til, hvem der boede i alle huse i hans hjemby. Men intet om ham. Der er dem, som synes, det er ligegyldigt, hvem Shakespeare var. De er kun interesseret i værkerne selv. Nu er det bare sådan, at Shakespeare er en kampplads, hvor forskellige litteratursyn mødes. I dag er den biografiske læsemåde vendt tilbage, men det er vanskeligt at læse Shakespeare biografisk, når man ved så lidt. Vi ved nu mere om Shakespeare, end man gjorde før, eller rettere vi ved mere om, hvorfor vi ikke ved mere. Den gåde er nemlig løst. Det er the breaking news – i al fald for en del – men naturligvis ikke for litteraturforskerne. Jeg venter lidt med at udløse spændingen. For der er andre spændende ting på færde.  Den britiske lyriker Don Paterson har skrevet en analyse af Shakespeares sonetter. Der har været mange mysterier om dem. Var Shakespeare bøsse? Han skriver til en mand. Der nævnes også en »Dark Lady«, som kan have været den jødiske forfatter Amelia Lanier – som andre mener, har skrevet Shakespeares værker. Patersons pointe er den enkle, at sonetterne er Shakespeares selvbiografi. Simpelthen. Det er nyt at læse dem sådan. Shakespeare er ogsåen del af debatten om den litterære kanon. Litteraturkritikeren Harold Bloom skrev to epokegørende bøger om ham. Den ene hed The Western Canon, og i den var Shakespeare identisk med den vestlige kanon. Det protesterede mange imod. Bloom skrev derefter, The Invention of Man. Ifølge den har Shakespeare opfundet mennesket, ganske som Bibelen havde opfundet Gud. Shakespeares værker er det nye humanistiske evangelium – en ny religion.  Der er også føjet to nye skuespil til rækken af Shakespeare-værker. Det ene har titlen Edward III og det andet bygger på Cervantes’ »Don Quixote«. Double Falsehood hedder det. Shakespeare skrev det sammen med John Fletcher, og mange mener nu, at Shakespeares stykker blev til lidt i stil med den måde, som moderne TV-serier bliver til på. Forfattere arbejdede sammen. De var ikke enestående genier. Og så gådens løsning. Det kaldes »the Catholic turn«. Shakespeare var katolik, og hans værker er fyldt med katolsk kodesprog. »Stormen« (The Tempest) f.eks. betyder reformationen. Det var livsfarligt at blive afsløret som katolik i det protestantiske og ekstremt voldelige England, der minder om Syrien i dag.  »Hvem der?« spørger Bernardo i Hamlet. »Nej, svar I mig. Giv Jer til kende,« svarer Fransisco. Med disse ord, er det blevet sagt, indledes en spionfortælling om, hvem Shakespeare var. Giv dig til kende. Det gjorde han ikke. Hans katolicisme er forklaringen på, at han forsøgte at skjule sit liv, så godt det kunne lade sig gøre. Han overlevede.",
        "metadata": {
            "source": "https://www.berlingske.dk/kommentatorer/shakespeare-breaking-news",
            "image_url": "https://berlingske.bmcdn.dk/media/cache/resolve/image_x_large/image/21/215897/13062399-22debhans-hauge-103142jpg.jpeg",
            "publication_time": "Torsdag d. 21. april 2016, kl. 20.00",
            "author": null,
            "related_links": [],
            "attachments": []
        }
    }
}