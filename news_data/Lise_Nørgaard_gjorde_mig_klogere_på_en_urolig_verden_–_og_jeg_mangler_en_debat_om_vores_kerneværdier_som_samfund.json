{
    "version": "1.0",
    "document": {
        "id": "https://www_berlingske_dk/kommentar/lise-noergaard-gjorde-mig-klogere-paa-en-urolig-verden-og-jeg-mangler-en",
        "title": "Lise Nørgaard gjorde mig klogere på en urolig verden – og jeg mangler en debat om vores kerneværdier som samfund",
        "content": "En sommerferie er et perfekt tidspunkt til at reflektere over verdens tilstand. Lise Nørgaard, som min kone, Jette, og jeg havde glæden at have til middag lige før corona, delte sine tanker, efter at vi havde beklaget os over verdens gang. »Verden har altid været lidt af lave,« sagde hun med et skælmsk smil – og det er siden kun blevet værre. Jeg voksede op i under efterkrigstidens kolde krig, i en tryg liberal – i politisk forstand – Frederiksberg-familie. Det verdensbillede, min og den efterfølgende generation voksede op med, er under markant forandring. Og som altid er det svært at se, når en ny æra begynder – det bliver først klart bagefter. Jeg har selv oplevet tre æraer: Først koldkrigens og ungdomsoprørets tid, så 80erne og 90ernes muligheder og senest internetæraen og de sociale mediers æra. Nu står vi overfor en ny og på mange måder mere bekymrende periode. Min forældre, som var født i begyndelsen 1920erne, mødtes i modstandsbevægelsen, og mange af deres livsvenner var fra den periode. Mange af dem mærket for livet og på karrieren af opgaverne i modstandsbevægelsen og krigens umenneskelighed. Efter krigen blev snart en tid præget af frihed og muligheder – og stærke kontraster til i dag. Efter genopbygningens økonomiske smalhals åbnede en global og mere økonomisk tryg verden sig op. Mine forældre boede til leje, til de var i midten af 40erne, men i slutningen af 60erne havde de fået hus, sommerhus og bil. Det var de gode tider. Drømmen for mig og mine søskende blev eksotiske rejser med interrail og bus rundt i Europa og for de mere vovede af vores venner ture gennem anderledes kulturer i Asien og Latinamerika på fodsålerne, båd (med Kløvedal), bus eller tog. Karriereplanlægning skete et job ad gangen. I 80erne drog min søster Louise med sin mand og familie til Tanzania i flere år for at hjælpe landets befolkning med udviklingen inden for landbrug og sundhed. Min onkel var radioamatør, og på et fast tidspunkt hver måned kunne vi føre en kort skrattende samtale, hvor min søster opdaterede os om vigtige og mest faktuelle ting. 70erne og 80erne var stadig forankret i efterkrigstidens tanker og værdier, kold krig og ungdomsrevolution og mere traditionel teknologi – det var dyrt at kommunikere over landegrænser. I stærk kontrast til mobil- og internetæraen, hvor vi globalt blev forbundet til hinanden via sociale medier. Men 80ernes og 90ernes drømme om en fredelig forbundet global landsby forblev en drøm – internetæraen til trods. Ukraine markerede vendepunktet for internetæraen og begyndelsen på den nye, karakteriseret ved en mere konkurrencebetonet verden, hvor lande i nye alliancer og virksomheder i staters tjeneste jagter ressourcer, magt og viden – og udfordrer de spilleregler, Vesten satte op efter Anden Verdenskrig. USA, vores tætte allierede, er under stærk forandring. Da jeg læste til MBA i USA, havde mange af mine klassekammerater en bedstemor, onkel eller familie i Europa. Nu, 40 år senere, er denne emotionelle forbindelse til Europa to generationer svagere, og kontakten til Latinamerika og Asien stærkere, hvilket også afspejles i den generelle amerikanske interesse for Europa. De næste år bliver vilde. Den trygge verdensorden, vi har vænnet os til, er udfordret og skal finde en ny balance – det tager normalt tid og viljen til magtanvendelse. Danske virksomheder revurderer p.t. deres geopolitiske strategi og medarbejderstrategi; jeg ser allerede nu flere store danske virksomheder orientere sig kraftigere mod USA og deres allierede – snarere end den mere fjendtlige magtsfære. Og modsat tidligere erkender de, at USA nu er så anderledes, at man har behov nye forretningsmodeller – mere amerikanske og mindre danske! På teknologisiden vil ai få en dyb indflydelse på, hvordan vi organiserer vores samfund og vores virksomheder, og hvilke job og opgaver der bliver attraktive og værdifulde. Verden er af lave, men spændende. Vi skal læne os ind i den baseret på vores angelsaksiske kardemommelovs kerneværdier. Værdier, der har været grundstenen for det danske folk i et par tusinde år: menneskets ret til individuel frihed, til at leve deres liv, som de vil, så længe det ikke skader andre – og uden indblanding fra udefrakommende magter. Værdier, vi har kæmpet for og forsvaret siden tidernes morgen – og som mine forældre – med livet som indsats. Vi er som danskere agile og resultatorienterede, og det er gode karaktertræk i en hurtig foranderlig verden – så længe vi ikke giver køb på vores kerneværdier. Jeg synes, vi mangler en værdidebat om vores kerneværdier som samfund og gruppe – ikke mindst som en modreaktion på en æra, hvor kollektiv navlebeskuelse har været i centrum. Men lur mig, om vores kerneværdier med individet i centrum ikke har fået større og mere global menneskelig appel og relevans end nogensinde. Selvom det lige nu ser lidt broget ud, er fremtiden på vores side. God sommer. Kai Hammerich er headhunter, ledelsesrådgiver og forfatter. I dag Office Managing Director i Spencer Stuart, Danmark. Kai Hammerich.Fold sammenLæs mereFoto: Kai Hammerich.",
        "metadata": {
            "source": "https://www.berlingske.dk/kommentar/lise-noergaard-gjorde-mig-klogere-paa-en-urolig-verden-og-jeg-mangler-en",
            "image_url": "https://berlingske.bmcdn.dk/media/cache/resolve/image_x_large/image/182/1820136/24758893-arkiv-journalist-og-forfatter-lise-nrgaard-i-k.jpg",
            "publication_time": "Søndag d. 28. juli 2024, kl. 18.03",
            "author": null,
            "related_links": [],
            "attachments": []
        }
    }
}