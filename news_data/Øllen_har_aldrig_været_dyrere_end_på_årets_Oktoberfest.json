{
    "version": "1.0",
    "document": {
        "id": "https://www_berlingske_dk/virksomheder/oellen-har-aldrig-vaeret-dyrere-end-paa-aarets-oktoberfest",
        "title": "Øllen har aldrig været dyrere end på årets Oktoberfest",
        "content": "Det bliver en pebret omgang at deltage i årets traditionelle ølfestival, Oktoberfest, i den sydtyske by München i år. De seneste to år har Oktoberfest været aflyst på grund af coronarestriktionerne, men i år forventer Bayerns hovedstad igen at kunne byde ølglade besøgende indenfor i de mange telte ved festivalen, som trods sit navn faktisk primært holdes i september – i år fra 17. september til 3. oktober. I år vil inflationen imidlertid også være blandt gæsterne på Oktoberfest, og det smitter af på ølpriserne. Et krus med en liter øl vil således koste mellem 12,60 og 13,80 euro i år (94-103 kroner), hvilket ifølge Oktoberfests website svarer til 15,77 procent højere priser end i 2019, hvor festivalen senest blev gennemført. »Det er priser, som den tyske bryggeribranche aldrig tidligere har set,« siger Ulrich Biene, talsmand for det familieejede mindre Veltins Bräuerei i Grevenstein, til nyhedsbureauet Associated Press (AP). Det tyske dagblad Frankfurter Allgemeine Zeitung har opfundet begrebet »Bierflation«. De tyske bryggerier og tapperier er begejstrede for, at Oktoberfest er tilbage, men de kæmper –ligesom deres danske kollegaer– med stigende priser på alt fra råvarer til energi, propper og emballage. Ifølge AP er maltpriserne mere end fordoblet til over 600 euro pr. ton, mensglasflasker er steget med 80 procenti pris som følge af, at glasproducenterne også har fået højere energiregninger. Propper til ølflaskerne koster nu 60 procent mere end tidligere, og selv den lim, som bruges til at klistre etiketten på flasken, er der mangel på. Oktoberfest åbnes altid af Münchens borgmester, som får lov at tappe det første krus øl, samtidig med at åbningsordene »O' zapft is« (Der er tappet) udtales på bayersk dialekt. 487 bryggerier, restauranter, vinsælgere, fiske- og kødproducenter ventes at deltage på årets Oktoberfest, hvor åbningstiderne også er udvidet. Den første Oktoberfest blev holdt i 1810 og afholdes i år for 187. gang. Der ventedes på forhånd omkring 700.000 besøgende i den første weekend.",
        "metadata": {
            "source": "https://www.berlingske.dk/virksomheder/oellen-har-aldrig-vaeret-dyrere-end-paa-aarets-oktoberfest",
            "image_url": "https://berlingske.bmcdn.dk/media/cache/resolve/image_x_large/image/159/1594729/24207995-pix-oktoberfestival.jpg",
            "publication_time": "Mandag d. 19. september 2022, kl. 14.00",
            "author": "Thomas Breinstrup",
            "related_links": [],
            "attachments": []
        }
    }
}