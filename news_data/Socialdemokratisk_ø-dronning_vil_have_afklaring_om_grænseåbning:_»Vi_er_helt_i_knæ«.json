{
    "version": "1.0",
    "document": {
        "id": "https://www_berlingske_dk/politik/socialdemokratisk-oe-dronning-vil-have-afklaring-om-graenseaabning-vi-er",
        "title": "Socialdemokratisk ø-dronning vil have afklaring om grænseåbning: »Vi er helt i knæ«",
        "content": "»Liebe Däninnen und Dänen,« lød den kærlige indledning på et åbent brev til det danske folk, som journalisten Stefan Weigel fra Hamborg i sidste uge lod offentliggøre i det tyske magasinDer Spiegel– efter eget udsagn i ren desperation. »Jeres justitsminister siger, at han ikke ønsker at åbne grænsen for turister,« skrev Weigel, der bønfaldt om at kunne komme på ferie ved de danske strande og lovede, at han nok skulle lade være med at åbne bilruden på vejen til sommerhuset og godt kunne tage »en maske på i supermarkedet, hvis I ønsker det«. Og Weigels egen tyske regering anført af indenrigsminister Horst Seehofer er ifølgenyhedsbureauet Reutersnu villig til at åbne grænsen til Danmark allerede til weekenden. For Bornholms borgmester, Winnie Grosbøll (S), er Danmarks fortsat lukkede grænser også et stadigt mere påtrængende problem. Hun efterlyser derfor en klar udmelding fra regeringen, for den »nuværende usikkerhed er meget svær at navigere i«, forklarer hun og understreger, at Bornholm er sendt »helt i knæ« af manglen på turister. »Vores turistbranche er helt i knæ, og det betyder, at Bornholm er helt i knæ, for der er virkelig mange arbejdspladser, der er bundet op på det,« siger Bornholms socialdemokratiske borgmester, Winni Grosbøll, der efterlyser en klar udmelding fra regeringen om, hvornår de tyske gæster kan komme på ferie i Danmark.Fold sammenLæs mereFoto: Mads Claus Rasmussen. »Det, vi allermest ønsker, er en plan eller et tidsperspektiv, for lige nu er vores sommerhuse fyldt op (bookingsmæssigt,red.) af tyskere, der ikke ved, om de kan komme hertil.« I forbindelse med sidste uges aftale om genåbningen af Danmarks fase to fremgik det således, at grænsespørgsmålet er »uafklaret«. »Partierne noterer sig, at regeringen aktuelt er i dialog med nabolandene og vil tage stilling til den midlertidige grænsekontrol med indrejseforbud samt de skærpede rejsevejledninger. Regeringen melder ud herom senest 1. juni 2020,« som der stod. Winnie Grosbøll, så at regeringen har sagt, at der kommer en udmelding inden 1. juni, kan du ikke bruge til noget? »Nej. Vi er afhængige af, at der kommer en udmelding om, at det her ihvertfald ikke bliver ophævet inden sommersæsonen, for så ved vi, hvad vi har at regne med, og så har vi en opgave i at få fyldt husene med nogle andre. I virkeligheden er det måske bedre for os, at der kommer en udmelding om, at vi ikke skal forvente en åbning før til september. Den usikkerhed er svær at navigere i.« Bornholms idylliske byer, her Gudhjem, og smukke natur tiltrækker hver sommer masser af turister – ikke mindst fra Tyskland – og derfor presser øens borgmester på for at få genåbnet grænserne til nabolandene.Fold sammenLæs mereFoto: Karin Grevelund/Ritzau Scanpix. Der kunne jo også komme en udmelding 1. juni om, at de åbner grænsen 8. juni? »Jeg tror, at det, der er allermest ødelæggende for os, er den usikkerhed, der er i det her. Det er jo klart, at det er usikkert, hvornår smitten er væk, men jo mere konkret man kan være, jo mere kan vi jo prøve at gøre noget andet imens. Jeg har en turistbranche, der er helt i knæ, og det fylder altså virkelig meget i den bornholmske økonomi, og når vi samtidig har en industri, der er i knæ, fordi vores eksportmarkeder forsvinder, er vi altså meget udfordrede,« siger Grosbøll: »Så jeg vil gerne have en konkret afklaring, for jeg kan bare konstatere, at jo mere usikkert det er, jo sværere bliver det for os at redde øen i land.« Hun understreger, at det nærmest kun er »det tyske marked, der betyder noget for os.« »Vores turistbranche er helt i knæ, og det betyder, at Bornholm er helt i knæ, for der er virkelig mange arbejdspladser, der er bundet op på det.« Den bornholmske førstedame er ikke den eneste borgmester og partifælle med Mette Frederiksen, der efterlyser afklaring på grænsespørgsmålet. Allerede 28. april, altså en uge før aftalen om genåbningens fase to og tre, foreslog Hjørrings borgmester, Arne Boelt, iPolitikenen regelændring, så for eksempel et lejebevis på et sommerhus kan vurderes som et anerkendelsesværdigt formål til indrejse i Danmark. »Vi ser gerne, at man begynder at lægge sig fast på en dato. For Hjørrings vedkommende ser vi gerne en åbning senest 1. juli. Norge og Tyskland ligger lavere i smittetryk, end vi gør,« sagde Arne Boelt og lod ligesom Winnie Grosbøll forstå, at »hvis det allerede nu står klart, at det er helt urealistisk med en åbning, kan vi lige så godt få det meldt ud, så vi kan begynde at få nogle danskere ind.« Flere andre socialdemokratiske borgmestre i turistkommuner har dog fuld forståelse for, at grænsespørgsmålet endnu ikke er afklaret. »Selv om jeg rigtig gerne ville have besked, afventer jeg. Og jeg går ud fra, at man nok arbejder for at finde de rigtige løsninger, i øvrigt i samarbejde med de omkringliggende lande, vi har. For det er jo ikke for sjov, at tingene har været lukket ned, og det skal lukkes op på en fornuftig måde,« lyder det for eksempel fra Thisteds borgmester, Ulla Vestergaard (S). Dem, der argumenterer for, at vi bør åbne grænsen, siger jo, at smittetrykket er det samme i Tyskland som i Danmark og i Norge endnu lavere. Du tror ikke, at I kan være mere trygge ved at få en slesviger i et sommerhus i Thy end en fra København? »Haha, jo, den pointe kan da være fin nok. Men det her er jo, hvad man tror og formoder, og hvad der er status på nuværende tidspunkt,« siger Ulla Vestergaard: I det dansk-tyske grænseland kan Sønderborgs borgmester, Erik Lauritzen (S), også tydeligt mærke, at der »mangler rigtig mange tyske turister i vores område«, som han siger. »Men ellers tænker jeg, at det er fuldstændig rigtig sagt, at det skal være i dialog med vores nabolande, og at vi skal være sikre på, at smittetrykket kan bære det,« siger han: »Så vi glæder os virkelig til, at vi når til en situation, hvor der kan åbnes, men personligt har jeg meget stor respekt for, at det er der altså nogle, der er klogere på det end jeg.« Politikenskrev tirsdag, at den danske regering indgår i drøftelser om mulige rejsekorridorer med en gruppe af lande som blandt andre Østrig, Grækenland, Australien og Norge.Tirsdag eftermiddag lod statsminister Mette Frederiksen (S)dog forstå, at regeringen »ingen planer« har om, »at der skal åbnes korridorer til fjerntliggende lande før til vores nabolande«. Senest harEstland, Letland og Litauenlavet den første såkaldte rejseboble inden for EU, hvor det er blevet tilladt at rejse frit over grænserne for borgerne i de tre baltiske nabolande, mens indrejserestriktionerne fortsat gælder for andre nationaliteter.",
        "metadata": {
            "source": "https://www.berlingske.dk/politik/socialdemokratisk-oe-dronning-vil-have-afklaring-om-graenseaabning-vi-er",
            "image_url": null,
            "publication_time": "Onsdag d. 13. maj 2020, kl. 12.55",
            "author": "Thue Ahrenkilde Holm",
            "related_links": [],
            "attachments": []
        }
    }
}