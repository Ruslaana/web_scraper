{
    "version": "1.0",
    "document": {
        "id": "https://www_berlingske_dk/virksomheder/endnu-en-blaastempling-af-novos-nye-haab",
        "title": "Endnu en blåstempling af Novos nye håb",
        "content": "Novo Nordisk har fået en julegave fra de japanske sundhedsmyndigheder. Juledag kunne den danske insulingigant meddele, at midlet Ryzodeg er blevet godkendt til salg i Japan. Ryzodeg er en opløselig variant af midlet Tresiba, der allerede er godkendt i Japan. Tresiba er Novo Nordisks globale produktnavn for insulin degludec – en ny generation af basale insulinanaloger med ultralang virkningsvarighed til dosering en gang dagligt. Tresiba skiller sig blandt andet ud fra andre insulinprodukter ved at have en særlig langsom absorption, der giver en flad og stabil virkningsprofil, skriver den danske medicinalvirksomhed. Allerede i oktober modtog Tresiba og Ryzodeg positive udtalelser fra Udvalget for Humanmedicinske Lægemidler i Europa. I november stemte en rådgivende komite under de amerikanske sundhedsmyndigheder for godkendelse af produkterne. Derudover er der indsendt registreringsansøgninger i Canada, Schweiz og en række andre lande, skriver Novo Nordisk om fremskridtene for det, mange anser som en ny blockbusterkandidat fra virksomheden.",
        "metadata": {
            "source": "https://www.berlingske.dk/virksomheder/endnu-en-blaastempling-af-novos-nye-haab",
            "image_url": "https://berlingske.bmcdn.dk/media/cache/resolve/image_x_large/image/41/416136/5951312-pix-novo.jpg",
            "publication_time": "Onsdag d. 26. december 2012, kl. 13.08",
            "author": "Nikolai Steensgaard",
            "related_links": [],
            "attachments": []
        }
    }
}