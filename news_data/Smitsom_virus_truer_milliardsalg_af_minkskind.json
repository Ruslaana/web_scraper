{
    "version": "1.0",
    "document": {
        "id": "https://www_berlingske_dk/virksomheder/smitsom-virus-truer-milliardsalg-af-minkskind",
        "title": "Smitsom virus truer milliardsalg af minkskind",
        "content": "En meget smitsom husdyrssygdom truer den danske milliardeksport af minkskind. Sygdommen plasmacytose har på kort tid ramt omkring 130 minkfarme i området ved Holstebro, skriverJyllands-Posten. Alt tyder på, det er foderet til dyrene, der er smittekilden.  Alle farme med smittede dyr bliver nu tømt for dyr, dyrene bliver aflivet, og alt bliver vasket og desinficeret. »Danmark er det eneste land i verden, som hidtil har været stort set fri for denne sygdom. I andre minkproducerende lande er sygdommen mere eller mindre udbredt på stort set alle farme,« siger Tage Pedersen, formand for Dansk Pelsdyravlerforening og Kopenhagen Fur, til Jyllands-Posten.  Sygdommen gør minkene mindre modstandsdygtige over for infektioner, og så bliver kuldstørrelserne mindre. Dermed falder kvaliteten på skindene med tiden. Og de danske minkskind er netop verdenskendte for deres høje kvalitet. Danske minkskind sælges i gennemsnit til en pris, der er omkring 40 procent højere end de udenlandske. Danmark eksporterer hvert år minkskind for omkring af 10-13 milliarder kroner.",
        "metadata": {
            "source": "https://www.berlingske.dk/virksomheder/smitsom-virus-truer-milliardsalg-af-minkskind",
            "image_url": "https://berlingske.bmcdn.dk/media/cache/resolve/image_x_large/image/21/215564/11472117-pels.jpg",
            "publication_time": "Onsdag d. 25. november 2015, kl. 04.08",
            "author": null,
            "related_links": [],
            "attachments": []
        }
    }
}