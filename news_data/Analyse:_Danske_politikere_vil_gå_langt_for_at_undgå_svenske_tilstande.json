{
    "version": "1.0",
    "document": {
        "id": "https://www_berlingske_dk/analyse-og-perspektiv/analyse-danske-politikere-vil-gaa-langt-for-at-undgaa",
        "title": "Analyse: Danske politikere vil gå langt for at undgå svenske tilstande",
        "content": "Selv om flere markante jurister advarer om, at politikerne undergraver fundamentale frihedsrettigheder med deres stramninger af retspolitikken, vil det ikke gøre det store indtryk på flertallet i Folketinget. Som det erfremgået af Berlingskei ugens løb,mener flere jurister, at politikerne går alt for langt. Juristerne er samtidig bekymrede over, atS-regeringen med statsminister Mette Frederiksen i spiseni dag ligger på samme linje som de fleste borgerlige partier, når det handler om at føre en hård udlændinge- og retspolitik. Dermed står et stort flertal pludselig bag strammerlinjen, lyder det fra juristerne. Ifølge juristerne betyder de stramninger, der er gennemført i de senere år, at der bliver slået skår af den personlige frihed, og at retsstaten som helhed svækkes. Som eksempler på stramninger peger de blandt andet på indførelsen af dobbeltstraf for særlig kriminalitet i ghettoerne, opholdsforbuddet i bestemte områder, burkaforbuddet, minimumsstraffe for bestemt kriminalitet, ønsket om øget overvågning og muligheden for administrativt at tage statsborgerskabet fra jihadister, der er rejst ud for at slutte sig til IS. Når juristerne lufter deres bekymring, får de varm opbakning fra de Radikale, Enhedslisten og Alternativet. Omvendt er det store flertal ret upåvirket. Hvorfor? Det enkle svar er, at flertallet af politikerne er uenige med juristerne, og at de finder kritikken overdreven. Når det for eksempel bliver fremført af kritikerne, at øget overvågning vil føre til et overvågningssamfund som i Kina, ryster de på hovedet og gør opmærksom på, at der er meget, meget langt fra det danske folkestyre til diktaturet i Kina. Ifølge de politikere, som er for overvågning og andre stramninger, er det mere relevant at se mod for eksempel Frankrig og Sverige, for her kan man aflæse, hvad der kan ske i et land, når der ikke i tide skrides ind over for for eksempel radikalisering og bandekriminalitet.  Som bekendt ønskede Sverige for år tilbage at blive en humanitær supermagt. I dag advarer et mere og mere desperat politi om, at det vil tage år at få kontrol med bandekriminaliteten. Rundt om i landet findes »no go-zoner«, hvor likvideringer, bombesprængninger og beskyttelsespenge er blevet hverdag. Den situation vil flertallet af partierne på Christiansborg for alt i verden undgå. Når den radikale politiker Sofie Carsten Nielsen advarer om, at stramningerne herhjemme er udtryk for et retspolitisk skred, der rokker ved grundpillerne i vores demokrati, og når hun advarer om, at denne udvikling er farlig, er hun derfor helt ude af samklang med flertallet. For flertallet består faren snarere i, hvad der sker, hvis man ikke handler. Her husker man med gru, hvordan banderne i flere af landets større byer begyndte at skyde i gaderne ved højlys dag. De kan også erindre, at det var bander – og ikke politiet – som først indførte visitationszoner for at kontrollere bestemte kvarterer, indtil myndighederne fik generobret kontrollen. På samme vis vil de pege på, at der findes ekstremister, der målrettet arbejder på at skade Danmark. Alle disse trusler kræver forholdsregler. Når Mette Frederiksen taler om, at hun vil »passe på Danmark«, mener hun det. Hun vil gå langt for gøre tilværelsen svær for bander og islamister, og hun bakkes 100 procent op af sin justitsminister, Nick Hækkerup, samt de fleste partier i blå blok. I enkronik her i avisen skrev Rasmus Jarlovfor nylig et indlæg, hvor han argumenterede for, hvorfor også de Konservative hører til blandt de partier, der ønsker en kontant og stram udlændinge- og retspolitik. »Der findes da sikkert mennesker, som længes efter de gode gamle dage, hvor grænserne stod pivåbne, og Danmark forsøgte at hjælpe fattige i den tredje verden ved at flytte dem til Ishøj og give dem kontanthjælp. Og nogle begræder måske de årtier, hvor Folketinget gang på gang opgav at føre den stramme udlændingepolitik, som befolkningen ønskede sig, fordi en lille håndfuld jurister med sympati for åbne grænser og fri adgang til Politiken og DR gang på gang uimodsagt fik lov at påstå, at det ville være ulovligt at gennemføre stramninger. Selvom det var forkert,« skrev han. Derpå fastslog Jarlov, at det har været nødvendigt at stramme den tidligere liberale udlændingepolitik, som på få årtier har ført til, at en halv million indvandrere og efterkommere fra ikkevestlige lande nu bor i Danmark. Han gjorde det også klart, at det har været nødvendigt at indføre spilleregler, som ikke er liberale. »Det er ikke liberalt at begrænse folks bevægelsesfrihed, forbyde burkaer eller at kræve, at man skal give hånd til kvinder, hvis man vil have stemmeret og medejerskab til Danmark. Det ved vi godt. Og det er ikke, fordi vi er ligeglade med det. Vi synes også, det er ærgerligt, at det er nødvendigt med den slags tiltag. Men det er det. For vi har også andre hensyn i hovedet end at sætte liberalistiske principper så højt, at fornuften sætter helt ud,« skrev han.  Den politiske kurs, som Rasmus Jarlov beskriver i sin kronik, vil blive fremherskende. Også i det nye år. Når Mette Frederiksen har holdt sin nytårstale 1. januar, vil der hurtigt komme fokus på, hvordan et trængt politi kan styrkes. Her vil politikerne snart diskutere både de penge og de værktøjer, som politiet får brug for, og alt tegner til, at der vil blive indført nye stramninger. Det kan handle om højere straffe, og det kan for eksempel dreje sig om at indføre ansigtsgenkendelse særlige steder og under særlige vilkår. Det skyldes ikke, at politikerne har stor lyst til det, og på det seneste har der i Venstre været interne opgør om, hvor langt man skal gå. Men for de fleste er pointen, at virkeligheden har ændret sig dramatisk, og at denne nye virkelighed kræver særlige svar: For hvad stiller man for eksempel op med islamister og IS-sympatisører, som er voldsparate og farlige, når de kommer ud af fængslet? Og hvad kan man gøre yderligere over for de moskeer, der fører folk i retning af radikalisering og islamisme? For få år siden var disse udfordringer mildt sagt ikke en del af dansk retspolitik. Men det er de blevet, og når politikerne forsøger at finde modtræk til de nye trusler, fokuserer de først på sikkerheden, mens juristernes advarsler kommer i anden og tredje række. Thomas Larsen er Berlingskes politiske kommentator",
        "metadata": {
            "source": "https://www.berlingske.dk/analyse-og-perspektiv/analyse-danske-politikere-vil-gaa-langt-for-at-undgaa",
            "image_url": "https://berlingske.bmcdn.dk/media/cache/resolve/image_x_large/image/124/1241170/23299524-.jpg",
            "publication_time": "Lørdag d. 21. december 2019, kl. 21.36",
            "author": "Thomas Larsen",
            "related_links": [],
            "attachments": []
        }
    }
}