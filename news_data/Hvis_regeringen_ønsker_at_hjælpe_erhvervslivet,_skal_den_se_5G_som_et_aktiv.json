{
    "version": "1.0",
    "document": {
        "id": "https://www_berlingske_dk/kommentarer/hvis-regeringen-oensker-at-hjaelpe-erhvervslivet-skal-den-se-5g-som-et",
        "title": "Hvis regeringen ønsker at hjælpe erhvervslivet, skal den se 5G som et aktiv",
        "content": "Danmarks digitale kompetencer bevæger sig i den forkerte retning. For nylig rutsjede Danmark fra en første- til en fjerdeplads på det internationalt anerkendte, schweiziske analyseinstitutIMDs liste over digital konkurrenceevne. For ikke så længe siden gik Danmark også fra nummer et til nummer to på EUs digitaliseringsindeks,DESI. Der tegner sig en tendens af, at Danmark rasler ned af de globale lister for national digital kompetence. Derfor bliver en solidt funderet digitaliseringsstrategi for de små og mellemstore virksomheder helt afgørende for Danmarks fremtid. Den burde blandt andet indebære, at det bliver regeringens højeste digitaliseringspolitiske prioritering at sørge for, at alle danske virksomheder har adgang til internet, uanset hvilken type forbindelse, der tilvejebringer adgangen. For i øjeblikket ser det dog ud som om, at vi er langt fra målet. Set i forhold tilteleforligetsambition, om at dække alle adresser i Danmark med  100/30 Mbit/s-internet inden 2025, lader det ikke til, at det kan nås indenfor fristen. Lige nu er der nemlig omkring 70.000 privat- og erhvervsadresser, der ikke har adgang til en internetforbindelse. Nye tal fraSDFIviser desuden, at der i 2025 fortsat vil være en stor restgruppe på mellem 18-20.000 privat- og erhvervsadresser, som stadig ikke vil have adgang til en internetforbindelse på 100 Mbit/s download. Ser man på, hvor mange adresser, der ikke vil have adgang til 1 Gbit/s download ved udgangen af 2025, er tallet i stedet mellem 31-35.000 privat- og erhvervsadresser. Kort sagt: Danmark er bagud i forhold til sine egne målsætninger for etablering af digital infrastruktur og dermed fastholdelse af virksomhedernes digitale konkurrencedygtighed. Det er netop forbindelsen, der muliggør digitalisering af virksomhederne herunder især SMVerne, og det skader vores digitale konkurrencedygtighed yderligere, hvis ikke der bliver gjort noget ved problemet fra politisk hold meget snart. En af de ting, som regeringen kan gøre, er at anerkende 5G for, hvad det er: et ligeværdigt alternativ til fiber. For ser man på virksomhedernes digitaliseringsmæssige behovspyramide, må adgang til en forbindelse vel være det, der er allervigtigst? Mange af de mest digitaliserede lande er enige om, at trådløst 5G-internet leveret gennem luften er et godt alternativ til fiber, så hvorfor er det ikke sådan i Danmark? Ser man på det globale marked for trådløse forbindelser,vokser antallet af denne type eksplosivt– blandt andet i nogle af de lande, der er længst fremme på 5G og digitalisering som for eksempelUSA, Finland og Sydkorea. Går man lidt ned i de fordele, som 5G bringer virksomhederne, er det helt åbenlyst, hvorfor regeringen bør sværge til teknologineutralitet, hvis målet er at beholde og endda forbedre danske virksomheders digitale konkurrencedygtighed. Med 5G kan man flytte mere data på kortere tid samt håndtere enormt mange enheder samtidigt. Det gør det blandt andet muligt for virksomheder at bruge Internet of Things til at forbinde mange enheder og sensorer, som kan være med til at automatisere og optimere driften af et større produktionsapparat eller skabe produkter, som er forbundet til nettet. 5G vil også komme til at ændre brugeroplevelsen og måden, kunder interagerer med brands på. For eksempel åbner augmented reality, virtual reality og avancerede cloud-tjenester for helt nye muligheder inden for markedsføring og produktudvikling. Jo mere verden bliver forbundet, jo mere skal danske virksomheder konkurrere med virksomheder fra førnævnte lande i fremtiden. Derfor kan vi som land lige så godt give danske virksomheder en kollektiv hestesko ved at sætte turbo på deres adgang til internet og dermed fastholde deres digitale konkurrencedygtighed. 3 opfordrer til, at trådløse forbindelser af regeringen bliver set som seriøse alternativer til en fiberudrulning, der går for langsomt ift. de ambitioner, som regeringen har for både internetdækningen i Danmark og SMVernes digitaliseringstempo. Som det er nu, når vi i hvert fald ikke teleforligets, og dermed Folketingets og regeringspartiernes egne mål for denne del af Danmarks digitalisering inden for tidsfristen, og vores evne til at konkurrere digitalt visner yderligere. Hvis regeringen og Folketingets partier vil have internet til alle danske virksomheder og bibeholde virksomhedernes digitale konkurrenceevne, må den også anerkende 5G som et aktiv. Det kræver, at regeringen anerkender 5G som et reelt alternativ til fiber, og dermed skaber ægte teknologineutralitet som et led i digitaliseringen af danske virksomheder. Marie-Louise Back er chief commercial officer i 3 Danmark ",
        "metadata": {
            "source": "https://www.berlingske.dk/kommentarer/hvis-regeringen-oensker-at-hjaelpe-erhvervslivet-skal-den-se-5g-som-et",
            "image_url": "https://berlingske.bmcdn.dk/media/cache/resolve/image_x_large_vertical/image/174/1748577/24600939-marie-louise-back.jpg",
            "publication_time": "Mandag d. 08. januar 2024, kl. 11.23",
            "author": null,
            "related_links": [],
            "attachments": []
        }
    }
}