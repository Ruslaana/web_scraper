{
    "version": "1.0",
    "document": {
        "id": "https://www_berlingske_dk/karriere/han-er-augustinus-fondens-gyldne-haand",
        "title": "Han er Augustinus Fondens gyldne hånd",
        "content": "»Jeg har været en heldig mand,« sagde Tommy Pederseni et interview til Børseni 2018, da han nogle måneder forinden var trådt tilbage som administrerende direktør for Augustinus Fonden og Chr. Augustinus Fabrikker efter 20 år på posten. De fleste, der kender Tommy Pedersen, vil sikkert klukke lidt indvendigt over de ord, for der ikke tvivl om, at Tommy Pedersen har haft brug for lidt mere end held i sin lange karriere i toppen af den danske bank- og fondsverden. Man kunne starte med flid. Det er sjovt at slå op pålisten over danmarksmestre i cyklingog så finde en bronzevinder med navnet Tommy Pedersen i 1972. Sølvvinderen det år var en Niels Fredborg, der senere vandt OL-guld, og guldvinderen såmænd Peder Pedersen, som måske i dag er lige kendt som politimand og VM-guldvinder i cykling. Tommy Pedersen har altså været lidt mere end heldig, hvilket han nok vil blive mindet om, når han 5. december kan fejre sin 70-års fødselsdag. Tallene fortæller deres egen historie. Da han i 1997 kom til Chr. Augustinus Fabrikker og Augustinus Fonden var egenkapitalen 1,7 mia. kr. og næsten på den sidste dag i jobbet i 2017 var egenkapitalen 20 mia. kr. En udvikling, som mange i hele landet får gavn og glæde af, fordi Augustinus Fonden bruger sine midler til at støtte kunst, videnskab, kultur, bøger og musik med gavmilde donationer – alt fra Moesgaard Museum over Gads Forlag og Jazzhus Montmartre til Arktisk Institut og mange, mange andre. Et par gode investeringer i Royal Unibrew og Ambu er et eksempel på hans gyldne hånd, og han deler gerne ud af sine tip. I en artikel i Børsen fra maj 2017 kan man findeTommy Pedersens tipunkts-tjekliste, når det gælder handel med aktier. Sommetider er investeringerne lidt specielle. Et eksempel på det var, da Augustinus Fonden sammen med Skandinavisk Tobakskompagni købte Carlsbergs aktiemajoritet i Tivoli. Fonden overtog godt en fjerdedel af Tivoli ud fra en kulturhistorisk betragtning og med ønsket om at beholde »Carstensens Gamle Have« på danske hænder. Men det har for resten også været en god forretning. Så passer pengene. Med til historien om Tommy Pedersen hører en af de mest bemærkelsesværdige bankkarrierer i toppen af den danske finansverden. Smedesønnen fra Odense tog hele turen fra uddannelsen som bankelev i sparekassen Bikuben via jobbet som regionaldirektør i København til bankdirektør i Bikuben/BG Bank som 39-årig. Kometkarrieren sluttede brat, da han blev hvirvlet ind i en af 1990ernes finansskandaler, den såkaldte Commercial-sag. Sagen kostede i 1996 Tommy Pedersen jobbet som bankdirektør, om end han senere fik renset sit navn i landsretten. Og så gik turen i 1997 til Augustinus Fonden og Chr. Augustinus Fabrikker. Nu er stafetten givet videre til Claus Gregersen, der afløste Tommy Pedersen i det, som dels kaldes Kompagniet, altså fabrikkerne, dels Fonden. »Jeg sagde til Claus Gregersen, da jeg afleverede forretningen, at han aldrig ville høre fra mig omkring gode eller dårlige investeringer eller noget, jeg synes, han skulle gøre – og det løfte har jeg holdt,«sagde Tommy Pedersen til Berlingskefor knap et år siden. Han har nu også rigeligt at lave som aktiv sejler og med en stribe bestyrelsesposter i erhvervslivet, herunder som formand for Maj Invest A/S og Bodum Invest samt næstformandsposterne i Bodum og Løvenholm Fonden. Tommy Pedersen bor i Vedbæk og er gift med Tina Koldt, som er civiløkonom, designer og driver egen virksomhed. To børn og tre børnebørn er det også blevet til.",
        "metadata": {
            "source": "https://www.berlingske.dk/karriere/han-er-augustinus-fondens-gyldne-haand",
            "image_url": "https://berlingske.bmcdn.dk/media/cache/resolve/image_x_large/image/122/1229190/23273898-.jpg",
            "publication_time": "Onsdag d. 04. december 2019, kl. 14.00",
            "author": "Thomas Bernt Henriksen",
            "related_links": [],
            "attachments": []
        }
    }
}