{
    "version": "1.0",
    "document": {
        "id": "https://www_berlingske_dk/kunst/hun-er-et-brandvarmt-navn-og-nu-rammer-hun-koebenhavn-det-er-desvaerre-en",
        "title": "Hun er et brandvarmt navn, og nu rammer hun København. Det er desværre en smule uinteressant",
        "content": "En ansigtsløs kvindefigur kravler rundt i en lysende, formløs verden af flammer og eksplosioner. Samme figur bevæger sig også omkring i et grønt univers af kålblade og guldsmede. Begge dele sker på to gigantiske silkemalerier, 11 meter lange og fem meter høje er de. Så store at man ikke kan opfatte dem i et enkelt blik, men må gå på opdagelse i dem og selv blive en undersøgende nærsynet figur. Emma Talbots store silkemalerier minder om antroposofiske tegninger, graffiti og William Blake.Fold sammenLæs mereFoto: David Stjernholm. Det er inde i en af Copenhagen Contemporarys kæmpehaller, det foregår, og det, der er på færde, er den britiske kunstner Emma Talbots udstilling »Are You a Living Thing That Is Dying or a Dying Thing That Is Living?« (Er du et levende væsen, der ved at dø, eller et døende væsen, der lever?). En meget alvorlig udstilling, der helt i pagt med tiden som megen anden kunst, vi præsenteres for i disse år, beskæftiger sig med klimakrisen, biodiversitetskrisen og jordens snarlige undergang. Talbot, der har udstillet på Biennalen i Venedig og i det hele taget regnes for et varmt navn i kunsten lige nu, skaber sine værker ud fra de tegninger, hun laver, »for at se, hvad jeg tænker«, som hun siger i introduktionsteksten. Hun sidder med sine A4-ark i et meget lille atelier og tegner sine visioner frem, inden hun overfører dem til andre medier og udstiller dem. Hendes billeder er både undergangsangste og økooptimistiske – næsten som en moderne udgave af den engelske 1700-talsdigter William Blakes vilde syner – men i et helt andet billedsprog naturligvis. Talbot anskuer verden på samme måde som de moderne biologer, der i højere grad end tidligere ser på alt levende som bevidste væsner – som ligeværdige med mennesket. Vi er alle biologi, vi er alle i gang med at skifte form. »And if you're not busy being born you're busy dying,« får man lyst til at sige med filmaktuelle Bob Dylans evige ord. Bag det store undergangsmaleri kan man se den animationsfilm, der på mange måder er udstillingens mest interessante indslagFold sammenLæs mereFoto: David Stjernholm. Det er alvorlige sager altså, og for at hun kan være helt sikker på, at vi forstår billedsproget, har Talbot udstyret sine store malerier med »tankebobler«, så selv dem på bageste række kan forstå, hvad det hele handler om. »Eyes full of tears. We crash and burn (Øjne fulde af tårer. Vi styrter ned og brænder),« står der for eksempel i flammerne på det store apokalyptiske maleri, mens man på det grønne, lidt mere optimistiske kan finde en sætning som »Climbing from germination, reaching out, connecting. You start to grow (Du klatrer op fra din spiren, rækker ud, forbinder. Du begynder at vokse)«. Det er alt sammen velmenende, og de store silkemalerier er om ikke andet et imponerende stykke håndarbejde. Der er bare, for mig i det mindste, et par alvorlige mislyde ved udstillingen. Dels er der hele den billedverden, vi præsenteres for. Den meget private mytologi, der får værkerne til at minde om antroposofiske tegninger – eller om en stor original som Hilma af Klint (uden dennes maleriske kvalitet desværre) – skal virkelig præsenteres overlegent som enten tekst eller billede eller begge dele for at fungere. Og det sker desværre ikke hos Emma Talbot. De lidt slaskede streger og den poesibogsagtige tegnestil skygger for det tydeligvis alvorligt mente budskab, og det samme gør de overtydelige og banale ord, der helt savner den poetiske resonans, som kunne have løftet værkerne derhen, hvor de blev interessante. Når både ordene og tegnestilen modarbejder projektet, har man det, som om man står over for en lukket fest. Der foregår et eller andet her, det er tydeligt, men man ved ikke rigtig, hvad det er, for værkerne åbner sig ikke til noget, der er dybere end en overskrift. Emma Talbots udstilling er en totalinstallation, der bestemt gør sig i Copenhagen Contemporarys store lokaler.Fold sammenLæs mereFoto: David Stjernholm. Som ren billedoplevelse klarer de store malerier sig bedst, når man går helt tæt på dem og bare ser farveflader og linjer. Så kan man se ansatsen til noget, der med mere stringens kunne have været interessant. Udstillingens bedste elementer er de originale forlægstegninger, der er udstillet på den ene endevæg i lokalet, og så den animerede »tegnefilm«, der vises på en stor skærm bag det flammende undergangsbillede. Her følger man – animeret i Cirkeline-stil – en edderkops, en hunds og en fugls »tanker«, mens de bevæger sig rundt og gør det, de nu gør. Med den svævende synthesizermusik og den gammeldags animationsstil får filmen en fascinationskraft, der virker stærkere end både de to store malerier og de velourskulpturer, der står midt på gulvet og også hører med til Talbots klimaapokalyptiske univers. Den alvorlige udstilling med den lange titel er derfor en tvetydig oplevelse, men også et overraskende og originalt møde med en engageret kunstner. Det er der ingen tvivl om. Den springende fortælling og den blodige alvor, den vil formidle, er absolut sympatiske, og det trækker naturligvis op. Men som ren kunstoplevelse fungerer »Are You a Living Thing That Is Dying or a Dying Thing That Is Living?« desværre knap så godt, og udstillingen må derfor nøjes med en vandret tommelfinger herfra – og tre venligt mente stjerner. »Are You a Living Thing That Is Dying or a Dying Thing That Is Living?« Til 31. august 2025 Copenhagen Contemporary Refshalevej 173A 1432 København K",
        "metadata": {
            "source": "https://www.berlingske.dk/kunst/hun-er-et-brandvarmt-navn-og-nu-rammer-hun-koebenhavn-det-er-desvaerre-en",
            "image_url": "https://berlingske.bmcdn.dk/media/cache/resolve/image_x_large_vertical/image/188/1887560/24886670-are-you-a-living-thing-that-is-dying-or-a-dying-th.jpg",
            "publication_time": "Søndag d. 09. februar 2025, kl. 17.24",
            "author": "Holger Dahl",
            "related_links": [],
            "attachments": []
        }
    }
}