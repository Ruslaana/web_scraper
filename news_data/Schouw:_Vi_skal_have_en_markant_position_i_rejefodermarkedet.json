{
    "version": "1.0",
    "document": {
        "id": "https://www_berlingske_dk/virksomheder/schouw-vi-skal-have-en-markant-position-i-rejefodermarkedet",
        "title": "Schouw: Vi skal have en markant position i rejefodermarkedet",
        "content": "»Det er en del af den globale ekspansions- og vækstplan, vi har i Biomar. Vi vil gerne ind i foderproduktionen til en ny fiskeart, og nu har vi fået en platform og en position i rejefoder. Den skal udvikle sig og skabe langsigtet, stor vækst,« siger Jens Bjerg Sørensen, der er administrerende direktør i Schouw & Co. Overtagelsen af Alimentsa ventes at få effekt fra efteråret 2017 og vil derfor ikke bidrage synderligt i år. Til gengæld venter industrikonglomeratet, at opkøbet vil bidrage med en omsætning på over 500 mio. kr. og et driftsresultat over 110 mio. kr. opgjort før afskrivninger. Den ecuadorianske rejefoderproducent har produktionskapacitet på cirka 110.000 ton rejefoder om året. »Vi overtager virksomheden som den er, med alle medarbejdere, fabrik, udstyr og kunder. Forhåbentlig er det er rigtig vækstmaskine på den lange bane, som vi har fået,« siger Jens Berg Sørensen. Alimentsa omsatte for 500 mio. kr. i 2016 og er dermed den fjerdestørste rejefoderproducent i Ecuador. »Ecuador er et spændende og stort marked og et godt sted at starte. Størrelsesmæssigt er Alimentsa en virksomhed, som giver mulighed for, at vi kan komme ind og overskue sagerne. Det er en virksomhed, der passer godt ind i vores portefølje,« siger Jens Berg Sørensen.  ",
        "metadata": {
            "source": "https://www.berlingske.dk/virksomheder/schouw-vi-skal-have-en-markant-position-i-rejefodermarkedet",
            "image_url": "https://berlingske.bmcdn.dk/media/cache/resolve/image_x_large/image/11/117422/17432875-schouw.jpg",
            "publication_time": "Fredag d. 02. juni 2017, kl. 12.56",
            "author": null,
            "related_links": [],
            "attachments": []
        }
    }
}