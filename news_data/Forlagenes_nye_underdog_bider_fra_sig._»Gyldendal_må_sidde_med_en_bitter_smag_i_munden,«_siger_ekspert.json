{
    "version": "1.0",
    "document": {
        "id": "https://www_berlingske_dk/kultur/forlagenes-nye-underdog-bider-fra-sig-gyldendal-maa-sidde-med-en-bitter",
        "title": "Forlagenes nye underdog bider fra sig. »Gyldendal må sidde med en bitter smag i munden,« siger ekspert",
        "content": "Mens de fleste beskriver 2020 som et år, de foreløbig helst vil glemme, står det anderledes til hos det nye forlag Gutkind. Efter blot seks måneder på det konkurrencetunge forlagsmarked har Gutkind placeret sig effektivt på toppen afbestsellerlisterne. Bøger som Tine Høegs»Tour de chambre«og Stine Pilgaards»Meter i sekundet«har givet forlaget en start, det ikke selv »havde turdet drømme om«. »I alt beskedenhed synes jeg, at vi er lykkedes på alle parametre. Det er ingen hemmelighed, at jeg er stolt over, hvad vi har nået på et halvt år – og også ret forbløffet over det. Vores bøger sælger mere end forventet,« siger Jacob Søndergaard, Gutkinds forlagsdirektør. Gutkind opstod ellers på baggrund af en nedlukning. Gyldendal valgte i efteråret at lukke sit datterforlag Rosinante og inviterede Rosinante-forfatterne med over på hovednavnet Gyldendal. Men sådan skulle det ikke gå. Jacob Søndergaard skabte Gutkind med den svenske medievirksomhed Bonnier i ryggen og tog ni af Rosinantes toneangivende forfattere med over på sit nye forlag. Heriblandt store forfatternavne som Helle Helle og Vita Andersen, der valgte at sige farvel til Klareboderne, hvorfra Gyldendal engang dominerede den danske bogbranche. Undersøgelser viser, at danskerne har læst flere bøger under coronakrisen, end de plejer, og Jacob Søndergaard mener, at en blanding af held, timing og gode anmeldelser altsammen er medvirkende årsager til det, der ligner den bedst tænkelige start. »Alene det, at de to danske romaner har fået så god en modtagelse, er vi naturligvis ekstremt glade for.« »Hvad Morten Hesseldahl tænker og føler, ved kun han,« siger Jacob Søndergaard.Fold sammenLæs mereFoto: Oscar Scott Carl. Det gav anledning til en del omtale, at det lille og spritnye forlag tiltrak nogle af Danmarks mest anerkendte skønlitterære navne – og omtalen blev ikke mindre af, at den kollektive forfattervandring kun udløste et skuldertræk hos Gyldendal. Gyldendals direktør, Morten Hesseldahl, sagde i sin tid, at det ikke ville få nogen betydning for Gyldendal, at ni forfattere forlod dem til fordel for Gutkind. Tror du, at han fortryder den udtalelse nu? »Det skal jeg slet ikke gisne om. Hvad Morten Hesseldahl tænker og føler, ved kun han. Jeg kan konstatere, at vi har to bøger på bestsellerlisten og har haft det, siden de udkom i maj. Det ved jeg, at ethvert forlag ønsker sig. Det er de helt sikkert heller ikke blinde for i Gyldendal.« Hvis man spørger Bjarke Larsen, der er tidligere chefredaktør på nichemediet Bogmarkedet.dk, må en vis ærgrelse hos Gyldendal være tæt på uundgåelig. »Hvis du tæller op, hvor mange af de tidligere Rosinante-medarbejdere og -forfattere, der er gået andre steder hen, tror jeg, at Gyldendal må sidde med en bitter smag i munden,« siger Bjarke Larsen. Han går så langt som til at kalde det »et fejlskud fra Morten Hesseldahls side« at lukke Rosinante. »I bagklogskabens lys burde han have stillet krav om, at økonomien skulle på ret kurs i stedet for helt at lukke Rosinante. Det var et fejltræk fra hans side,« vurderer Bjarke Larsen, der kalder Gutkinds gode start for »imponerende«. »De har en meget stor hitrate og har lagt ud med nogle stilsikre succeser. Det er usædvanligt, at de første to udgivelser i et nyt forlag stryger op i toppen af bestsellerlisten.« Men hos Gyldendal afviser direktør Morten Hesseldahl, at han fortryder noget noget som helst. »Jeg er kun glad for, det går dem så godt. Det er godt, at der er nogle andre ambitiøse aktører, der kan være med til at udvikle dansk litteratur. Der er ikke nogen pointe i, at Gyldendal sidder på det hele.« På det hele? I har stort set ingen bøger på bestsellerlisten i øjeblikket? »Økonomisk går det bedre end længe. Vi har solgt godt af bøger af blandt andre Maria Helleberg og Kirsten Thorup,« siger Morten Hesseldahl, der også henviser et godt salg af fagbøger af blandt andre Svend Brinkmann og den amerikanske bestsellerroman »Hvor Flodkrebsen Synger« af Delia Owens Derfor er der heller ingen fortrydelse at spore efter nedlukningen af Rosinante. »Vi fortryder ikke beslutningen om at lukke Rosinante. Den store fortrydelse er, at vi ikke gjorde det for mange år siden,« siger Morten Hesseldahl, der forklarer, at der de seneste mange år var store udgifter forbundet med datterforlaget. Morten Hesseldahl, Gyldendals direktør, har ikke en bitter smag i munden oven på Gutkinds store succes, siger han.Fold sammenLæs mereFoto: Maria Albrechtsen Mortensen. Han advarer i samme åndedrag Gutkind mod at satse for meget på Bonniers pengetank. »Man må håbe, at Bonnier bliver ved med at poste penge i Gutkind, men derestrack-recorder helt notorisk. Bonnier har startet mange forlag gennem tiden, for dernæst at trække deres investering. Der er en enorm usikkerhed forbundet med Bonniers investeringer,« siger han og understreger, at han selv ser Gyldendals primære konkurrence komme fra digitale aktører som Mofibo, Saxo og Amazon. Problemet, ifølge ham, er, at de ikke længere blot er distributører, men også er begyndt at producere egne bøger, baseret på data fra deres salg. De laver bøger, de ved sælger, men som ikke nødvendigvis lever op til det publicistiske ansvar, mener Morten Hesseldahl. »Det er på grund af de digitale udbydere, at god litteratur kan komme i fare i fremtiden.« FAKTAForhistorienI efteråret blev det meldt ud, at Gyldendal ville lukke datterforlaget Rosinante. Forfatterne og visse medarbejdere blev tilbudt at fortsætte hos Gyldendal.Rosinantes chef, Jacob Søndergaard, valgte at forlade Gyldendal og har i stedet startet forlaget Gutkind med penge fra mediekoncernen Bonnier i ryggen.En lang række forfattere valgte at tegne kontrakt med Gutkind i stedet for at fortsætte på Gyldendal: Helle Helle, Vita Andersen, Lotte Kaa Andersen, Caroline Albertine Minor, Stine Pilgaard, Kristina Stoltz, Tine Høeg, Lotte Kirkeby og Emma Bess.I foråret er både Tine Høeg og Stine Pilgaard stormet ind på bestselllerlisten med bøgerne »Tour de chambre« og »Meter i sekundet«.FOLD UD I efteråret blev det meldt ud, at Gyldendal ville lukke datterforlaget Rosinante. Forfatterne og visse medarbejdere blev tilbudt at fortsætte hos Gyldendal. Rosinantes chef, Jacob Søndergaard, valgte at forlade Gyldendal og har i stedet startet forlaget Gutkind med penge fra mediekoncernen Bonnier i ryggen. En lang række forfattere valgte at tegne kontrakt med Gutkind i stedet for at fortsætte på Gyldendal: Helle Helle, Vita Andersen, Lotte Kaa Andersen, Caroline Albertine Minor, Stine Pilgaard, Kristina Stoltz, Tine Høeg, Lotte Kirkeby og Emma Bess. I foråret er både Tine Høeg og Stine Pilgaard stormet ind på bestselllerlisten med bøgerne »Tour de chambre« og »Meter i sekundet«.",
        "metadata": {
            "source": "https://www.berlingske.dk/kultur/forlagenes-nye-underdog-bider-fra-sig-gyldendal-maa-sidde-med-en-bitter",
            "image_url": "https://berlingske.bmcdn.dk/media/cache/resolve/image_x_large/image/131/1314044/23471391-corona2020.jpg",
            "publication_time": "Tirsdag d. 14. juli 2020, kl. 20.29",
            "author": "Kalinka Aaman Agger",
            "related_links": [],
            "attachments": []
        }
    }
}