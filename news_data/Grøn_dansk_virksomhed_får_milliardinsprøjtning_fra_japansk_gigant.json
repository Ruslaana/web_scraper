{
    "version": "1.0",
    "document": {
        "id": "https://www_berlingske_dk/virksomheder/groen-dansk-virksomhed-faar-milliardinsproejtning-fra-japansk-gigant",
        "title": "Grøn dansk virksomhed får milliardinsprøjtning fra japansk gigant",
        "content": "Den japanske kapitalfond Mitsubishi HC Capital lægger 5,2 milliarder kroner for at overtage 20 procent af den danske energivirksomhed European Energy. Det fremgår af en pressemeddelelse fra European Energy fredag morgen. »Jeg er meget glad for at byde Mitsubishi HC Capital velkommen som en del af vores aktionærgruppe. Deres strategiske fokus passer perfekt med vores nuværende strategi og mål om at udvide European Energys indflydelse på kampen mod klimaændringer. Kapitalindsprøjtningen mere end tredobler vores egenkapital og giver os øgede muligheder for at udvide vores forretning,« siger Knud Erik Andersen, administrerende direktør og medstifter af European Energy. European Energy er stiftet i 2004 og udvikler grøn energi i Europa gennem energiparker, også herhjemme. Selskabet arbejder i 28 lande inden for det såkaldte power-to-X, hvor grøn strøm bruges til at fremstille grønne brændstoffer. Lige nu bygger European Energy verdens første e-metanolanlæg i stor skala og har allerede Mærsk,Novo Nordisk og Lego-koncernen som fremtidige aftagere. Handlen med Mitsubishi ventes fuldført i første halvdel af 2024, når de nødvendige godkendelser er i hus fra konkurrencemyndighederne. »Partnerskabet med Misubishi HC Capital udgør en betydelig milepæl for European Energy. Deres internationale tilstedeværelse og strategiske tankegang er nøglen til at fremme vores virksomheds vækst, særligt med de øgede krav til kapital i denne branche. Denne transaktion vil yderligere udvide vores rolle på markedet for omformning af grøn energi,« siger bestyrelsesformand i European Energy Jens Due Olsen. Ifølge European Energy betyder aktieværdien, at selskabet nu er omkring 28 milliarder kroner værd og dermed Danmarks 19.-største virksomhed målt på markedsværdi. Knud Erik Andersen har tidligere forsøgt at finde en ny minoritetsejer i sin virksomhed. I november 2022 fortalte han til Børsen, at der havde været dialog med flere interesserede, men det blev ikke til mere dengang. Takuji Naruse, der er direktør for den japanske kapitalfonds miljø- og energiforretning, ser »betydeligt vækstpotentiale i European Energy og plads til at skabe synergier«. Mitsubishi HC Capital, der er oprettet i 1971, har investeret i grønne tiltag i Europa og Nordamerika siden 2017.",
        "metadata": {
            "source": "https://www.berlingske.dk/virksomheder/groen-dansk-virksomhed-faar-milliardinsproejtning-fra-japansk-gigant",
            "image_url": "https://berlingske.bmcdn.dk/media/cache/resolve/image_x_large/image/175/1756021/24619297-knud-erik-andersen-slger-nu-ud-af-sit-livsvrk-e.jpg",
            "publication_time": "Fredag d. 19. januar 2024, kl. 07.44",
            "author": "Thomas Breinstrup",
            "related_links": [],
            "attachments": []
        }
    }
}