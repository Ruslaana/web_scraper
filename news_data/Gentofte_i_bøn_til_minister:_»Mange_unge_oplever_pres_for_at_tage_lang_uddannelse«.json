{
    "version": "1.0",
    "document": {
        "id": "https://www_berlingske_dk/metropol/gentofte-i-boen-til-minister-mange-unge-oplever-pres-for-at-tage-lang",
        "title": "Gentofte i bøn til minister: »Mange unge oplever pres for at tage lang uddannelse«",
        "content": "Unge i Gentofte må i dag rejse ud af kommunen, hvis de vil uddanne sig til håndværkere eller pædagoger. Selvom der ligger adskillige ungdomsuddannelser i kommunen, er ingen af dem nemlig erhvervsuddannelser. Men sådan skal det ikke blive ved, håber borgmester Michael Fenger (K), der har rettet en bøn til børne- og undervisningsminister Mattias Tesfaye (S). I Gentofte vil de nemlig have fingrene i en af de nye epx-uddannelser, der er en erhvervs- og professionsrettet gymnasieuddannelse, hvor teoretisk og praktisk undervisning kombineres. For færre unge i Gentofte vælger i dag en erhversrettet ungdomsuddannelse end landsgennemsnittet. Det skal epx-uddannelse ændre på, lyder det fra borgmester Michael Fenger i et brev til ministeren. »Mange unge oplever et forventningspres i forhold til at tage en lang uddannelse. At dørene på epx ikke lukkes for videre uddannelse, hvis man går den vej, vil derfor være en stor motivation for unge i vores nærområde, når de skal vælge ungdomsuddannelse.« Borgmester i Gentofte Michael Fenger (K) vil have en praktisk ungdomsuddannelse til kommunen.Fold sammenLæs mereFoto: Mathias Svold. Der ligger allerede fem almene gymnasier (stx) og en hf-uddannelse i Gentofte Kommune – som også er ganske eftertragtede for unge fra nabokommunerne. »Vores ungdomsuddannelser har hvert år langt flere ansøgere, end de kan optage. Desværre har vi ikke i dag et tilbud til dem, der drømmer om noget andet end en lang videregående uddannelse,« lyder det i en skriftlig kommentar fra borgmester Michael Fenger. Drømmene om flere praktiske uddannelser nord for København falder i god jord hos børne- og ungdomsminister Mattias Tesfaye (S). Ministeren var med til at lancere to omfattende reformer af uddannelsessystemet i starten af oktober, hvor oprettelsen af en epx-uddannelse blev præsenteret. Han mener, at det er »godt set« af Gentoftes borgmester at få flere praktiske uddannelser til kommunen. Undervisningsminister Mattias Tesfaye (S) mener generelt, at der udbydes for få typer af ungdomsuddannelser nord for København.Fold sammenLæs mereFoto: Thomas Lekfeldt. For der mangler generelt et bredere udbud af uddannelser nord for København, mener ministeren. »Lige såvel som der er unge, der interesserer sig for det boglige i Gentofte, så er der også unge, der interesserer sig for noget praktisk. Det er vi ikke gode nok til at tage hensyn til, og det er den ømme tå, borgmesteren peger meget præcis på,« siger minister Mattias Tesfaye (S) og tilføjer: »Og så synes jeg, det er befriende, at det kommer fra en konservativ borgmester i Gentofte. Det er at tage de unges interesser alvorligt.« Mattias Tesfaye (S) vil dog ikke låse sig fast på, at det lige præcis bliver i Gentofte Kommune, at der oprettes en epx-uddannelse. Ministerens håb er dog, at der oprettes mellem 10 og 20 epx-skoler i hovedstadsområdet, både inde i byen, på Amager, Vestegnen og nord for København. Ifølge ministeren skal vi nemlig bevæge os væk fra den »gammeldags« måde at tænke i uddannelsesvalg- og muligheder – hvor almene gymnasier ligger i Gentofte og teknisk skole på Vestegnen, lyder det. »Lige så vigtigt det er, at der er stx i Albertslund, hvor jeg bor, lige så vigtigt er det, at der kan være epx nord for København, så vores børn får en reel valgmulighed, uanset hvilken familie de vokser op i,« siger Mattias Tesfaye (S). Flere og flere af de unge, der i dag vælger en erhvervsfaglig uddannelse har forældre, der har videregående uddannelser. Og selvom man er vokset op i en familie eller i et område, hvor mange har længerevarende uddannelser, skal mulighederne for at få en mere praktisk uddannelse være mere åben for de unge, mener ministeren. »En kommune som Gentofte har virkelig mange akademikere, men deres børn har jo forskellige interesser. Hvis der er nogen, der er interesseret i noget mere praktisk, så bør de jo have epx,« siger ministeren og understreger: »Stereotypen om, at der kun er én uddannelsesvej for unge fra Gentofte er lidt gammeldags.« ",
        "metadata": {
            "source": "https://www.berlingske.dk/metropol/gentofte-i-boen-til-minister-mange-unge-oplever-pres-for-at-tage-lang",
            "image_url": null,
            "publication_time": "Onsdag d. 18. december 2024, kl. 11.14",
            "author": "Marie Bebe",
            "related_links": [],
            "attachments": []
        }
    }
}