{
    "version": "1.0",
    "document": {
        "id": "https://www_berlingske_dk/analyse-og-perspektiv/udenlandske-medier-roser-dansk-coronakurs",
        "title": "Udenlandske medier roser dansk coronakurs",
        "content": "Da det internationale nyhedsbureau Reuters for få dage siden publicerede en artikel om coronakrisen i Danmark, fik overskriften et næsten profetisk tilsnit. Den lød: »Fast in, first out: Denmark leads lockdown exit.« I artiklen – som blandt andet blev trykt i The New York Times –blev det beskrevet, hvordan Danmark har været et af de første lande til at genåbne skoler og børnehaver, uden at virussen er begyndt at sprede sig. Artiklen fra Reuters blev publiceret, inden regeringen og partierne sent onsdag besluttede at åbne endnu mere og bane vej for en yderligere normalisering efter den resolutte nedlukning af samfundet, som statsminister Mette Frederiksen (S) i marts var en af de første regeringschefer til at iværksætte. Scanner man de internationale medier, følger artiklen fra Reuters i slipstrømmen på artikler og analyser fra andre toneangivende udenlandske medier. Ofte har vinklerne været positive: Danmark fremhæves for nedlukningen, der har ført til et lavt antal syge og døde sammenlignet med andre lande. Danmark roses også for de massive hjælpepakker, som på rekordtid blev skruet sammen af regering og embedsværk i samspil med de øvrige partier samt de store arbejdsgiver- og lønmodtagerorganisationer. Omtalen af Danmark havde været endnu større, hvis de centrale ministre havde haft tid til at stille op til interview med internationale journalister, men disse ministre har i flere måneder arbejdet dag og nat på at kunne reagere så godt som muligt på coronakrisen. Kaster man et blik på overskrifterne i de internationale medier, afspejler de faserne i krisehåndteringen: Først dækkede de nedlukningen, som statsministeren iværksatte for at stoppe smittespredningen og forhindre, at sundhedsvæsenet i yderste konsekvens ville kollapse. Dernæst stillede de internationale medier skarpt på hjælpepakkerne, som blev lavet for at mindske antallet af fyringer og konkurser og fastholde et så intakt erhvervsliv som muligt. Og senest har der været fokus på den hurtige genåbning. Tidligt i forløbet var et indslag på CNN med til at lægge linjen for, hvordan flere udenlandske medier har fulgt Danmark. I indslaget blevfinansminister Nicolai Wammen (S) interviewet af stjernereporteren Christiane Amanpour,og han fortalte om, hvordan regeringen med hjælpepakkerne ville forsøge at afbøde coronakrisens konsekvenser for lønmodtagere og virksomheder. I et tweet skrev Christiane Amanpour:  Denmark is being looked to as a model in responding to the economic shock of the coronavirus, guaranteeing workers’ salaries up to 90%. I asked their Finance Minister to explain.“We decided to do something that I believe was very crucial, and that was to go big and go fast.”pic.twitter.com/7ToIGWgjM1 I interviewet argumenterede Wammen for, hvorfor det havde været afgørende at handle stort og hurtigt: »We decided to do something that I believe was very crucial, and that was to go big and go fast,« sagde han. Enkelte medier har direkte fremhævet Danmark som en case til at lære af. Det gælder forThe Atlantic, som blandt andet har bragt interview med danske eksperter og beskæftigelsesminister Peter Hummelgaard Thomsen. Også britiske BBC har løbende bragt nyt fra Danmark, og i nogle af disse artikler har man samlet de initiativer, som er blevet gennemført herhjemme, så resten af verden kan følge med. Senest har BBC bragt en artikel om åbningen af de danske skoler, og iThe Telegraph har den britiske uddannelsesminister, Gawin Williamson, fremhævet Danmark som et bevis på, at det kan lade sig gøre at få børnene sikkert tilbage i skolerne. »Vi kigger selvfølgelig mod lande som Danmark og Holland for at se, hvordan de har gjort det og spejle den tilgang,« sagde Gavin Williamson. Set fra helikopterperspektivet er dækningen interessant. Den placerer ret entydigt Danmark i en kategori af nationer, som får ros, og i den forbindelse er det ikke tilfældigt, at Mette Frederiksen har fået Danmark med i en alliance af lande, som er blevet fremhævet for at reagere hurtigt på krisen, og som i dag udveksler erfaringer om, hvordan de bedst kommer ud af krisen. Den internationale dækning er også interessant i lyset af den kritik, som er kommet fra oppositionen, medier og eksperter herhjemme, som med stigende intensitet har anklaget regeringen for magtfuldkommenhed, lukkethed, overreaktioner og slingrekurs. Hvordan det endelige facit for krisehåndteringen vil se ud, kan ingen sige endnu. Men ser man på de store linjer, er smittespredningen hidtil blevet bekæmpet, og med hjælpepakkerne er der spændt sikkerhedsnet under virksomheder og arbejdspladser, selvom mange er blevet ramt hårdt. I den kommende tid vil det blive afgjort, om genåbningen lykkes – uden ny smittespredning – og om hjælpepakkerne så småt kan rulles tilbage, sådan som de økonomiske vismænd har slået til lyd for i Berlingske. Selvom der stadig er stor usikkerhed om det videre forløb, kan enkelte konklusioner drages. Da regeringen skruede hjælpepakkerne sammen og signalerede, at man var klar til at bruge hundreder af milliarder på at redde virksomheder og job, var det ikke, fordi budgetbisserne i Finansministeriet er blevet blødsødne. Tværtimod var analysen, at den massive hjælp ville være rigtig at gennemføre for ikke at slå store dele af erhvervslivet i stykker og få genskabelsen af job til at tage lang tid på den anden side af krisen.  Samtidig var økonomerne i ministeriet af den overbevisning, at dansk økonomis styrke gav rum til hjælpepakkerne og gjorde det muligt at øge gælden. Mange andre lande har ikke kunnet gøre det samme, for de har et svagt økonomisk udgangspunkt og er tynget af gæld. Netop her ligger en afgørende pointe, som handler om, at vi herhjemme har gennemført en succesrig genopretning af dansk økonomi. Er man tilstrækkelig nørdet, kan mani den nye udgave af Samfundsøkonomien læse et helt tema om Finansministeriet som vagt- og overhund. Her findes et interessant kapitel om de sidste fire årtiers økonomiske genopretning og fremgang. Det er skrevet af Lars Haagen Pedersen, som er afdelingschef i Finansministeriet. Han minder om citatet fra den afgående socialdemokratiske finansminister Knud Heinesen, som i 1979 sagde: »Nogen fremstiller det, som om vi kører på kanten af afgrunden. Det gør vi ikke, men vi har kurs imod den, og vi kan se den.« Fra dette punkt beskriver Lars Haagen Pedersen, hvordan vi har flyttet os fra en situation med høj arbejdsløshed, stort underskud på de offentlige finanser, høj offentlig gæld, uholdbare offentlige finanser, stort betalingsbalanceunderskud og udlandsgæld til en situation i dag, hvor disse problemer »er fjernet eller markant reduceret«. På den anden side af coronakrisen skal regeringen og de politiske partier evne at holde fast i de sunde strukturer i dansk økonomi og gennemføre en grøn omstilling, som ikke svækker økonomien. Og så skal de krydse fingre for udviklingen i resten af verden. Selv hvis vi kommer godt ud af coronakrisen, er vi afhængige af, at det også lykkes i pressede EU-lande lande som for eksempel Frankrig, Spanien og Italien, ligesom kraftværket USA skal tilbage på sporet så hurtigt som muligt.",
        "metadata": {
            "source": "https://www.berlingske.dk/analyse-og-perspektiv/udenlandske-medier-roser-dansk-coronakurs",
            "image_url": "https://berlingske.bmcdn.dk/media/cache/resolve/image_x_large_vertical/image/129/1295890/23427431-.jpg",
            "publication_time": "Fredag d. 22. maj 2020, kl. 07.50",
            "author": "Thomas Larsen",
            "related_links": [],
            "attachments": []
        }
    }
}