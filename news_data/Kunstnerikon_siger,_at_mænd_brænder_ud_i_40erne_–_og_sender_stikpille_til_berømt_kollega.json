{
    "version": "1.0",
    "document": {
        "id": "https://www_berlingske_dk/kunst/kunstnerikon-siger-at-maend-braender-ud-i-40erne-og-sender-stikpille-til",
        "title": "Kunstnerikon siger, at mænd brænder ud i 40erne – og sender stikpille til berømt kollega",
        "content": "Tracey Emin langer ud efter nogle af de kunstnere, som hun brød gennem sammen med. For hun mener nemlig, at mandlige kunstnere såsom den berømte Damien Hirst mister noget af deres kreative kraft, efter at de er fyldt 40. Tracey Emin, der er 61 år gammel, er kendt for kunst, der drejer sig om temaer som køn, seksualitet og identitet. Hun var sammen med blandt andre Damien Hirst en del af gruppen Young British Artists. Og nu mener hun, at han er faldet af på den, siger hun iThe Louis Theroux Podcast, som blandt andreThe Guardianhar citeret. »Damien var en ung kunstner, der startede med en masse selvsikkerhed og en masse overbevisning. Han var som en kraft. Og nu er han det ikke længere,« siger hun i podcasten. Damien Hirst blev i 1990erne vidt berømmet for især sine værker med dyr, der er præserveret i formaldehyd. Her er et af Damien Hirsts værker, »Myth Explored, explained and exploded« udstillet i Gagosian-galleriet i London. Det var dateret til 1993.Fold sammenLæs mereFoto: Justin Tallis/AFP/Ritzau Scanpix. Men de seneste år har succesen været mindre. Og i foråret 2024 ledhans ry et alvorligt knæk. For det kom frem, at blandt andet en haj i tre dele, der var til salg hos Gagosian-galleriet i London, ikke eksisterede før 2017, selvom det skulle være fra 1990erne, kunne The Guardian dokumentere. Hajen – som ikke er præcis den på ovenstående billede – blev solgt for omtrent otte millioner dollar – eller knap 60 millioner kroner – og er udstillet i en luksusbar i Las Vegas. Hirsts talsperson undskyldte sig med, at værket var et konceptuelt værk, som var dateret til perioden, hvor Hirst fandt på konceptet. Tracey Emin siger ifølge The Guardian i podcasten, at mandlige kunstnere generelt topper i 40erne. »Mens kvinder bare bliver ved og ved og ved og ved og ved, som kvinde bliver du ved hele livet, indtil du er gammel.« Hun nævner blandt andre kunstneren Louise Bourgeois, der arbejdede, til hun døde i 2010 som 98-årig, og den abstrakte maler Joan Mitchell, som døde i 1992 som 67-årig. At store mandlige kunstnere er på toppen af deres kreative output i deres 40ere, er måske ikke kun noget, som Tracey Emin synes. For somThe Timestidligere har beskrevet, har forskere udregnet, hvornår 200 af verdens mest berømte kunstnere malede deres mest berømte værker. Undersøgelsen, som så på auktionshuses salg af værker fra kunstnere siden Francisco Goya, viste, at den gennemsnitlige alder, hvor kunstnerne producerede deres mest værdifulde værk, var 42 år. Blandt andre Edgar Degas, Salvador Dali, Edvard Munch og Roy Lichtenstein malede således deres mest værdifulde værk, da de var cirka 42 år gamle. Men overordnet set skabte kunstnerne de mest værdifulde værker, når kunstnerne var nået gennem to tredjedele af deres liv, skrev The Times. Så jo længere man lever, desto senere i livet falder den statistisk set mest kreative periode – målt på priser i hvert fald. Hvad angår Tracey Emin selv, er hun blandt andet kendt for værket fra 1995 »Everyone I Have Ever Slept With 1963–1995«, som var et telt, man kunne gå ind i. Inde i teltet var der navnene på alle dem, hun nogensinde havde været i seng med. Hun har også lavet en række værker med sætningerne i neon, hvoraf et i 2011 var udstillet i David Camerons private lejlighed i Downing Street, da han var premierminister. IfølgeArt Newsskete Tracey Emins hidtil højeste hammerslag i 2014, hvor værket »My Bed« blev solgt for to en halv million pund, hvilket i dagens kurs svarer til 22 millioner danske kroner. Værket er fra 1998, hvor Tracey Emin var 36 år gammel. Det næsthøjeste hammerslag var dog et maleri fra 2022, der blev solgt for 1,9 millioner pund i 2022. Dengang var Emin 59 år gammel. ",
        "metadata": {
            "source": "https://www.berlingske.dk/kunst/kunstnerikon-siger-at-maend-braender-ud-i-40erne-og-sender-stikpille-til",
            "image_url": "https://berlingske.bmcdn.dk/media/cache/resolve/image_x_large/image/184/1847230/24813737-tracey-emin-foran-sin-skulptur-the-mother-i-oslo.jpg",
            "publication_time": "Onsdag d. 16. oktober 2024, kl. 11.08",
            "author": "Joachim Talbro Paulsen",
            "related_links": [],
            "attachments": []
        }
    }
}