{
    "version": "1.0",
    "document": {
        "id": "https://www_berlingske_dk/metropol/mandag-bliver-det-svaerere-at-aflevere-sine-boern-i-bil-ved-fire",
        "title": "Mandag bliver det sværere at aflevere sine børn i bil ved fire københavnske skoler",
        "content": "Mandag starter et nyt skoleår, hvor madpakkerne igen skal smøres, og poderne skal afleveres hver morgen. For mange af hovedstadens børn foregår turen til skole til fods eller på cykel. Men hvis du afleverer guldklumperne i bil, skal du måske være ekstra opmærksom. Fra på mandag er der nemlig indført indkørselsforbud i morgentimerne ved yderligere fire skoler i København. Ved 12 andre skoler er det allerede etableret. Indkørselsforbuddene gælder fra klokken 7.30 til 8.30 og er en del af en løbende indsats fra Københavns Kommune for at gøre turen til skole mere tryg og sikker for byens børn. I 2022 blev der oprettet omkring ti tryghedszoner ved københavnske skoler, der blandt andet indebærer indkørselsforbud. Med tilførslen af tryghedszoner ved yderligere fire skoler er det en udvikling, som teknik- og miljøborgmester Line Barfod glæder sig over. »Det er utroligt vigtigt at sikre, at børn og forældre ikke bare kommer sikkert til skole – men også kan føle sig trygge ved at færdes til fods eller på cykel. For det betyder, at forældrene bliver ved med at lade deres børn gå eller cykle, i stedet for at køre dem i bil,« siger hun i enpressemeddelelseog fortsætter: »Børnene er byens fremtid, og de skal vokse op med en vished om, at det er trygt og sikkert at gå og cykle i København, så de også selv vælger dét frem for bilen.« De nye indkørselsforbud gælder for én skole på Vesterbro og tre i Vanløse: For få år siden foretog Københavns Kommune en screening af alle 130 skoler i København. Her blev det vurderet, at 70 af skolerne havde potentiale til at blive inkluderet i en tryghedszone. Ved en række skoler rundt omkring i byen er zonerne allerede oprettet, og et indkørselsforbud er ligeledes indført. Det gælder for følgende skoler: Over de kommende år er det kommunens ambition at oprette tryghedszoner og indkørselsforbud ved endnuflere skoler, lyder det i pressemeddelelsen. I forbindelse med skolestart laver størstedelen af landets politikredse målrettede indsatser på skoleveje i ugerne 32, 33 og 34. Politiet vil både bruge manuelle kontroller og Automatisk Trafik Kontrol og vil især fokusere på hastighed, sikkerhedsseler, skolepatruljernes arbejde og forældrenes parkering ved aflevering af børnene, lyder det i enpressemeddelelsefra Rigspolitiet. Det er en årlig tradition, som skal sikre tryghed ved skolevejene, fortæller politikommissær ved Fyns Politi Søren Blomgren Wind-Hansen. »Hvert år stopper vi desværre alt for mange bilister, der kører for stærkt, som har glemt at bruge sele på sig selv og deres barn eller børn. De er uopmærksomme eller undlader at respektere diverse forbudsskilte ved skolerne,« siger han. ",
        "metadata": {
            "source": "https://www.berlingske.dk/metropol/mandag-bliver-det-svaerere-at-aflevere-sine-boern-i-bil-ved-fire",
            "image_url": "https://berlingske.bmcdn.dk/media/cache/resolve/image_x_large/image/182/1824567/24768770-udover-nye-indkrselsforbud-vil-politiet-vre-mere.jpg",
            "publication_time": "Mandag d. 12. august 2024, kl. 06.32",
            "author": "Marie Bebe",
            "related_links": [],
            "attachments": []
        }
    }
}