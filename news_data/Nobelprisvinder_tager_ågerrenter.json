{
    "version": "1.0",
    "document": {
        "id": "https://www_berlingske_dk/virksomheder/nobelprisvinder-tager-aagerrenter",
        "title": "Nobelprisvinder tager ågerrenter",
        "content": "En ny dokumentar af den danske dokumentarist Tom Heinemann afslører en helt anden side af mikrokredit end, det nobelpristager Mohammad Yunus og hans bank Grameen Bank forsøger at fremstille i offentligheden. I dokumentaren \"Fanget i Mikrogæld\", der vises på norske NRK i aften, viser Tom Heinemann, at Grameen Bank fører mange fattige kvinder ud i en gældsspiral. Kvinderne betaler omkring 30 procent i renter på lånene, som de allerede skal begynde at betale tilbage efter en uge. I dokumentaren fortæller de fattige om hårde indkrævningsmetoder fra Grameen Bank, skriver NRK på sin hjemmeside. \"Jeg har haft lån i Grameen Bank i 15 år og betalt mine afdrag til tiden. På et tidspunkt fik jeg problemer med tilbagebetalingen. De ansatte i Grameen Bank kom og skældte mig ud. De truede mig med at sælge tagpladerne fra huset. Hvis jeg ikke betalte, ville de kaste mig på gaden. De sagde mange stygge ting til mig. Jeg blev bange og solgte alt hvad jeg ejede og betale afdraget. Huset falder sammen. Det er huller i taget. Jeg har ingen i verden,\" siger Hazera, der er en af de fattige kvinder i dokumentaren.  Muhammad Yunus og Grameen Bank fik Nobels Fredspris i 2006, og begejstringen har været stor for \"De fattiges bank\", som startede med at Yunus i 1976 lånte 27 dollar til 42 kvinder i landsbyen Jobra i Bangladesh. I dag har Grameen Bank næsten 8,5 millioner låntagere - de fleste kvinder - og dermed er flagskibet inden for mikrofinansvirksomheder udbredt over hele kloden. Udaftil fremstiller banken sig selv som en hjælper for verdens fattige, men det anfægtes alvorligt i dokumentaren. \"Folk som af god vilje ønsker at hjælpe et udviklingsland specielt i Skandinavien er - undskyld udtrykket - blevet snydt til at tro, at dette er den idelle løsning på fattigdom,\" siger Ha-Joon Chang fra University of Cambridge. Ifølge NRK har Mohammad Yunus og Grameen Bank ikke ønsket at kommentere kritikken mod dem.",
        "metadata": {
            "source": "https://www.berlingske.dk/virksomheder/nobelprisvinder-tager-aagerrenter",
            "image_url": "https://berlingske.bmcdn.dk/media/cache/resolve/image_x_large/image/33/337487/3351326-mohammad-yunus.jpg",
            "publication_time": "Tirsdag d. 30. november 2010, kl. 10.12",
            "author": "Simon Bendtsen",
            "related_links": [],
            "attachments": []
        }
    }
}