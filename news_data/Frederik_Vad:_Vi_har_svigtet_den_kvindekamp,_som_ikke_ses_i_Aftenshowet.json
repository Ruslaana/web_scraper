{
    "version": "1.0",
    "document": {
        "id": "https://www_berlingske_dk/kommentatorer/frederik-vad-vi-har-svigtet-den-kvindekamp-som-ikke-ses-i",
        "title": "Frederik Vad: Vi har svigtet den kvindekamp, som ikke ses i Aftenshowet",
        "content": "For lidt over en uge siden fremlagde Kommissionen for den glemte kvindekampsin endelige rapportpå et pressemøde. Kommissionen har gennem lang tid arbejdet med at findekonkrete løsninger på det problem, at især mange kvinder i muslimske miljøer møder en voldsom undertrykkelse. De har lavet et grundigt stykke arbejde, som desværre ikke resulterede i særlig stor journalistisk interesse efter præsentationen. Måske fordi nogen havde valgt at lækkehele rapporten til Politikenen håndfuld dage før. Luften gik lidt for hurtigt af ballonen. Men til gengæld vil jeg love, at vi folkevalgte kommer til at tage rapporten meget alvorligt. Allerede nu har Udlændinge- og Integrationsudvalget inviteret kommissionens medlemmer til et møde. Ligesom vi også i regeringspartierne kommer til at dykke ned i de 13 anbefalinger og de endnu flere politiske forslag. For mig at se skal rapporten bruges til at presse på forandring for den kvindekamp, som er for farlig til Aftenshowet og Go’ morgen Danmark, men som er den vigtigste overhovedet. Den handler ikke om muligheden for at tjene flere penge, få lederjob eller slippe for at blive kaldt kønnede ord i pæne aviser. Men om retten til at overleve og/eller udøve sine frihedsrettigheder. Så kan vi næsten ikke komme tættere på, hvad meningen med politik og folkestyre egentlig må være, når alt kommer til alt. Disse kvinder findes i statistikkerne. Vi ved for eksempel, atnæsten halvdelen af alle kvinder på krisecentre i Danmark har anden etnisk baggrund– selvom antallet af kvinder med anden etnisk baggrund i den brede befolkning kun udgør små procenter. Vi ved også, at der i landets hovedstadaldrig er kommet så mange henvendelserfra kvinder med anden etnisk baggrund om, at de er bange for at deres familier vil dræbe dem, som i disse år. Jeg har haft flere af disse kvinder forbi mit kontor. Man tror ikke sine egne ører, når man hører, hvad der foregår i visse islamiske kredse her i landet. Det er ikke bare social udstødelse på et Jehovas Vidne-niveau. Vi taler om kvinder, hvor eksmænd og fædre giver hinanden håndslag på at finde og dræbe dem. Om flugt og frygt som trofaste følgesvende på rejsen rundt i Danmark, hvor risikoen for at møde lokale stikkere er stor. En virkelighed, vi troede, vi havde sagt farvel til i den vestlige verden med slaveriets ophør. Men åbenbart ikke. Det er på tide, at vi gør noget ved det. Og her er kommissionens forslag kærkomne. Alt lige fra bedre oplysning til myndige unge kvinder om deres rettigheder, over bedre uddannelse af fagpersoner til oprydning i anerkendte trossamfunds frihedsfjendtlige skilsmissekontrakter. Men især forslaget om at gøre det muligt for disse udsatte og sårbare kvinder at fravælge en sagsbehandler, de er utrygge ved, er vigtigt. Noget af det, der har gjort størst indtryk på mig, er for eksempel de historier, jeg har hørt fra fagfolk og voldsofre om, hvordan konkrete sagsbehandlere, som har tilhørt samme kulturkreds som en udsat kvinde, har afsløret kvindens skjulested over for familien derhjemme. Det er ikke noget, der sker hver eneste dag og hele tiden – men det finder sted i Danmark i dag. Og det er ikke altid, disse kvinders sikkerhedssituation tages alvorligt af systemet rundt omkring i landet. Her er vi nødt til at sætte ind. Tak til kommissionen for indsatsen. Nu er opgaven at forvandle den oversete, grimme, ubelejlige, besværlige og dybt tragiske kvindekamp til noget handling. Og hvem ved, måske kan vi endda få den ind i Aftenshowet en dag. Frederik Vad er medlem af Folketinget (S) ",
        "metadata": {
            "source": "https://www.berlingske.dk/kommentatorer/frederik-vad-vi-har-svigtet-den-kvindekamp-som-ikke-ses-i",
            "image_url": "https://berlingske.bmcdn.dk/media/cache/resolve/image_x_large/image/188/1886961/24885655-frederik-vad-nomineret-til-fonsmarksprisen-2025.jpg",
            "publication_time": "Fredag d. 07. februar 2025, kl. 07.10",
            "author": "Frederik Vad",
            "related_links": [],
            "attachments": []
        }
    }
}