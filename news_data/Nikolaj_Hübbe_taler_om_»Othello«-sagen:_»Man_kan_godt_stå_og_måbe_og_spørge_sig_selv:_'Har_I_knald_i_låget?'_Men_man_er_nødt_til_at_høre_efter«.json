{
    "version": "1.0",
    "document": {
        "id": "https://www_berlingske_dk/scene/nikolaj-hubbe-taler-om-othello-sagen-man-kan-godt-staa-og-maabe-og-spoerge",
        "title": "Nikolaj Hübbe taler om »Othello«-sagen: »Man kan godt stå og måbe og spørge sig selv: 'Har I knald i låget?' Men man er nødt til at høre efter«",
        "content": "Spørger man balletmester Nikolaj Hübbe om, hvor Den Kongelige Ballet er lige nu, er der ét udtryk, han først og fremmest benytter sig af. »Den befinder sig jo i en brydningstid,« siger han. Vi ved begge, at det, han på sin egen måde bevæger sig henimod, men ikke taler direkte om endnu, er den ballade, der opstod i juni sidste år. Balletten »Othello« af den verdensberømte koreograf John Neumeier var pludselig taget af plakaten. Unge dansere i kompagniet nægtede at danse balletten, fordi de anså en afrikansk dans i forestillingen for at være et udtryk for racemæssige stereotyper. Sekvensen skulle ændres eller fjernes, mente de. Det ville en vred John Neumeier under ingen omstændigheder være med til. Men Nikolaj Hübbe bøjede sig for dansernes krav og tog »Othello« af repertoiret, hvilket har gjort forholdet til Neumeier kompliceret. Nikolaj Hübbe mener, han har ændret sin ledelsesstil. Da han begyndte som balletmester, var han vel meget »høj i hatten« og hård i filten.Fold sammenLæs mereFoto: Søren Bidstrup. Men endnu er det ikke det offentlige slagsmål med John Neumeier, vi taler direkte om under skråvæggene i balletmesterens kontor på Gamle Scene. Balletmesteren er kun nået til at konstatere, at tiderne har ændret sig. Det har han også selv. »Balletmesteren er blevet ældre, og danserne er blevet yngre,« siger han. Med andre ord: Både Nikolaj Hübbe og balletten er en anden, end den var, da han begyndte som balletmester i 2008. Han havde været balletbarn, aspirant, solist og tiljublet solodanser og vendte nu hjem til Det Kongelige Teater efter 17 år som international stjernedanser ved New York City Ballet. Dengang var han 37. Nu er han 55. Den mest iøjnefaldende forskel på dengang og i dag er, at balletten nu rummer 23 forskellige nationaliteter. »Udvortes har den ændret sig i sit look, i sin måde at danse på, « siger Nikolaj Hübbe. »Den generation af dansere, der findes nu, har så kæmpestor en palet i forhold til, hvad de er kapable at gøre rent genremæssigt, i sammenligning med, hvad jeg tror, min generation havde. Det er jo ret vildt, fordi man så også som chef kan lægge repertoire ud fra det,« siger Hübbe og refererer til det, han synes er spændvidden i Det Kongelige Teaters repertoire. Den ene dag danser man Bournonvilles klassiker »Sylfiden«, den næste en helt moderne, mere eksperimenterende, moderne ballet. Foreholder man ham, at balletkritikere har været nervøse for den danske ballets nationale egenart, fordi danske dansere efterhånden er en minoritet i kompagniet, kalder han frygten »provinsiel«. Nikolaj Hübbe medgiver, at »Othello«-sagen fik ham til at vakle. Hvad var det rigtige at gøre?Fold sammenLæs mereFoto: Søren Bidstrup. »Det er jo ikke engang stangkonservativt. Specielt i den verden, vi lever i i dag. Det kan godt være, at nogle i kompagniet har engelske, koreanske eller brasilianske efternavne. Men der er jo masser af danserne, der netop har været her i 15-16 år, og som har gjort karriere her. Publikum har fulgt dem,« siger han. Men når du så siger, at balletten befinder sig i en brydningstid lige nu, hvad mener du så med det? »Der er en masse holdninger, en masse måder at gøre tingene på, som den nye generation kommer med – vi har kun set toppen af isbjerget: Klima, diversitet, inklusion, seksualitet – da da da da,« siger han og slår takten an. »I den forbindelse skal man stå tidligt op.« En masse dagsordener? »Ja. Men det er jo godt. Det er ikke noget nyt, at unge mennesker går ind og rusker i havelågen, vel? Det er kommet for at blive. Det er sindssygt svært nogle gange. Jeg står og er forvirret. 'Kunsten har altid sagt, kunstneren har altid gjort … ' Og på den anden side ser den kunstart, som jeg blev forelsket i, da jeg var fem, for 50 år siden, bare anderledes ud i forbindelse med den almindelige evolution.« Hvordan ser den anderledes ud? »Der er ting, man ikke gør længere, ligesom der er ting, man gør nu, som man sikkert ikke gør om 30-40 år.« Du tænker på repræsentation? I har lavet om i både »Nøddeknækkeren«, hvor der før optrådte nogle stereotype kinesere, og i Karen Blixen-balletten, hvor man før kunne se nogle umælende afrikanere? »Ja. Jeg kan godt blive forvirret. Der er kritiske stemmer, som kommer frem på en anden måde end før, hvilket er noget, jeg skal forholde mig til som balletchef. Men på den anden side kan eller skal man ikke frasige danserne, gruppen, truppen, deres stemme eller deres opfattelse af, hvordan deres verden skal være i dag. Det nye er jo, at det ikke bare er min verden, der gælder. Det er dem, der skal stå der på scenen, og det er dem, der er mediet. Derfor lytter jeg.« Nikolaj Hübbe valgte helt at trække sig fra den hidsige debat om »Othello«. Men han mener stadig, at man sagtens kan spille balletten, trods den sekvens, som teatrets unge dansere mente var præget af racistiske stereotyper.Fold sammenLæs mereFoto: Søren Bidstrup. Er det et oprør, som måske også finder sted i det her hus, ikke kun på grund af en generation, men også fordi det er et internationalt sted med dansere mange steder fra og med forskellig etnicitet? »Lige præcis. Jeg har selv været fortaler for, at vi skulle blande kortene. Så er man også nødt til at tage bestik af, hvem man har med at gøre, og leve efter det.« I forbindelse med »Othello«-sagen gav Nikolaj Hübbe efterfølgende udtryk for, at han i udgangspunktet ikke var enige med de unge dansere i, at den efterhånden berømte scene i »Othello« var racistisk. Hvorfor var du ikke i stand til at sælge dit tankegods til de unge dansere? »Det handlede ikke så meget om at sælge eller ikke sælge. De så på det og sagde: 'Nej tak, det kan vi ikke. Medmindre der bliver lavet om på den.' Nej, hvor var det svært. Jeg vaklede! Men jeg lyttede. De sagde: 'Vi synes sådan her, men vi respekterer, at det er din beslutning i sidste ende.' Beslutningen var svær, men det var den rigtige.« Har du skiftet mening i forhold til »Othello«? »Nej, jeg synes godt, man kan danse den. Specielt, hvis man udvikler den lidt. Men jeg kan godt forstå andre, der ikke kan eller vil danse den. Det respekterer jeg.« Men der må også være grænser for, hvad du som balletmester og chef vil finde dig i? »Jeg har masser af grænser, men det var ikke dem, der blev udfordret her.« Hvad nu, hvis en danser kommer og siger, at hun ikke føler for at danse i en orange kjole i dag? »Undskyld, men man kan ikke forfladige det på den måde. I forhold til »Othello« var det et forbehold, som var dybt forankret i nogle mennesker. Min generation, min årgang og jeg selv har opdraget de her nye talenter og er autoriteter på en masse områder. Men man skal huske, at opdraget går begge veje. Der er nogle ting, den nye generation er autoriteter på. Man kan godt stå og måbe og spørge sig selv: 'Har I knald i låget?' Men man er simpelthen nødt til at høre efter for at kunne se nuancerne og dermed kunne sige fra eller til.« Den Kongelige Ballet er konkurrencebetonet. Men den er nødt til at være en elitesport, mener Nikolaj Hübbe. Ellers er den meningsløs.Fold sammenLæs mereFoto: Søren Bidstrup. Vi taler om, at Det Kongelige Teater netop har opgivet sit faste ensemble, blandt andet fordi en ny tids skuespillere ikke vil finde sig i et system af stjerner og vandbærere. På balletten kommer man ikke udenom, at kunstarten med dens særlige krav til teknisk kunnen og æstetik ikke er demokratisk i en tid, hvor mange kræver egalitet og repræsentation. Hvordan tackler man det i balletten? Kan der godt være vaklen i geledderne på den måde, man oplevede det i »Othello«-sagen? »Benhård disciplin ertondu,tondu,jeté,jeté,tondu,tonduogpirouette.Bum bum bum,« fastslår Nikolaj Hübbe og lader den ene hånd slå takten mod den anden. »Hvis du ingen teknik har, så har du ingenting. Hvordan skulle du ellers kunne få en stemme? Farve og give liv til de drømme og tanker, du har som menneske? Vi skal være sindssygt disciplinerede,« siger Hübbe og forklarer, at ballettens hierarkier er nødvendige. Det er måske nok en konkurrencepræget verden, men den misundelse, man måtte føle over for dygtigere kolleger, er også blandet med beundring og bevidstheden om noget at stræbe efter. Hvad stiller man så op med ballet i en verden, hvor mange mener, man ikke må kritisere eller tale om andres kroppe, men hvor særlige idealer er en forudsætning for kunstarten? »Du skal huske på, at vi som dansere er sindssygt kropsfikserede fra en ung alder. Vi står foran spejlet og hiver og flår i den. Folk, der arbejder på et laboratorium, hvor de sidder og dissekerer fæces, kommer også ud over det. Det er bare hverdag. Helt lokumskoldt: Kroppen er et instrument.« Nikolaj Hübbe medgiver, at han følte sig meget trængt i »Othello-sagen.« Han blev blandt andet kritiseret for ikke at deltage i debatten om den beslutning, han selv havde truffet. Det havde han pligt til som chef i en stor statsinstitution, syntes flere. De klassiske balletter er stadig grundstammen i Den Kongelige Ballets repertoire, mener Nikolaj Hübbe, selv om han også erkender, at repertoiret er blevet bredere.Fold sammenLæs mereFoto: Søren Bidstrup. »Der var ingen af de her journalister, der vidste noget om, hvad der var foregået i virkeligheden – bag kulisserne. Når først sådan en sag ruller, kan du intet stille op: Det er som at stå og råbe på en amerikadamper.« Så du trak dig helt fra debatten? »Ja, jeg meldte mig bare ud af diskussionen,« siger han, mens han fløjter og mimer en tilbagetrækning. »Der er alle mulige hysteriske gisninger og teorier, som florerer. Hvis man så kommer på banen, er der endnu flere, der blander sig og vil besvare de teorier: Så er der pludselig tre mennesker i et panel, der kan udtale sig om det. Til sidst er der ikke længere nogen koks, men godstoget kører stadig.« Jeg kan godt sætte mig ind i, at det ikke var behageligt. Men kan det ikke være livgivende, at der for en gangs skyld var en kulturpolitisk diskussion om balletten? »Jo, jo. Pludselig var der nogle balletdansere, der sagde: Vi har faktisk en stemme. Vi har faktisk noget mellem ørerne. Det var da skønt.« Det Kongelige Teaters ledelse har kun i begrænset omfang meddelt sig i »Othello«-sagen under henvisning til, at der er tale om personalemæssige forhold. Nikolaj Hübbe har antydet, at man ikke kommer til at se en Neumeier-ballet i løbet af de tre år, han selv har tilbage af sin kontrakt. På den baggrundudtalte teatrets bestyrelsesformand, Bertel Haarder, at han gerne så, at konflikten med John Neumeier blev løst. Hvad er situationen nu i forhold til John Neumeier? Er der diplomatisk kontakt? »Jeg kan ikke sige meget andet end: Tja … nu skal der ro på, og så må vi se.« Hvis man nu med rette elsker John Neumeiers balletter »Kameliadamen« og »Romeo og Julie«, får man dem så at se på repertoiret i din tid? »Vi må se. Som de siger på fransk:On verra.« Så det får jeg ikke noget ud af at spørge om, kan jeg konstatere. Lad mig stille dig et andet spørgsmål: Neumeiers balletter har betydet meget for Den Kongelige Ballet – og betydet meget for publikum. Hvordan vil du selv sætte ord på de balletter? »Der er værker af John Neumeier, der er den skønneste kunst. Og situationen er da sindssygt begrædelig. Absolut. Men jeg vil også sige, at der er jo også andre koreografer, andre balletter. Jeg synes ikke, at det er den kunstneriske armod, det er blevet gjort til,« siger han og peger på, at andre koreografer skaber nye, dramatiske helaftensballetter, selv om de ikke er i hus på Kongens Nytorv. Endnu i hvert fald. Nikolaj Hübbe har været balletmester ved Den Kongelige Ballet siden 2008.Fold sammenLæs mereFoto: Søren Bidstrup. »Det kan være, de ikke kan det samme verbatim som Neumeier, men de kan noget af det samme.« Da jeg spørger Nikolaj Hübbe om, hvad han har lært af »Othello«-balladen, holder han en lang pause. Stilhed vibrerer i rummet. Så bryder han tavsheden. »Jeg ventede sgu nok for længe. Med aflysningen. Det gjorde så, at det rent pressemæssigt blev blæst mere op.« Hvad havde det gjort, hvis du havde aflyst før? »Der havde ikke været den kæmpe bevågenhed. Jeg var nok lidt naiv. John (Neumeier.red.) var altid kommet her i huset. Jeg tænkte, at det nok skulle blive rigtig godt, når John forklarede hele baggrunden for dansen og figuren. Og at vi kunne have en dialog.« Nu falder ordene hurtigere. »Jeg ved godt, at det er et mærkeligt billede. Men jeg er lige blevet spurgt, om jeg vil være med i et reality-show, der hedder »Øen VIP«. Jeg har set en enkelt episode. Jeg kunne aldrig, aldrig sætte mine ben på den ø. Og hvis det er sådan, nogle dansere har det, at alt stritter på dem, så går det jo ikke at tvinge dem, selv om jeg på papiret kunne.« Politiken har i en aktindsigt i Det Kongelige Teaters korrespondance belyst, at der også forud for »Othello«-sagen var blevet klaget over Neumeiers ansattes opførsel, men at klagerne aldrig var nået frem til kompagniet i Hamburg. Heller ikke det ønsker Nikolaj Hübbe at kommentere. Nikolaj Hübbe åbner for, at han ikke nødvendigvis fortsætter som balletmester, når de sidste tre år af hans nuværende kontrakt løber ud.Fold sammenLæs mereFoto: Søren Bidstrup. »Det bliver aldrig nuanceret, når det kommer til personalesager og pressen. Politiken stykker noget sammen, men det er jo fragmenter af en virkelighed. Det må jeg lære at leve med, for hensynet til andre er større.« Det er ikke første gang, Nikolaj Hübbe har oplevet, at der var blæst om hans lederskab på Det Kongelige Teater. I en rapport blev balletmesteren i 2011 beskyldt for både kokainmisbrug og voldsom temperamentsudfoldelse. Rapporten blev afvist af teatret, der ellers selv havde bestilt den. Hvordan er du i modvind? »Jeg bliver nok lidt ked af det. Det er ikke første gang, jeg oplever modgang. Men jeg kan mærke, at jeg bliver lidt mere ked af det, end jeg gjorde, da jeg var yngre. Dengang kunne man lige børste det af sig og hoppe videre. Det har jeg sværere ved nu,« siger han og tilføjer: »Jeg er jo en løjerlig brumbasse. Jeg kan godt være sådan lidt: 'Hej, halløj, her kommer jeg.' Jeg er ikke det stille vand med det dybe grund, men jeg tror, at jeg er det brusende vand med den stille grund.« Nu kan man spejle sig lidt i den verserende Jon Stephensen-sag: Gik man bare fem-ti år tilbage i tiden, var der mange koleriske teaterchefer, man kunne lave samme type af historier om, hvad temperamentet angår. Har du selv som balletmester overvejet eller revideret din opførsel? »Ja. Afgjort. Da jeg kom til teatret for 15-16 år siden, var jeg rigtig høj i hatten: 'Du dér er bare pissedoven. Du dér skal bare.' Folk tænkte jo: 'Kan du lige slappe af?' Jeg var arrogant. Men det var meget muligt, at jeg vidste, hvor skabet skulle stå. Du skal også have andre mennesker til at forstå det og give dem glæden ved at gøre det, de skal. Det er pisseligegyldigt, at jeg ved, hvordan de der piruetter skal sidde. Det er danserne, der skal udføre dem. Det er dem, det drejer sig om.« Men der har været en vis licens også her på teatret: Stor kunst skabes via temperamenternes sammenstød. Store kunstnere har licens til at opføre sig dårligt over for mindre ånder? »Ja, ligesom der har været en opfattelse af, at store kunstnere helst skal lide, og hvis der er en lille snert af skizofreni, så er det altså rigtig lækkert. Det er så klichéfyldt. Store kunstnere har personlighed, ja ja. Man kan være bestemt, man kan være krævende. Være meget minutiøs. Men derfor kan man jo godt være sød og rar. Man kan også godt være favnende, generøs, ordentlig og varm. Det tror jeg altså på.« Nikolaj Hübbe har selv været udsat for sin del af dominerende koreografer, instruktører og ballerinaer. Det var bare at slå hælene sammen, bukke og sige javel. »Sådan var jeg balletopdraget,« siger han. »Jeg ved godt, at der er nogle, der mener, at de unge er meget følsomme, måske endda også overfølsomme. Men vi må se i øjnene, at et oprør har ligget nede under det hele i lang tid, fordi mange har haft ubehagelige oplevelser. Men når det så endelig kommer ud, kommer det ud for fuld skrue. Det er der jo ikke noget mærkeligt i. Men mon ikke det finder et leje. Måske dør det hen, for siden at komme igen.« Nikolaj Hübbe vil ikke kommentere spørgsmålet om, hvorvidt der er samtaler i gang mellem Det Kongelige Teater og koreografen John Neumeier.Fold sammenLæs mereFoto: Søren Bidstrup. Jeg har indtryk af, at ledelse – set i det nye lys – spiller en rolle her på teatret. At det er noget, der diskuteres meget i chefgruppen? »Absolut. Der er en meget større involvering i dag. Når balletdanserne siger noget til mig, vil jeg vide mere. Jeg hiver dem ind, jeg spørger dem. Hvad tænker I? Det er en hel andeledes ledelsesfacon end de balletmestre, jeg har haft.« Føler du selv, du er nødt til at afgive autoritet og magt i den nye sammenhæng? »Jeg er kongelig balletmester Nikolaj Hübbe. Men det er jo noget fis, for Gud er død. Autoritet er noget, du skal gøre dig fortjent til. Du skal skabe en tillid. Der skal være pingpong mellem dig og kompagniet. Ordentlig korrespondance. Så kan du opnå den.« Men dusagde i et kort interview med DR, at du følte dig »ufri«? »Det mente jeg sådan set også. Når jeg sidder med en eller anden gammel ballet, jeg programsætter, tænker jeg: 'Det er sgu meget godt.' For eksempel »Othello«, for den sags skyld. Og pludselig bliver der stillet spørgsmål: 'Må vi det? Kan vi det?'« Så det, du siger, er, at du godt kan føle dig lidt ude af takt med tiden? »Ja, man kan godt nemt føle, at man er lidt en onkel morfar, der står herovre. Min niece mener, at jeg er værre end en boomer.« Men du har et ansvar for, hvad det er for nogle historier, der bliver fortalt fra Danmarks nationalscene. Er du nervøs for ikke at have det fulde overblik i forhold til, hvad der foregår i tiden? »Ja, jeg har sgu altid tænkt, at alt, hvad der kommer på scenen, bare er skønt: 'Der er ingen bånd på mig, hej!'« synger han som tegnefilmsfiguren Pinocchio. »Der var ingen snærende bånd. Lige pludselig er det ikke sådan mere. Det kom ret hurtigt. Så må man prøve at forstå det. Og prøve at tale om det.« Men samtidig må du som kunstnerisk leder vel ikke ryste for meget på hånden. Du må vel tro på dig selv og dine valg? »Men hvis jeg ryster på hånden, må jeg jo spørge andre. Tvivlen må komme én til gode. At føle sig ufri og tvivlende er da svært. Men den eneste måde, man kan komme tvivlen til livs på, er ved at vende stenene. Så får man jo på en eller anden måde nogle svar. Og i dette tilfælde kan jeg da mærke, at jo mere jeg taler med den nye generation af dansere om de her ting, des mere synes jeg da også, at jeg på en eller anden måde får skuldrene ned.« »Jeg er ikke det stille vand med det dybe grund, men jeg tror, jeg er det brusende vand med den stille grund,« siger Nikolaj Hübbe om sig selv.Fold sammenLæs mereFoto: Søren Bidstrup. »Jeg ryster måske stadig på hovedet af noget af det, men det er sgu egentlig okay. Det er også i orden at være 55, så længe man har respekten for de mennesker, der er 25 eller 20.« Men Nikolaj Hübbe vil også gerne videre. »På et tidspunkt begynder det også at dæmre: 'Nu kan vi ikke snakke mere om, hvad vi ikke må. Lad os nu se på, hvad det er, vi skal og har lyst til. Hvad kan vi?'« Du indikerede i et interview med DR, at du havde tre år tilbage. Antydede du dermed, at du ikke vil forlænge din kontrakt? »Jeg skal jo ikke blande mig i Kasper Holtens arbejde. Men på det tidspunkt vil jeg have været balletmester i næsten 20 år. Hvis jeg var ham eller bestyrelsesformand for Det Kongelige Teater, ville jeg spørge mig selv om, hvorvidt der så – efter så mange år – ikke burde komme nogle nye boller på suppen? Og det siger jeg ikke, for at man skal nøde mig til at blive eller for at kokettere. Jeg kan blot konstatere, at det er et fremragende job, som jeg nyder at have.« Det er ikke en overvejelse, der er påvirket af det pres, du har været under? »Jo, det kan da godt være. Igen: tvivlen. Det er da rigtigt. Mange troede, udtalelsen var en finke, der lige røg af panden. Men jeg tror, at det var tvivlen i mig, der talte.« Nikolaj Hübbe mener selv, at han har en anden og mere indkluderende ledelsestil end de balletmestre, han selv har haft.Fold sammenLæs mereFoto: Søren Bidstrup. Hvad skal du så lave? »Det ved jeg sgu heller ikke:I’m a one trick pony.Prøv og hør: Jeg har været i denne metier, siden jeg var ni år gammel. Jeg har aldrig stoppet op. Er gået fra det ene til det andet. Jeg har arbejdet hele mit liv. Tjent penge fra jeg var ni år gammel. Tænk engang at lave noget helt andet. Det er ikke, fordi jeg ikke elsker den verden, jeg er i: Jeg elsker teater. Jeg elsker ballet. Jeg spiser det med mælk på om morgenen. Men tænk: Er der en verden uden for Kongens Nytorv? Selvfølgelig er der det.«",
        "metadata": {
            "source": "https://www.berlingske.dk/scene/nikolaj-hubbe-taler-om-othello-sagen-man-kan-godt-staa-og-maabe-og-spoerge",
            "image_url": "https://berlingske.bmcdn.dk/media/cache/resolve/image_x_large/image/165/1658520/24379239-.jpg",
            "publication_time": "Tirsdag d. 21. marts 2023, kl. 20.02",
            "author": "Jakob Steen Olsen",
            "related_links": [],
            "attachments": []
        }
    }
}