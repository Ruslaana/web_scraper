{
    "version": "1.0",
    "document": {
        "id": "https://www_berlingske_dk/internationalt/ann-er-romneys-cheerleader",
        "title": "Ann er Romneys cheerleader",
        "content": "Der er noget All American Girl over 63-årige Ann Romney – for hun ligner simpelthen en drøm fra fortiden: 1,73 meter høj, lysende grønne øjne, smukt blondt hår, næsten altid smilende, mor til fem smukke drenge, bedstemor til 18 børnebørn og hengiven hustru til Mitt Romney, den republikanske præsidentkandidat. »Mitt er enormt romantisk. Jeg er nummer ét i hans liv. Jeg ved godt, at drengene ved, at de er vigtige i hans liv, men jeg centrum i hans univers,« sagde Ann Romney, efterfulgt af sit karakteristiske og afvæbnende grin, da hun torsdag optrådte på »The Rachael Ray Show«, et populært TV-madprogram. Ann (hun kaldes næsten aldrig andet) er en gave for kandidaten Mitt Romney, fordi hun både er i stand til at menneskeliggøre ham over for den brede amerikanske befolkning, og fordi hun formår at tale til en stor del af de ellers skeptiske kvindelige vælgere. Kampagnen udnytter hende derfor maksimalt; og mange ser i dag Romneys forvandling fra en kandidat, der efter at have halset langt bagefter Barack Obama i personlig popularitet, nu pludselig har indhentet ham, som et udslag af hustruens styrke. Hverdagen hos Romney Der er især to områder, Ann hjælper på: Vigtigst var hendes introduktion af sin mand på Republikanernes partikonvent i Tampa i Florida i august: Ikke et øje var tørt, da Ann i dagene op til og også under selve sin egen tale genfortalte hele deres livshistorie – fra deres første stævnemøde, det hurtige bryllup, de første år med (relativt) få penge, Mitts støtte under hendes kamp mod multiple sklerose og brystkræft. Og, ikke mindst, hendes fortælling om, hvordan hendes mand har hjulpet andre, der har været i knæ, og, selvfølgelig, hvor dejlig en mand, hun synes, han er. Næstvigtigst er hendes egen fortælling om sin hverdag, hvor hun dygtigt formår at få i hvert fald mange til at glemme, hvor velhavende hendes mand egentlig er. I det madprogram, hun deltog i forleden, havde et TV-hold fulgt hende, da hun købte ind i Costco, en slags kæmpe Netto, hvor hun for 137,50 dollar (knap 800 kroner) købte snusfornuftigt ind til en familiemiddag med over 30 deltagere. Hovedretten, som hun selv lavede i programmet, var et farsbrød. Desserten var frosne vandbakkelser. Her, hævdede hun, gør hun de fleste indkøb, fordi tilbuddene er så gode. Tilbage til fremtiden Noreen Malone, en noget venstredrejet reporter på The New Republic, et tidsskrift, som bestemt ikke er venligt stemt over for Romney-lejren, anerkender, at Ann er et stort aktiv for hans kampagne. Men i et syrligt portræt af kvinden, slår hun fast, at nogen bør trække tæppet væk under dette skønmaleri af en milliardærhustru: »Fru Romney indkapsler fortidens levevis; det gamle Amerika, hvor folk var velhavende nok til at kunne klare fem børn med kun én indtægt, og fylde deres garage med et par Cadillacs.« Skribenten har slet ikke uret. Ann Romney, som bestemt ikke er den amerikanske kvindebevægelses postergirl, ligner faktisk en rolle, der er taget ud af store hitfilm som »Grease« eller »Tilbage til Fremtiden«, når de portrætterede kvinder fra 1950ernes og 1960ernes Amerika. Hun er både smuk, klog og hengiven over for sin mand og sine børn. Forelskede som 60+ Mitt Romney skjuler aldrig sin fascination af sin hustru. Kandidaten har eksempelvis haft to faste ritualer under de tre afgørende TV-dueller med Obama: Først skriver han »far« på et stykke papir på pulten foran sig – for at huske den styrke, som hans far, der var guvernør i Michigan, havde. Dernæst kigger han ned på Ann, der sidder på første række, gentagne gange under debatten – for at kunne se på hende, om han klarer sig godt nok. Amerikanerne ser ud til at elske historien om Mitt og Ann: Parret, der blev kærester i skolen, og som i dag, hvor de er i tresserne, fortsat ser lige så forelskede ud som dengang. Rigtigt mange vil gerne have en lige så lykkelig familie, som de unægtelig ser ud til at have – ud over sig selv har de fem perfekte sønner allerede givet dem 18 børnebørn tilsammen. Ja, parret hænger faktisk så meget sammen, at Mitt, da han skulle males til det officielle guvernørportræt i Massachusetts, insisterede på, at Ann skulle med på fotoet. Den slags historier, ja, dem giver det sig selv, at Romney-kampagen spreder så bredt de kan. Nu også her på b.dk!",
        "metadata": {
            "source": "https://www.berlingske.dk/internationalt/ann-er-romneys-cheerleader",
            "image_url": "https://berlingske.bmcdn.dk/media/cache/resolve/image_x_large/image/59/595419/5757175-ann.jpg",
            "publication_time": "Mandag d. 29. oktober 2012, kl. 15.05",
            "author": "David Trads",
            "related_links": [],
            "attachments": []
        }
    }
}