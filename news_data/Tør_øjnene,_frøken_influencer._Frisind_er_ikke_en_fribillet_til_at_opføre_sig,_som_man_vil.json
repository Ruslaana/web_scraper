{
    "version": "1.0",
    "document": {
        "id": "https://www_berlingske_dk/kommentatorer/toer-oejnene-froeken-influencer-frisind-er-ikke-en-fribillet-til-at",
        "title": "Tør øjnene, frøken influencer. Frisind er ikke en fribillet til at opføre sig, som man vil",
        "content": "Influenceren Astrid Andersen blev forledenbedt om at tage mere tøj på af Glyptotekets vagt, da hun på eget initiativ tog billeder af sig selv i et instavenligt outfit valgt til lejligheden. Nylonstrømper og shorts i underbuksestørrelse var åbenbart i underkanten for den vagthavende opsynsmand. Men i stedet gik influenceren tårevædet hjem og fortalte sine 30.000 følgere om, hvor ydmygende det var. Må man virkelig ikke klæde sig, som man vil på Glyptoteket? Klagesangen var ledsaget af førnævnte fotos af hende poserende med det billedskønne museum som bagtæppe. Så mon ikke hun trods alt fik det, hun kom for?  A post shared by ASTRID Brynnum ANDERSEN (@astridandersenb) Astrid Andersen fik imidlertid også en anden ting: Nemlig et skræmmende møde med virkeligheden, når den ikke udviser samme anerkendelse, som de digitale fans på influencerens egen platform. Udenfor Instagram og TikTok findes nemlig spilleregler, der ikke er defineret af Astrid Andersen, og hvis man er uvant med at spejle sig i andre end sig selv, kan den slags være en ubehagelig oplevelse. Astrid Andersen fik med sit besøg på Glyptoteket bevæget sig ud på fremmed grund (men dog stadig med fokus på sig selv og egen interesse). Samtidig fik hun forvekslet dansk frisind og rummelighed med en fribillet til at opføre sig som, man vil. Det kan man ikke. Hvad den følsomme influencer nemlig overser er, at hun er gæst. Og når man er gæst, er man ikke den, der bestemmer. Heller ikke om ens underbukseshorts er for korte. Længere er den ikke. Hvad hun også glemmer er, at andre mennesker over årtier har skabt et af byens smukkeste rum og fyldt det med uvurderlige kunstskatte og fortællinger, der kan gøre os alle klogere. Det er en forskningsinstitution, en arbejdsplads og et formidlingshus, der inviterer offentligheden indenfor som gæster og publikum. Det kan kun lade sig gøre, fordi de mennesker, der besøger museet, udviser respekt og opmærksomhed for kunsten, bygningen, de ansatte og de øvrige gæster. Det er dog ikke museernes opgave at stille sig til rådighed som smuk kulisse for tilfældige influenceres fotoshoots, så de kan sælge sig selv på sociale medier. Astrid Andersen lever som mange andre influencere af at promovere tøj, og hun er rigtig god til at finde fotogene omgivelser, der tilfører både swung og ånd til billederne. Det er dog med åndeligheden, som med så meget andet på sociale medier;it’s just for show. Der er absolut nul eftertanke eller sammenhæng mellem motiv og omgivelser. Der er ingen ambitioner med billederne udover den forudsigelige selviscenesættelse, som stikker fuldstændig af, da hun bliver bedt om at tage mere tøj på. Mødet med virkeligheden er så chokerende, at hun går grædende hjem. Det kan måske virke nederen, at museumsvagten passer sit arbejde. Og man kan sagtens diskutere, hvor restriktivt et museum må være, når det handler om påklædning. Men det er nu engang ikke noget, den enkelte gæst får lov at bestemme. Og i dette tilfælde har Glyptoketet sat en grænse over for et menneske, hvis eneste formål med at være på stedet var at snylte på de pæne omgivelser for at promovere sig selv – og i samme anledning sandsynligvis gå i vejen for de gæster, der har løst billet for at se de udstillede værker. Så hvis Astrid Andersen eller andre influencere vil udnytte kulturinstitutionerne, kan de jo foreslå et rigtigt samarbejde og ikke behandle dem som en scene, influencere har ret at optræde på. Museerne er ikke uvant med den slags aftaler. Men så kommer det nok til at handle om stedets kunst, og knap så meget om egoets kluns. Nanna Bernth er er kommunikationsrådgiver ",
        "metadata": {
            "source": "https://www.berlingske.dk/kommentatorer/toer-oejnene-froeken-influencer-frisind-er-ikke-en-fribillet-til-at",
            "image_url": "https://berlingske.bmcdn.dk/media/cache/resolve/image_x_large/image/187/1875149/24864249-nanna-bernth-ikke-frittet.jpg",
            "publication_time": "Mandag d. 06. januar 2025, kl. 11.53",
            "author": "Nanna Bernth",
            "related_links": [],
            "attachments": []
        }
    }
}