{
    "version": "1.0",
    "document": {
        "id": "https://www_berlingske_dk/internationalt/politidrab-paa-sorte-er-nu-saa-normale-at-kun-faa-bliver-rasende",
        "title": "Politidrab på sorte er nu så normale, at kun få bliver rasende",
        "content": "Der er to ulykker i politidrabene på Alton Stirling og Philando Castille. Den ene ulykke er, at amerikanske politibetjente - hvide betjente - på to dage dræber to sorte mænd under omstændigheder, som i bedste fald er suspekte. Den anden ulykke er, at vidner videofilmer drabene og offentliggør de sjælerystende videoer og så … ikke mere. På CNN og andre nyhedssites kører videoerne i en båndsløjfe, de sociale medier deler og gendeler dem, og det amerikanske justitsministerium meddeler, at det nu har indledt en efterforskning af ét af drabene. Men intet altomfattende spytraseri, ingen politikere, som kræver handling med samme gusto, som de kræver skattelettelser, ingen masser i bevægelse, ingen rubicon-stemning af, at nok er saftsuseme nok. Los Angeles stod i flammer, efter betjente i 1991 tævede den sorte Rodney King, Ferguson stod på den anden ende, efter en betjent i 2014 skød og dræbte den sorte Michael Brown, men nu - to år efter Ferguson - er den slags filmede begivenheder tilsyneladende blevet så meget hverdag, at den amerikanske offentlighed betragter dem netop som hverdag. Og den følelse af veldresseret rutine er formentlig det allerfarligste aspekt af det passerede.  Nej, ikke fordi følelsen af rutine er forkert, for politidrab ER rutine. I 2015 var der 990 politidrab, viser en opgørelse fraWashington Post.Og i år har der allerede været 509.The Guardianopgør tallene på en anden måde og når frem til, at der var 1.125. politidrab i 2015 og 561 i år. Det er en stigning i forhold til 2014, som var en stigning i forhold til 2013. Problemet bliver større, ikke mindre, og det går især ud over yngre sorte mænd, viser en talknusning foretaget af den undersøgende journalistiske institutionProPublica. I forhold til befolkningsstørrelse har en yngre sort mand 21 gange så høj risiko for at blive dræbt af politiet som en ditto hvid. Det er ikke bare en statistik, det er et elementært spørgsmål om borgerret, som kommentatoren og aktivisten Kara Brown skriverhos Jezebel. »Slaveri-æraen varede 240 år. Lynching-æraen varede 70 år. Og nu, i 2016, gennemlever det sorte Amerika sin anden borgerretsperiode, hvor vi (…) beder om noget helt elementært, som ofte føles umuligt: At nationen anerkender vores menneskelighed.«  Har hun ret? Er det et spørgsmål om, de hvide betjente på de to videoer konfronterer et problem og ikke ser et menneske, men noget andet og mindre? Berlingske har set videooptagelserne talrige gange, og det er umuligt at tankelæse betjentene, men det er muligt at se konturerne af noget, som er - som sagt - suspekt. I detene tilfældekan man se, at tre hvide betjente konfronterer Alton Stirling foran en tank-kiosk i Baton Rouge i Lousiana. De tvinger ham ned på jorden, han ligger fladt på asfalten med betjentene oven på sig, pludselig råber en betjent, at han har en pistol, og en betjent trækker sin pistol og peger mod Stirlings bryst og affyrer mindst fem skud. Bagefter kan man se, at en betjent fisker en pistol ud af Stirlings baglomme. Stirling trak altså ikke sin pistol, men havde den i lommen.  I detandet tilfældekan man se en live-transmission foretaget af Diamond Reynolds. Hun sidder i en bil og ved siden af hende ligger Philando Castille sammensunket i førersædet. Man kan se betjenten, som fægter med sin pistol gennem bilvinduet. »Jeg sagde til ham, at han ikke skulle række ud efter sin pistol,« råber betjenten. Reynolds svarer respektfuldt, mens hun live-streamer på Facebook: »De bad om hans ID, sir, hans kørekort … Han fortalte Dem, at han havde et våben og en våbentilladelse, men at han kun ville finde sin pung med kørekortet i. Så skød De ham fire gange…« Drabet på Castille fandt sted i St. Paul i Minnesota. Efter den slags videofilmede politidrab følger altid »yderligere et drab, et karakterdrab, på den døde,« sagde TV-værten Larry Wilmore i går, og politiet oplyste hurtigt, at både Stirling og Castille havde pletter på straffeattesten. Men uanset pletterne, uanset hvad og hvornår, fortjente de ikke uden rettergang at »blive henrettet for dem,« fastslog Wilmore. Og de fortjener heller ikke blot at forsvinde i døgnets blah af begivenheder. Det er langt fra idealet om USA, men relativt tæt på virkeligheden i USA. ",
        "metadata": {
            "source": "https://www.berlingske.dk/internationalt/politidrab-paa-sorte-er-nu-saa-normale-at-kun-faa-bliver-rasende",
            "image_url": "https://berlingske.bmcdn.dk/media/cache/resolve/image_x_large/image/14/145356/13939150-louisiana-shooting.jpg",
            "publication_time": "Torsdag d. 07. juli 2016, kl. 21.19",
            "author": "Poul Høi",
            "related_links": [],
            "attachments": []
        }
    }
}