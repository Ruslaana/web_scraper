{
    "version": "1.0",
    "document": {
        "id": "https://www_berlingske_dk/litteratur/5-stjerner-haardtslaaende-madame-nielsen-afslutter-serie-med",
        "title": "5 stjerner: Hårdtslående Madame Nielsen afslutter serie med stillestående uhygge",
        "content": "Madame Nielsener nået til slutningen på sin ambitiøse romankvartet med den gådefulde overskrift »Pentagon smeltet«, og hun sætter sit punktum med eftertryk. »Efter Tiden« er den hårdtslående og i en vis forstand også alt overskyggende titel på firkløverets sidste blad eller bind, der fører læseren direkte ind i ophørets centrum: »For os er der kun denne ene verden/Der nu, dag for dag og i nætterne/Mens vi sover/tager afsked med os og går bort/Og efterlader os i/Dette stille brændende/NU …« Over den personlige historie i»Kendsgerninger«og skildringen af forholdet til næsten i»Min fars død«og via samfundets myldrende virvar og tilløbene til organisation i»Den Højeste Orden & Underverden«er Madam Nielsen nået frem til afslutningens altfortærende nu. Som en slående kontrast til det berlinske storbymylder og den hektiske foretagsomhed omkring Stuttgarter Platz med alle dens tvivlsomme eksistenser og lyssky affærer og som et modstykke til den hektiske nedstigning i storbyens dekadente natteliv og udskejelser i »Den Højeste Orden & Underverden« breder roen sig i »Efter Tiden« – og den gør det direkte kvælende i de næsten menneskeforladte landskaber efter den definitive klimakatastrofe, som grupper af flygtninge drager igennem: »Denne himmelske fred er uhyggelig, synes de, man kan se det i deres blikke, de fleste trækker bare deres vogne ned gennem Storgade og fortsætter videre nordpå, denne velsignede fred er åbenbart det værste af alt, værre end orkanerne, de brændende skove, GLÜHENDE LANDSCHAFTEN, dagene, nætterne, ugerne, årene, alt er så stille, her sker ingenting, ikke tidens ende, men endens tid, som er uden tid, eller tiden er her stadig, som et minde, et genfærd, man kan se den, tiden står stille i træerne, i luften, i vandspejlet, der dagligt synker en usynlig anelse, ingen årstider, ingen år. Hver dag er den samme.« »Med en kamæleonagtig omstillingsevne skifter Madame Nielsen væsen og stil med omgivelserne og gennemfører sin litterære tour-de-force med skiftende højdepunkter i beskrivelserne af dansk provinsbyliv, af storbyen Berlins natteliv eller af det parisiske klosterliv.«Fold sammenLæs mereFoto: Griff. Madame Nielsen maler livet og tidens gang og stort set alle farverne ud af sine landskabsskildringer og naturscenerier: »Blomsterne har lukket deres kroner, de drikker ikke længere lyset, umærkeligt synker farverne ud af dem, farveforladte, blege, næsten gennemsigtige som ånder, – spøgelsesblomster, siger drengen, se! Siger han og peger, spøgelsesrosen, og der, genfærdsliljen og derovre dødstulipanen og zombieklematissen og liggræsset …«. Det dybe sug af stillestående uhygge og fremtidsløshed, Madame Nielsen kalder frem i sine efterkatastrofen-scenerier, er endnu en prøve på den stilistiske brillans, forfatteren fremviser i sin Pentagon-kvartet. Næsten som farverne på en palet skifter stemningen frem igennem værkets fire dele. Fra solid småborgerlig dansk provinsbytryghed til københavnerfestivitas, eller fra gesjæftig tysk travlhed og dekadent natteliv til den kvælende ro og stilhed i et sjællandsk spøgelseslandskab, som har mindelser om egnen omkring Sorø. Med en kamæleonagtig omstillingsevne skifter Madame Nielsen væsen og stil med omgivelserne og gennemfører sin litterære tour-de-force med skiftende højdepunkter i beskrivelserne af dansk provinsbyliv, af storbyen Berlins natteliv eller af det parisiske klosterliv. Med »Efter Tiden« har Madame Nielsen med sikker hånd styret sin romankvartet »Pentagon smeltet« i havn. I stilheden efter katastrofen venter fortsat usikkerheden. Den er på en måde selve hovedtemaet i Madame Nielsens »Pentagon smeltet«. Forfatteren fastholder med mesterlig rystende hånd uafklaretheden og de åbne muligheder og lader værket klinge ud på det maleriske ord »Leichenschmaus«, gravøl. Et passende punktum. Efter Tiden – Pentagon smeltet IVForfatter:Madame Nielsen.Sider:126.Pris:200 kronerForlag:Grif",
        "metadata": {
            "source": "https://www.berlingske.dk/litteratur/5-stjerner-haardtslaaende-madame-nielsen-afslutter-serie-med",
            "image_url": null,
            "publication_time": "Søndag d. 12. marts 2023, kl. 18.21",
            "author": null,
            "related_links": [],
            "attachments": []
        }
    }
}