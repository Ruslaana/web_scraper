{
    "version": "1.0",
    "document": {
        "id": "https://www_berlingske_dk/danmark/i-otte-aar-har-rene-kaempet-for-at-faa-anerkendt-sin-diagnose-efter-turen",
        "title": "I otte år har René kæmpet for at få anerkendt sin diagnose efter turen til Balkan. Men han har stadig ikke fået erstatning",
        "content": "Det har tidligere fremgået af denne artikel, at René Björn Voss gik sin lange tur i 2014 samt at han har en kandidatgrad i psykologi. Det er imidlertid ikke korrekt. Han har studeret psykologi på universitetet, men er ikke blevet kandidat. Efterfølgende oplysninger placerer endvidere turen i 2016.  I marts 2016 er det hele blevet nok for den tidligere Balkan-soldat René Björn Voss. Han pakker en gammel Nokia-telefon, en sovepose og en rygsæk. Så går han. Selvom han er syg, bliver han ikke sygere af at være selvvalgt hjemløs. Når han ikke er hjemme, er livet simpelt, og alle de ting, der gør ham sygere, er der ikke. For derhjemme kommer hans arbejdsskadesag ingen vegne. Når han ikke er der, kan han nøjes med at fokusere på, at det posttraumatiske belastningssyndrom (ptsd) buldrer rundt i kroppen: »Jeg har mareridt og flashbacks fra min udsendelse. Jeg kan ikke få ro eller søvn. Min krop spjætter. Jeg føler ikke, jeg kan være i den. Jeg bliver megaparanoid, og jeg er sikker på, at alle er efter mig.« Først er det meningen, at han skal gå fra Nyborg til Svendborg. »Men da jeg når Svendborg, tænker jeg, at det da i grunden er længe siden, jeg har været på Langeland. Så går jeg rundt om Langeland.« Det tager René tre måneder at nå de 139 kilometer, der er rundt om Langeland. Nogle dage går han kun få kilometer, og mange dage ligger han i soveposen. I årene 2013-2018 var krigsveteranen René Björn Voss så syg af ptsd, at det eneste, der kunne lindre, var at gå ud i skoven i lange perioder. Her skulle han ikke forholde sig til andet end at sørge for brænde, vand og mad. Nogle gange kom hans brødre, som stadig er i Forsvaret, med feltrationer. »Når folk har ptsd, så flygter de, eller også slås de. Jeg flygter. Så når noget går mig på, så tager jeg mine ting og går ud i skoven. Så har alle nok glemt, hvad der er sket, når jeg kommer tilbage efter seks måneder.«Fold sammenLæs mereFoto: Mathias Svold. Da han står i Svendborg igen, beslutter han sig for at gå hele vejen rundt om Fyn. Og så går dagene med at gå mod næste sted, med at sove eller med at ligge i teltet og blive venner med den ptsd, han har haft med hjem fra Bosnien i 1994, men som først begyndte at røre på sig i 2008.  Hver tirsdag, når klokken er otte om aftenen, er telefonen tændt: »Så kan de få, der kender nummeret, ringe. Og hvis jeg ikke magter at tale i telefon, sender jeg en sms om, at jeg stadig er o.k. Jeg ser også, om der ligger nogle beskeder fra dem om, hvad der er sket i verden. Det er den kommunikation, jeg har, når jeg er i skoven.« Sådan går der otte måneder, inden han går hjem igen, da kulden kommer med december 2014. Det går ellers mildest talt godt for René Björn Voss, efter han er kommet hjem fra Bosnien i 1994. Han får job i IT-branchen, har stor bil og sommerhus. Børnene går på privatskole, og med egne ord fakturerer han hver måned for 150.000 til 200.000 kroner. Men pludselig en dag, 15 år efter at han er kommet hjem, går det ikke så godt længere. Mareridtene kommer. Han hører krigslyde. Han får flashbacks og paranoia. »Til at starte med troede jeg, at det måtte være noget, jeg havde set i en film. Det tog lang tid, før jeg forstod, at det var noget, jeg selv havde set, da jeg var udsendt.« Til at starte med er han sikker på, at han har stress. Han har arbejdet meget. I dag kan han godt se det paradoksale i, at han har studeret psykologi, men ikke kunne genkende sine egne tegn på ptsd. En diagnose, han i øvrigt i dag har fået stillet af fire speciallæger. De er også alle uafhængigt af hinanden enige om, at ptsd'en stammer fra hans udsendelse som soldat til Bosnien i 1994.  Da René Björn Voss i 2015 første gang forsøger at få anerkendt hos myndighederne, at hans ptsd er en arbejdsskade, anerkender Arbejdsmarkedets Erhvervssikring, der er den myndighed under ATP, som behandler arbejdsskadesager, at han er diagnosticeret med ptsd, fordi han har været udsendt som soldat. Det skriver de i den første afgørelse om hans arbejdsskadesag. Det skifter, hvilke flashbacks René Björn Voss får. Blandt andet har et terapiforløb hos Forsvarets eget veterancenter, hvor han har skullet genopleve de samme ting igen og igen, gjort nogle hændelser mindre farlige. Men ofte bliver de grimme tanker så afløst af nogle nye.Fold sammenLæs mereFoto: Mathias Svold. Men de kan ikke anerkende, at der er tale om en arbejdsskade. For hans sygdom er opstået for sent. Da han klager over afgørelsen til Ankestyrelsen, vil de også gerne anerkende, at han under sin udsendelse har haft oplevelser, som kan give ham ptsd. Det skriver de selv i deres afgørelse fra 2017.  Alligevel er det stadig ikke lykkedes den tidligere soldat at få netop de to myndigheder, Arbejdsmarkedets Erhvervssikring (AES) og Ankestyrelsen, til at anerkende, at hans sygdom er en arbejdsskade. I dag har hans sag kørt frem og tilbage mellem AES og Ankestyrelsen i otte år, og fire gange har de afvist sagen med forskellige begrundelser. Næste skridt er en retssag. »Det giver ingen mening, at det tager så lang tid. Jeg har været ved at opgive tusinde gange. Og jeg får det dårligere, hver gang jeg får afslag. Første gang jeg fik afslag, gik jeg direkte i skoven,« siger han og tilføjer: »Det gjorde jeg vist også anden gang.« Siden 1991 har cirka 35.000 danske soldater som René været udsendt med Dannebrog på skulderen. Langt de fleste kommer styrkede hjem, og livet fortsætter som hidtil. Men cirka ti procent af de udsendte danske soldater kommer ifølge flere forskningsprojekter hjem med moderat til svær ptsd. Det er en sygdom, som kan opstå, hvis man har oplevet alvorlige katastrofeagtige psykiske belastninger. Det kan for eksempel være ulykker, krig, katastrofer og overgreb. Ptsd kommer blandt andet til udtryk ved, at man kan genopleve den katastrofale hændelse – både når man sover, og når man er vågen. Mange undgår situationer, som minder om traumet. Og de fleste er også mere vagtsomme, så den mindste uventede lyd får dem til at fare sammen. Efter turen rundt om Fyn og Langeland blev René Björn Voss' ture i skoven kortere. De varede 14 dage til tre måneder. Og efter 2018 gik han stort set ikke derud mere, da han fik det bedre. I stedet hjælper han dem, som gør, fortæller han. Han kører mad ud til koordinatpunkter, han får via en Facebook-gruppe. Nogle gange er skovveteranerne der til at tage imod. Andre gange gemmer de sig. Så må man efterlade det, man har med.&nbsp;Fold sammenLæs mereFoto: Mathias Svold. Men selvom man allerede ved, at en stor gruppe udsendte soldater kommer hjem med ar på sjælen, kan mange af dem ikke få anerkendt ptsd som en erhvervssygdom. Det kan man også se i tallene. I 2017 fik 208 veteraner anerkendt hos AES, at deres ptsd skyldtes deres udsendelse. Det svarede til 82 procent. I 2022 var tallet 41, hvilket svarede til 65 procent.  Flere politiske tiltag har ellers skullet sikre, at AES anerkender flere soldaters ptsd-diagnoser som erhvervssygdomme, så veteranerne kan få ret til erstatning for deres skader. I 2014 blev der for eksempel indført en særlov for personer, der har været udsendt i militær tjeneste. Med den skulle det ifølgeAnkestyrelsens hjemmesidevære muligt for tidligere udsendte soldater at få erstatning og godtgørelse, selvom de ikke har dokumentation for, at sygdommen er opstået mindre end seks måneder efter, at de kom hjem – hvilket ellers er et af kravene for, at ptsd kan anerkendes som erhvervssygdom.  Tre år senere, i 2017, måtte daværende beskæftigelsesminister Troels Lund Poulsen konstatere, at der stadig ikke var tilstrækkeligt med veteraner, der fik anerkendt, at de havde fået ptsd på grund af udsendelse. Derfor lancerede han den såkaldte veteranpakke, der skulle sørge for, at veteraner kunne få godkendt ptsd som arbejdsskade, selvom de faldt uden for de kriterier, der normalt gælder ved arbejdsskadesager. Det skulle de blandt andet ved hjælp af ensecond opinionfra endnu en speciallæge. Det betyder, at hvis man har fået afvist sin arbejdsskadesag hos AES, har man ret til at få en ny undersøgelse hos en psykiater med speciale i ptsd. Og lægens diagnose skal så tages med i betragtningen, når de ptsd-ramte soldater får vurderet deres sag på ny hos AES. Men siden da har kun 12 procent af de soldaterveteraner, som har henvendt sig, fået anerkendt, at deres ptsd er en arbejdsskade. I de første fire år af ordningens eksistens fik 22 soldater anerkendt deres ptsd, efter at en ny speciallæge havde tilset dem, mens 157 endegyldigt fik afvist deres sag. I flere af de afslag, Berlingske har set, afvises sagerne med, at AES lægger større vægt på tidligere speciallægeerklæringer, da de er foretaget tættere på den traumatiske hændelse.  Allerede i 2019 blev Troels Lund Poulsen bedt om at forholde sig til, om veteranpakken havde haft den ønskede effekt. Dengang sagde han tilTV 2: »Vores politiske intention var jo, at der var flere veteraner, der fik en mulighed for en second opinion. Og det skulle også i min verden have ført til, at der var flere, der kunne få tilkendt en erstatning. Derfor tager jeg også denne her kritik alvorligt, og vi sætter os nu ned og ser, om vi kan lave nogle forbedrede vilkår.« I samme ombæring sagde han tilJydskeVestkysten, at man ville se på regelgrundlaget for second opinion-ordningen. I dag ligger ansvaret for veteransager i Forsvarsministeriet. Berlingske har bedt ministeriet svare på, hvad der kom ud af det syn, og hvordan det kan være, at man i 2022 endte med at gøre ordningen permanent, hvis man allerede i 2019 mente, at der kunne være noget galt med regelgrundlaget. Det ønsker Forsvarsministeriet ikke at svare på, da der i øjeblikket foregår et analysearbejde af hele veteranområdet i forbindelse med en orientering af Folketinget, der skal foregå i efteråret. René Björn Voss troede, han havde stress. Han kunne simpelthen ikke genkende symptomerne på ptsd, selvom han har læst psykologi på universitetet. »Det tog også noget tid, før jeg anerkendte, at jeg havde flashbacks. Jeg tænkte, at jeg måtte have set det i en film. Det tog lang tid for mig at ville se, hvor dårligt jeg havde det.«Fold sammenLæs mereFoto: Mathias Svold. Der er især tre grunde til, at ptsd-ramte soldater får afvist deres arbejdsskadesag: René Björn Voss har fået afvist sin sag med henvisning til både livsfarekriteriet og tidskriteriet. I januar 2017 får han for eksempel sit første afslag fra AES. De skriver, at hans sygdom er opstået for sent efter udsendelsen til, at den kan anerkendes.  Længere nede i brevet skyldes afslaget, at han har været velfungerende efter udsendelsen.  Han klager til Ankestyrelsen, og fire måneder senere skriver de også, at hans ptsd ikke kan anerkendes som arbejdsskade. Både fordi de ting, han har oplevet, ikke er voldsomme nok, og fordi René Björn Voss er blevet syg for sent.   Men der går noget tid, før han finder ud af det. For hele den sommer bor han i skoven ved Karup. »De første par år, hvor min arbejdsskadesag kørte i systemet, anede jeg ikke, hvad der skete. Jeg boede ude i skoven 14 dage til tre måneder ad gangen. Og der havde jeg ikke adgang til e-Boks. Så det var kun, når jeg var hjemme at vende, at jeg fandt ud af, om der var sket noget,« siger René Björn Voss. For i skoven er der ikke nogen arbejdsskadesag. Der er heller ikke nogen ekskæreste, man har opført sig ringe over for. Og den arbejdsprøvning, som kommunen gerne vil have ham i, findes heller ikke. »Der er tre ting, jeg skal, når jeg lever i skoven. Jeg skal sørge for, at der er brænde nok, at der er vand, og at der er noget at spise. Der går to-tre timer med at sørge for, at der er brænde nok. Det er simpelt at være i.« Da muligheden for at få en second opinion bliver vedtaget, opfordrer Veterancentret i Holstebro René Björn Voss til at søge om at få genoptaget sin sag. Men trods en meget tydelig speciallægeerklæring, hvori man blandt andet kan læse, at René Björn Voss' første symptomer netop er opstået i forlængelse af udsendelsen, at hans sygdom skyldes udsendelsen, og at det er tvivlsomt, om han nogensinde kommer til at arbejde igen, afviser AES, at anerkende hans arbejdsskade. Nu fordi hans sygdom ikke kan skyldes udsendelsen.  Arbejdsmarkedets Erhvervssikring oplyser via deres pressekontor, at for at de kan tildele veteraner erstatning, kræver det, at man kan dokumentere, at arbejdet er skyld i sygdommen. »Der er i disse sager ofte tale om mennesker, der står i en svær situation og har det meget dårligt,« skriver kundedirektør hos AES Lisbet Dyerberg i en e-mail og fortsætter: »AES træffer som første instans afgørelser ud fra lovgivningen og ud fra den praksis, som Ankestyrelsen og domstolene lægger. AES har ingen selvstændig interesse i, om sagerne anerkendes eller afvises.« Derudover oplyser AES' presseafdeling, at når »vi vurderer sagen, ser vi på de samlede lægelige oplysninger i form af speciallægeerklæringer og journaler fra egen læge og hospitaler«. Derudover henviser de til deres hjemmeside. For tiden er det især følelsen af afmagt fra udsendelsen til Bosnien, der fylder for René Björn Voss. Soldaterne fik ikke lov til at køre forsyninger ud til folk, som sultede, fortæller han. De kunne ikke forhindre de stridende parter i borgerkrigen i at skyde på hinanden. I dag spørger han, hvad Danmark fik ud af at være dernede.Fold sammenLæs mereFoto: Mathias Svold. I dag er det afgørende for Rene Björn Voss, at han ikke er noget stakkels menneske. »For det er jeg ikke. Jeg har ptsd, og det har fuldkommen ødelagt mit liv, men jeg lever, og jeg er ikke svært selvmordstruet. Jeg er heller ikke dybt medicineret. Jeg er blevet gode venner med min ptsd.« Han har en førtidspension. Han har en kæreste, og han ser sine børn så meget, som det kan lade sig gøre for ham. Han har ikke længere brug for at tage ud i skoven i halve og hele måneder. Og han har en lejlighed, hvor der ikke kommer nogen på besøg, medmindre han har inviteret dem: »Der kommer kun jehovaer og gadesælgere. Og der er en dørtelefon, jeg kan slukke for, hvis nogen pludselig står dernede og vil ind.« Nu mangler han bare, at Arbejdsmarkedets Erhvervssikring anerkender, at han har ptsd, og at det skyldes, at han i 1994 blev sendt til Bosnien: »De første gange jeg fik afslag, blev jeg rigtig dårlig. Jeg troede sgu, at der var nogen, der ville passe på en, når man havde været udsendt for Danmark,« siger han og understreger, at erstatningen for ham ikke handler om pengene. »Det ville være rart med lidt oven i førtidspensionen. Men det vigtige er, at de anerkender, at vi er kommet til skade i tjenesten. Som tingene er nu, vil Forsvaret jo ikke anerkende, at vi er syge, fordi vi har arbejdet for dem.« Det er jo ikke Forsvaret, men AES, der træffer beslutningen … »Men jeg får jo først min medalje for at være såret i tjeneste og anerkendelse fra Forsvaret for, at jeg er såret i tjeneste, når AES siger det.« Derfor vil han have Folketinget til at regne de danske soldaters menneskelige omkostninger med, når de sender folk i krig: »Det koster fandeme at sende folk i krig. Der er en procentdel der får ptsd, og dem skal der være økonomi til.«",
        "metadata": {
            "source": "https://www.berlingske.dk/danmark/i-otte-aar-har-rene-kaempet-for-at-faa-anerkendt-sin-diagnose-efter-turen",
            "image_url": null,
            "publication_time": "Lørdag d. 26. august 2023, kl. 15.19",
            "author": "Ronja Pilgaard",
            "related_links": [],
            "attachments": []
        }
    }
}