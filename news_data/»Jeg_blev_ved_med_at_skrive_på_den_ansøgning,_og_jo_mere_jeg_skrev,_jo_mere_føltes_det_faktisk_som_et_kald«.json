{
    "version": "1.0",
    "document": {
        "id": "https://www_berlingske_dk/kultur/jeg-blev-ved-med-at-skrive-paa-den-ansoegning-og-jo-mere-jeg-skrev-jo-mere",
        "title": "»Jeg blev ved med at skrive på den ansøgning, og jo mere jeg skrev, jo mere føltes det faktisk som et kald«",
        "content": "Der er måske ikke så mange, der kender navnet Uffe Savery. Men siger man Safri Duo, er de fleste helt med. Slagtøjsduoen fik sit store gennembrud i 2000 med monsterhittet »Played-A-Live (The Bongo Song)«, hvor Uffe Savery og Morten Friis for første gang præsenterede deres helt unikke, nyskabende kombination af klassisk percussion og moderneelectronic-dance-music. Nummeret blev en sand landeplage, og de følgende år gav Safri Duo omkring 1.000 koncerter på den rytmiske scene og indspillede tre album og en stribe singler, som udkom i store dele af verden. Siden da er ganske meget vand løbet i åen for Uffe Savery, bl.a. ni år som chef for symfoniorkestret Copenhagen Phil. Men det er det samme entreprenørskab, den samme nysgerrighed og trang til at søge nye veje i musikken, der dengang kom til udtryk i Safri Duo, han bringer med sig, når han 1. august indtager sit nye job som rektor for Det Kongelige Danske Musikkonservatorium (DKDM). »Da jeg i sin tid blev uddannet, eksisterede entreprenørskab ikke som fag på konservatoriet. Men i min verden eksisterede det, fordi Morten og jeg kastede os over det vanvittige projekt at ville leve af en slagtøjsduo,« siger han. Uffe Savery er klatret til vejrs i det gamle radiotårn, hvorfra der er fantastisk udsigt både til konservatoriets egne bygninger – bl.a. koncertsalen med det nye kobbertag, der endnu ikke er irret grønt – og ind over Københavns tårne.Fold sammenLæs mereFoto: Søren Bidstrup. »Der fandtes intet repertoire for sådan nogle som os, så det måtte vi selv skabe. I dag er entreprenørskab blevet et meget stort fag på konservatoriet, og jeg er overbevist om, at det bliver en stadig vigtigere del af fremtidens musikerliv. Ikke kun for de kunstnere, der skal leve en freelance-tilværelse, som vi gjorde i over 20 år. Der bliver også i høj grad brug for entreprenante musikere i vores symfoniorkestre, musikere, der kommer med kreative evner og idérigdom samt evnen til at forestille sig noget, der ikke eksisterer endnu. Det er nødvendigt, at orkestrene tænker både innovativt og kreativt, hvis de skal blive ved med at være relevante for publikum og vise, at de har en tydelig identitet og legitimitet i samfundet.« Uffe Savery har endnu ikke indtaget rektorkontoret på 3. sal i Vilhelm Lauritzens smukke bygning på Rosenørns Allé, det tidligere radiohus, hvor konservatoriet har haft til huse de seneste 11 år. Så vi mødes i hans lille, knap så herskabelige kontor helt oppe under taget i samme bygning. Copenhagen Phil har siden 2009 haft konservatoriets koncertsal som sin hjemmebane, og bofællesskabet har ført til et nært samarbejde mellem de to institutioner. Set i det lys forekommer det på en måde helt naturligt, at Uffe Savery nu skal afløse Bertel Krarup, der har valgt at stoppe efter 12 år i rektorstolen. Men så enkelt er det alligevel ikke, understreger han.  »Jeg har været utroligt glad for Copenhagen Phil og samarbejdet med musikerne, så jeg var på ingen måde på udkig efter et nyt job. Og jeg var absolut heller ikke sikker på, at jeg kunne få jobbet. Min baggrund og karriere er jo helt anderledes end Bertels, jeg har f.eks. aldrig tidligere ledelsesmæssigt været i uddannelsessektoren – men jeg har undervist på konservatoriet i otte år, fra 1992-2000.« På den anden side er det jo ikke hver dag, en rektorstilling for et musikkonservatorium bliver slået op, tænkte han. Og måske ville orkestret også have godt af en ny chef efter ni år med ham ved roret. Han kunne jo altid lave et udkast til en ansøgning og se, hvordan det føltes. »Jeg mærkede ret hurtigt, at der blev tændt en ild i mig. For det er jo netop fra den platform, som rektor for konservatoriet, jeg vil kunne være med til at skabe fremtidens musikere og præge fremtidens musikliv. Og ikke mindst påvirke fremtidens musikalske fødekæde og musikkens betydning i børns og unges opvækst. Det har konservatoriet også et stort ansvar for,« siger han. »Så jeg blev ved med at skrive på den ansøgning, og jo mere jeg skrev, jo mere føltes det faktisk som et kald.« Uffe Savery har i mange år brugt meditation som opvarmning forud for koncerter, og han glæder sig til at kunne bruge konservatoriets idylliske have til at lade op og skabe mentalt fokus i sin nye hverdag som rektor.Fold sammenLæs mereFoto: Søren Bidstrup. Såvel studerende som ansatte på konservatoriet kan godt forberede sig på, at der bliver gang i den nærmest fra dag ét, når Uffe Savery indtager rektorkontoret.  Sådan var det også, da han i 2010 blev chef for Copenhagen Phil. »Jeg blev ansat 1. august, og i september havde vi vores første workshop med orkestret, hvor vi udviklede en stribe nye tiltag – bl.a. navneforandringen fra Sjællands Symfoniorkester til Copenhagen Phil, flere nye koncertformater og en ny grafisk identitet. Altsammen blev udviklet i en proces med de ansatte i både orkester og administration, og det hele var realiseret inden for et år,« fortæller han. På samme måde er det hans plan løbende at involvere både ansatte og studerende i udviklingsarbejdet for konservatoriet – og det starter ligeledes med et seminar i midten af september.  »Jeg tror på, at både studerende og ansatte har nogle rigtig gode bud på, hvordan vi yderligere kan styrke fremtidens musikere og fremtidens musikliv. Det handler bare om, at man som leder inviterer til at få gang i den kreativitet og den medansvarsfølelse,« siger Uffe Savery. »Jeg har en grundantagelse om, at alle kan andet og mere end det, de er ansat til. For eksempel kom en bratschist i Copenhagen Phil en dag og fortalte mig, at han havde lært sig at lave podcast – så nu har orkestret fået egen podcastkanal, hvor han laver spændende introduktioner til vores koncerter. Vi har også musikere, der er gode til at udvikle nye koncertformater og tilføje væsentlig viden hertil, og i administrationen har vi ligeledes folk med særlige talenter, som de er begyndt at sprudle med. Men det er klart, at skal vi have de talenter i spil, kræver det, at vi skaber et sprog og en kultur, hvor folk føler, at der er plads til, at de kan byde ind.« Når Uffe Savery ser ud over dansk musikliv, er der især to store udfordringer, der springer ham i øjnene. Den ene er den musikalske fødekæde, hvor det især bekymrer ham, at musikundervisningen i folkeskolen gradvist er blevet udfaset, og at musikskolerne kun får fat i ca. syv procent af de unge. Det er et problem, ikke kun fordi det har medført, at rekrutteringsgrundlaget af danske ansøgere til konservatoriet har været dalende gennem en årrække, men i lige så høj grad fordi musik efter hans mening er en uhyre vigtig ingrediens i børns kreative og personlige udvikling. Uffe Savery på koncertsalens store scene. »Vi er ikke kun en uddannelsesinstituion, vi er også en koncertvirksomhed, der skal kunne konkurrere på lige fod med DR Koncerthuset og Det Kongelige Teater,« siger han.Fold sammenLæs mereFoto: Søren Bidstrup. »Jeg kunne godt tænke mig en folkeskole, der havde musik og orkesterspil som en fast del af skemaet. At børn gik i skole med skoletasken over den ene skulder og et instrument over den anden,« siger han. »Ikke fordi de alle skal være musikere, men fordi man gennem arbejdet med et instrument udvikler sin personlighed, sit fokus og sin koncentration. At spille musik er også god træning i f.eks. gruppearbejde og teamspirit, og det styrker den kreativitet og innovation, som det moderne arbejdsmarked i så høj grad efterspørger. Og så synes jeg jo selv, at musik er noget af det mest meningsfulde, vi har her på jordkloden.« Den anden store udfordring er den hast, som både musik- og kulturlivet generelt ændrer sig med i det moderne samfund. »Derfor skal vi som uddannelsesinstitution blive gode til at være proaktive i stedet for reaktive. Vi skal uddanne musikere, der skaber fremtidens musik. Vi skal kunne fornemme, sanse og forudse det fremtidige musiklivs behov og indrette institutionen efter det. Hvis vi bare afventer, at publikum og musiklivet efterspørger noget nyt, og først da begynder at uddanne efter det, er vi allerede bagud. Så er det for sent,« siger han. Hans egne erfaringer fra tiden med Safri Duo taler deres tydelige sprog.  »Dengang i 2000 var der ikke behov i samfundet for en slagstøjsduo – hvis vi spurgte, ville ingen synes det. Men vi skabte jo et behov. Og det er det, den fremtidige musiker skal kunne – finde på noget, som en hel masse mennesker pludselig kan se noget i. Men det kræver den der forestillingsevne og kreativitet, jeg allerede har talt så meget om. Vi skal uddanne musikere, der ikke alene kan agere i et meget uforudsigeligt musikliv, men også være med til at skabe fremtidens musikliv. Det er en udfordring, som konservatoriet allerede er bevidst om og i gang med. Og den udvikling skal vi sætte yderligere turbo på.« Udover selve uddannelsen, som selvfølgelig er det, Uffe Savery kalder »hoveddøren«, vil han også gerne styrke de to andre grundpiller i konservatoriets virke. Dels forskning og kunstnerisk udvikling. Dels konservatoriet som kulturinstitution. »Der forskes allerede i dag rigtig meget i f.eks. kulturvaner og oplevelsesdesign. Men resultaterne kommer i for ringe omfang offentligheden til gavn,« siger han. »Det er ikke nok at forske, det er også vigtigt at formidle hovedpointerne i den forskning, vi bedriver. Det skal styrkes. Og endelig skal vi skærpe konservatoriets profil som kulturinstitution. Vi er ikke kun en uddannelsesinstitution, vi er også en koncertvirksomhed, der skal kunne konkurrere på lige fod med DR Koncerthuset og Det Kongelige Teater. Hvis vi kan styrke den branding af os selv, vil det betyde meget, ikke bare for publikum, det vil også præge både lærernes og de studerendes opfattelse af sig selv som en del af denne institution.« FAKTABag om Uffe SaveryDet særprægede efternavn har 53-årige Uffe Savery fra sin morfar, der var en anset musikpædagog. Han grundlagde blandt andet Danmarks første musikskole i Horsens og senere på Frederiksberg og introducerede musikterapi som behandling af psykisk sygdom. Egentlig hed han Hans August Schumacher, men skiftede som voksen til kunstnernavnet Carl Maria Savery.Uffe Savery var som barn stærkt betaget af trommeslageren Kasper Winding, som blev hans første trommelærer. Fascinationen af den klassiske musik var inspireret af mødet med Stravinskijs “Le Sacre du Printemps” til en koncert i 8. Klasse.Som 11-årig blev Uffe Savery optaget i Tivoli Garden, hvor han mødte Morten Friis. De to var også sammen på konservatoriet, og i 1988 dannede de slagtøjsduoen Safri Duo.De første 12 år havde duoen et primært klassisk repertoire, som de indspillede flere album med, ligesom de gav tæt på 1.000 koncerter i både Danmark og udlandet.I 2000 skiftede de med albummet »Episode II« til den rytmiske scene, hvor de også har givet omkring 1.000 koncerter og stadig giver 15-20 koncerter årligt.Uffe Savery er uddannet solist fra Det Kongelige Danske Musikkonservatorium i 1992. Han har også en diplomuddannelse både som slagtøjsmusiker og i musikpædagogik. 2009-11 tog han desuden en diplomlederuddannelse inden for kunst og kultur.2009 blev han leder af koncertstedet Pumpehuset. Siden 2010 har han været chef for symfoniorkestret Copenhagen Phil.Uffe Savery bor i Valby med sin kæreste, producent i Copenhagen Phil Agnete Skibsted, og hendes to børn. Uffes egne børn, Emil på 26 og Julie på 21, bor i henholdsvis København og Berlin.FOLD UD Det særprægede efternavn har 53-årige Uffe Savery fra sin morfar, der var en anset musikpædagog. Han grundlagde blandt andet Danmarks første musikskole i Horsens og senere på Frederiksberg og introducerede musikterapi som behandling af psykisk sygdom. Egentlig hed han Hans August Schumacher, men skiftede som voksen til kunstnernavnet Carl Maria Savery. Uffe Savery var som barn stærkt betaget af trommeslageren Kasper Winding, som blev hans første trommelærer. Fascinationen af den klassiske musik var inspireret af mødet med Stravinskijs “Le Sacre du Printemps” til en koncert i 8. Klasse. Som 11-årig blev Uffe Savery optaget i Tivoli Garden, hvor han mødte Morten Friis. De to var også sammen på konservatoriet, og i 1988 dannede de slagtøjsduoen Safri Duo. De første 12 år havde duoen et primært klassisk repertoire, som de indspillede flere album med, ligesom de gav tæt på 1.000 koncerter i både Danmark og udlandet. I 2000 skiftede de med albummet »Episode II« til den rytmiske scene, hvor de også har givet omkring 1.000 koncerter og stadig giver 15-20 koncerter årligt. Uffe Savery er uddannet solist fra Det Kongelige Danske Musikkonservatorium i 1992. Han har også en diplomuddannelse både som slagtøjsmusiker og i musikpædagogik. 2009-11 tog han desuden en diplomlederuddannelse inden for kunst og kultur. 2009 blev han leder af koncertstedet Pumpehuset. Siden 2010 har han været chef for symfoniorkestret Copenhagen Phil. Uffe Savery bor i Valby med sin kæreste, producent i Copenhagen Phil Agnete Skibsted, og hendes to børn. Uffes egne børn, Emil på 26 og Julie på 21, bor i henholdsvis København og Berlin. Foto: Søren Bidstrup. ",
        "metadata": {
            "source": "https://www.berlingske.dk/kultur/jeg-blev-ved-med-at-skrive-paa-den-ansoegning-og-jo-mere-jeg-skrev-jo-mere",
            "image_url": "https://berlingske.bmcdn.dk/media/cache/resolve/image_x_large_vertical/image/117/1174511/22984413-slo-uffe-savery.jpg",
            "publication_time": "Mandag d. 29. juli 2019, kl. 21.00",
            "author": "Trine Munk-Petersen",
            "related_links": [],
            "attachments": []
        }
    }
}