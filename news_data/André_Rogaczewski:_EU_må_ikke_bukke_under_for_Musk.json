{
    "version": "1.0",
    "document": {
        "id": "https://www_berlingske_dk/kommentatorer/andre-rogaczewski-eu-maa-ikke-bukke-under-for-musk",
        "title": "André Rogaczewski: EU må ikke bukke under for Musk",
        "content": "Så står vi her igen. Det er ikke længe siden, at jeg selv, blandt mange andre, talte om de demokratiske udfordringer ved, at Elon Musk aktivt og uhæmmet spredte konspirationsteorier og misinformation gennem sin toneangivende digitale platform X. Med ubegrænset kontrol over informationsflowet på X har Elon Musk fået stor indflydelse i de amerikanske samfundsdebatter. Og det har tydeligvis givet ham blod på tanden. Den seneste tid har Musk taget turen over Atlanten for at få indflydelse på en række europæiske demokratier. Han har brugt X til at anklage den britiske premierminister Keir Starmer for at dække over grooming-bander, givet sin offentlige støtte over flere omgange til Italiens premierminister Giorgia Meloni, til at kalde tyske AfD det eneste parti, der kan redde Tyskland, og livestreame en halvanden time lang samtale mellem ham og AfDs nyvalgte kanslerkandidat, Alice Weidel. Senest – og måske mest nært – har han blandet sig i debatten om Grønland og udtrykt ønske om, at de tilslutter sig USA. Musk har naturligvis en række økonomiske interesser i Europa gennem sine mange selskaber. Men den offentlige og meget direkte indblanding er i høj grad også et udtryk for en utilfredshed med EU og den retning, Europa er på vej mod. En retorisk fremgangsmåde, der kan sprede sig blandt magtfulde amerikanere. Senest har Meta-bossen Mark Zuckerberg fulgt i Musks fodspor og varslet, at han agter at fjerne faktatjekkere fra sine platforme. I den forbindelse udtalte han, at EU og de europæiske lande forsøger at censurere og begrænse ytringsfriheden på digitale platforme. Europa og USA deler grundlæggende de samme værdier på dette punkt, og jeg er overbevist om, at vi kæmper for det samme. Derfor ser jeg ikke dette som en værdikamp mellem Europa og USA, men et opgør fra de indflydelsesrige amerikanske techbosser mod EUs reguleringer af platformene. »Musk har naturligvis en række økonomiske interesser i Europa gennem sine mange selskaber. Men den offentlige og meget direkte indblanding er i høj grad også et udtryk for en utilfredshed med EU og den retning, Europa er på vej mod.«Fold sammenLæs mereFoto: Ryan Collerd/AFP/Ritzau Scanpix. På mange måder er jeg enig i, at EUs reguleringer er gået for vidt. Det hæmmer vores vækst og udvikling på afgørende områder som for eksempel ai. Men når det kommer til basale demokratiske principper, om hvordan vi tilgår og deler information mellem hinanden, skal vi være klare i spyttet. EU skal på vegne af et samlet Europa sikre, at de digitale platforme ikke bruger manipulerende algoritmer til at sprede misinformation eller skævvrider de demokratiske processer ved bevidst at fremhæve visse politiske overbevisninger over andre. EU-kommissionens håndtering af Musks brug af X som politisk værktøj bliver en afgørende test af EUs reelle styrke. For selvom det på papiret er et opgør mellem EU og platformen X, er det i virkeligheden en direkte konfrontation mellem EU og verdens rigeste mand. Min bøn til EU er at stå fast og kæmpe imod. Det er en principiel og ideologisk kamp om, hvordan vi driver vores europæiske demokratier. En kamp, som kan afgøre, hvordan fremtidens Europa ser ud. Den beslutning tilhører os europæere, og selvom vi deler meget med USA som vores nærmeste allieret, skal udefrakommende aktører ikke blande sig. For kommer vi svækket ud af opgøret med Musk eller viser klare svaghedstegn i vores demokratiske fundament, vil de sidde i Teheran, Beijing, Pyongyang og Moskva og gnide sig i hænderne over deres egne muligheder for indblanding i Europa. André Rogaczewski er ceo for Netcompany, formand for Teknologipagtrådet og formand for DI Digital ",
        "metadata": {
            "source": "https://www.berlingske.dk/kommentatorer/andre-rogaczewski-eu-maa-ikke-bukke-under-for-musk",
            "image_url": "https://berlingske.bmcdn.dk/media/cache/resolve/image_x_large/image/187/1878653/24870620-ceo-for-netcompany-andr-rogaczewski.jpg",
            "publication_time": "Fredag d. 17. januar 2025, kl. 13.27",
            "author": "André Rogaczewski",
            "related_links": [],
            "attachments": []
        }
    }
}