{
    "version": "1.0",
    "document": {
        "id": "https://www_berlingske_dk/ledere/berlingske-mener-moderaterne-er-det-skroebelige-midtpunkt-i-en-svag",
        "title": "Berlingske mener: Moderaterne er det skrøbelige midtpunkt i en svag regering",
        "content": "Da Lars Løkke Rasmussen midt under valgkampen i 2019 lancerede sin idé om en regering hen over midten, blev han mødt med vantro og hovedrysten. Ideen blev ikke rigtig taget seriøst – heller ikke selvom den ikke bare faldt som en tilfældig bemærkning, men blev båret frem af en hel bog. Befrielsens øjeblik lod da også vente på sig. Men ved næste folketingsvalg i 2022 blev kommentatorernes hovedrysten gjort til skamme: Vi fik den midterregering, som Løkke havde udtænkt, og dét parti, han i mellemtiden havde stiftet – Moderaterne – kom med sin lilla kulør til at udgøre midten af midterregeringen. På paradoksal vis har Løkke altså sejret, selvom hans parti samtidig befinder sig i en krise så dyb, at der ikke synes nogen vej op. Moderaterne er blevet det skrøbelige midtpunkt i en svag regering, og fra et borgerligt synspunkt er det faktisk sært betryggende: Ja, mange vælgere var i princippet tiltrukket af tanken om en teknokratisk midterregering, men når det kommer til stykket, er der ikke mange stemmer i en opportunistisk partistiftelse og total mangel på politisk retning. Hver især er Moderaternes problemer velkendte, men kigger man på dem samlet, overrasker billedet alligevel med sin voldsomhed. For det første er partiets meningsmålinger støt og roligt faldende: Den seneste Gallup-måling på sølle3,7 procent af stemmerneer den dårligste siden folketingsvalget. Også hvis man ser på SVM-regeringen under ét,er tallene dystre. For det andet er Lars Løkke ikke bareregeringens mest upopulære minister– han er længder foran alle andre i denne lidet flatterende disciplin. Partiets andre ministre klarer sig bestemt heller ikke godt: Man skal helt ned på en tiendeplads på SVM-regeringens popularitetsliste for at finde den første minister fra Moderaterne. For det tredje er de fleste af partiets ministre stadig helt ukendte.59 procent af vælgernekender hverken ældreminister Mette Kierkgaard eller digitaliseringsminister Caroline Stage Olsen. For det fjerde har Moderaterne en utrolig svag partiorganisation. Sådan én tager lang tid at bygge op, så det er på sin vis ikke overraskende. Alligevel afslører de voldsomme historier om arbejdsmiljøet i partiet, at netop denne nye partiorganisation er særligt svag. For det femte har Moderaterne ikke bare haft virkelig mange dårlige sager blandt deres folketingsmedlemmer – partiet har også svært ved at ryste sagerne af sig. Ja, faktisk kommer vi til at høre endnu mere til det i den kommende tid:Der er hele to bøger på vej om partiets indre liv, og den ene er skrevet af netop et af de udstødte folketingsmedlemmer, partimedstifter Jeppe Søe. For det sjette skaber partiets topfolk også selv den ene dårlige sag efter den anden. Lars Løkke bliver beskyldt forfrås med flyrejser, klimaminister Lars Aagaard har netop måttet sande, atingen selskaber vil byde på regeringens ellers stort anlagte havvindmølleprojekt, og digitaliseringsminister Caroline Stage Olsen harskubbet samtlige oppositionspartier fra sigunder forhandlingerne om regeringens strategi for kunstig intelligens. Bag det hele lurer overfladiskheden. Moderaterne har ikke formået at sætte en egentlig retning, og det er til syvende og sidst partiets største problem: Der er ingen vigtig og meningsfuld politik til at opveje de mange dårlige sager. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-moderaterne-er-det-skroebelige-midtpunkt-i-en-svag",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869987/24854846-pressemde-i-spejlsalen-om-sundhed-tt-p-dig-s.jpg",
            "publication_time": "Torsdag d. 19. december 2024, kl. 16.32",
            "author": null,
            "related_links": [],
            "attachments": []
        }
    }
}