{
    "version": "1.0",
    "document": {
        "id": "https://www_berlingske_dk/business/business-overblik-elon-musk-saelger-ud-af-sine-tesla-aktier",
        "title": "Business-overblik: Elon Musk sælger ud af sine Tesla-aktier",
        "content": "Godmorgen, og velkommen til det hurtige overblik over dagens vigtigste erhvervshistorier. Læs blandt andet om, at Jesper »Kasi« Nielsens sidste to selskaber nu sendes til tvangsopløsning, at opsvinget har udløst en rekordlønfest for højtuddannede, at boligejere og virksomheder i oktober fik det laveste antal lånetilbud i tre år, og at Tesla-stifter og -topchef Elon Musk nu sælger ud af sine Tesla-aktier. De sidste to danske selskaber med tilknytning til Jesper Nielsen, også kendt som Kasi-Jesper, er sendt til tvangsopløsning.Det skriver Finans. Det er sket, fordi det ene selskab mangler en direktion, og det andet ikke har indsendt det lovpligtige årsregnskab. Ejerne har tre måneder til at bringe forholdene i orden, og herefter bliver selskaberne tvangslukket. Det ene selskab hedder Shop Solutions. Ifølge CVR-registeret ejer Jesper Nielsens svoger, Søren Colding, 67 procent af selskabet. Jesper Nielsen har været administrerende direktør i det selskab fra august til oktober i år. og selskabet står opført til at have drevet handelsvirksomhed. Det andet selskab er stiftet og ejet af Jesper Nielsen selv. Det har han blandt andet brugt til at drive ejendomsmæglervirksomhed på Mallorca. De to tvangsopløsninger kommer efter en lang stribe omtalte episoder for erhvervsmanden. Både han selv og en lang række af hans selskaber er blevet erklæret konkurs.  Tesla-stifter Elon Musk har solgt for første gang siden 2016 solgt aktier i elbilproducenten. Salget kommer, efter at Twitter-følgere stemte ja til et aktiesalg henover weekenden. Det skriver flere medier,blandt andet CNBC. Elon Musk oprettede afstemningen blandt sine 62,7 millioner følgere på Twitter lørdag som en reaktion på et forslag fra Demokraterne i USAs Senat om en særlig milliardærskat. Afstemningen fik 3,5 millioner følgere til at stemme – 58 procent gik ind for at sælge. Musk har sagt, at han vil følge resultatet af afstemningen. Musk har solgt aktierne over tre gange i løbet af denne uge. Vil du have dagens vigtigste historier direkte i ørerne, så lyt til Morgenposten – Berlingskes nyhedsoverblik:   Erhvervslivets appetit på veluddannet arbejdskraft når nye højder og trækker ifølge tal fra akademikerforbundet DM de nyuddannedes lønstigninger markant i vejret. Det skriver Berlingske. Nyuddannede medlemmer af DM (tidligere Dansk Magisterforening) i det private erhvervsliv har oplevet en gennemsnitlig lønstigning på 11 procent i 2021, og for alle privatansatte medlemmer af DM har lønstigningen i 2021 været den højeste siden 2009. Fagforbundene Djøf og IDA oplever tilsvarende pres på arbejdsmarkedet for højtuddannede. Ifølge vicedirektør Steen Nielsen i Dansk Industri er der især mangel på ingeniører og andre inden for naturvidenskabelige fag. Nye tal fra Akademikerne viser, at ledigheden blandt nyuddannede akademikere en måned efter endt uddannelse er faldet med ti procent siden 2020 og nu ligger på 32 procent, det laveste niveau i ti år. Boligejere og virksomheder fik i oktober 23.144 lånetilbud fra realkreditinstitutterne. Det betyder, at antallet af lånetilbud er på det laveste niveau i tre år. Vi skal altså tilbage til oktober 2018 for at finde et lavere niveau. Det viser tal fra Finans Danmark. »Det vidner om det vadested, vi står i med renterne i øjeblikket, hvor der ikke er åbnet for de store konverteringssluser, som virkelig kan sætte fut under antallet af lånetilbud,« skriver Brian Friis Helmer, privatøkonom i Arbejdernes Landsbank, i en kommentar til tallene. Af de 23.144 lånetilbud er de 6.992 afgivet til boligkøb. »Det lavere niveau for antallet af lånetilbud, som store dele af 2021 har budt på, forventer vi vil fortsætte i den kommende tid. Renteniveauet inviterer ikke til store op- og nedkonverteringsrunder, og en del af luften af gået af ballonen på boligmarkedet,« hedder det videre fra Brian Friis Helmer. Her er, hvad chefstrateg Andreas Østerheden fra Nordea har fokus på i dag: Aktier – indeks og udvikling i procent USA – lukkekurser onsdag: Asien – indeks torsdag kl. 06.50:",
        "metadata": {
            "source": "https://www.berlingske.dk/business/business-overblik-elon-musk-saelger-ud-af-sine-tesla-aktier",
            "image_url": "https://berlingske.bmcdn.dk/media/cache/resolve/image_x_large/image/148/1484512/23921388-pix-elon-musk.jpg",
            "publication_time": "Torsdag d. 11. november 2021, kl. 08.01",
            "author": "Lasse Friis",
            "related_links": [],
            "attachments": []
        }
    }
}