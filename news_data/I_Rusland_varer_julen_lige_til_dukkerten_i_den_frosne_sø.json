{
    "version": "1.0",
    "document": {
        "id": "https://www_berlingske_dk/internationalt/i-rusland-varer-julen-lige-til-dukkerten-i-den-frosne-soe",
        "title": "I Rusland varer julen lige til dukkerten i den frosne sø",
        "content": "Først et rejsetip. Hvis du på dette golde tidspunkt af året slet ikke har fået nok af juleknas og nytårskalas, så er der gyldne muligheder mod øst. Her varer juleferien nemlig længe. Så længe, at du kan nå at fejre nytårsfest én gang til, hvis du rubber neglene. Det vender vi tilbage til. For først skal der lyde en advarsel til dem, der får udslæt ved tanken om mere julelys og fyrværkeri: Det er ikke lige nu, du skal pakke pelsfrakken til et besøg i Moskva. Her slider Jingle Bells og Mariah Carey stadig på øregangene, når du køber ind i supermarkedet. Der hænger blinkende neonlysekroner i lygtepælene på Tverskajagaden, juletræer troner på hver en plads i byen, og ingen kunne drømme om at pille dem ned før om tidligst en uge. For mens du, kære læser, bladrer i den første søndagsavis i januar, er det juledag i Rusland.  Og hvordan hænger det nu sammen? Et harmonikasammenstød mellem tidsregninger, lyder det enkle svar. Den ortodokse jul falder to uger senere end den katolske og protestantiske, fordi kirker i så forskellige lande som Georgien, Grækenland, Ukraine, Etiopien og Rusland følger den ældre julianske kalender frem for vores gregorianske. De holder altså også juledag 25. december, men den dato falder i den ortodokse kalender på resten af verdens 7. januar. Så langt så godt. Men vi har stadig ikke løst gåden om den sejlivede russiske juleferie, der i virkeligheden er en nytårsferie. For spørger du den nærmeste russer på din vej, vil han eller hun forklare dig, at det slet ikke er et juletræ, der svajer dér midt på torvet. Det er et nytårstræ, og julemanden hedder i øvrigt ikke julemanden (eller Santa Claus for den sags skyld) men Fader Frost, og han er nærmere en nytårsmand. Forvirret? Sådan har det været siden årene efter revolutionen i 1917, da sovjetkommunisterne for alvor begyndte at udradere de religiøse fejringer. Nytåret blev forfremmet til årets store familiefest som en ny sekulær ramme om træ og gavegivning, der tidligere tilhørte den ortodokse jul. Under sovjetdiktatoren Josef Stalin blev den oldslaviske fortælling om Fader Frost og dertil hans hjælpsomme barnebarn, Snegurotjka, kanoniseret som Ruslands svar på julemanden, undskyld, nytårsmanden.  Og sådan er det den dag i dag. Bortset fra at også fyrværkeri og en midnatstale af præsidenten er blevet tilsat denne Greatest Hits-parade af fusionerede højtider. I Rusland er det altså nytåret, børnene tæller ned til, og nytårsfilm, der hvert år har premiere, når Ruslands svar på Casper Christensen, Ivan Urgant, klovner rundt i den seneste udgave af filmserien »Nytårstræet«. Først efter nytår kommer julen, som altså er i dag. Julen er til gengæld barberet ind til en mere religiøs fejring, hvor troende går i kirke, og de fleste andre enten nøjes med et par traditionelle juleretter med familien eller bare holder januarfri. Begyndelsen af årets første måned er Ruslands uden sammenligning længste helligdagsstræk. Den varer i hele ti dage til og med 8. januar. Det er så lang tid, at Ruslands embedslæge har opfordret til at korte den ned af hensyn til alkoholforbrug og den almindelige familiefred.  Til gengæld kan man fornøje sig med både tro og overtro i rigelige mængder i ferie­tiden. Russiske netaviser spår om det nye år, herunder hvordan ugifte kan få et trolde­glimt af deres fremtidige ægtefælle ved hjælp af spejle og stearinlys, og hvordan det kinesiske »hundens år« vil påvirke din bankbog. En af mine overboer har været så betænksom at hænge et guldindrammet portræt af en kinesisk hund op i vores opgang, hvor den givetvis bringer lykke til hele karréen. Men nu lovede jeg jo en nytårsfejring nummer to i januar, og hvor passer den så ind i kludetæppet af russiske højtider? Her er tale om endnu en gave fra de ikke-synkroniserede tidsregningers overdrev. Ligesom den ortodokse jul fejres med to ugers forsinkelse, blev også nytåret tidligere markeret fjorten dage senere. Derfor findes der i dag en uofficiel helligdag med det uforlignelige navn »gamle nytår«.  Den fejres 13. januar, og det kan du sagtens nå, hvis du stadig er sulten efter højtider med champagne. I så fald vil jeg anbefale at blive til 19. januar, for der bliver det rigtig sjovt. Det er Ruslands svar på helligtre­kongersdag, og denne aften flokkes vinterbadere om søer og floder for at hoppe i en våge i isen og vaske årets synder af sig. Det kan der være god brug for efter alle de fester. Simon Kruse er Berlingskes korrespondent i Rusland.",
        "metadata": {
            "source": "https://www.berlingske.dk/internationalt/i-rusland-varer-julen-lige-til-dukkerten-i-den-frosne-soe",
            "image_url": "https://berlingske.bmcdn.dk/media/cache/resolve/image_x_large/image/6/63711/19644027-new-yearrussia-01.jpg",
            "publication_time": "Lørdag d. 06. januar 2018, kl. 22.00",
            "author": "Simon Kruse",
            "related_links": [],
            "attachments": []
        }
    }
}