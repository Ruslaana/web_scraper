{
    "version": "1.0",
    "document": {
        "id": "https://www_berlingske_dk/internationalt/tyrkisk-militaer-bombarderer-islamisk-stat-naer-aleppo",
        "title": "Tyrkisk militær bombarderer Islamisk Stat nær Aleppo",
        "content": "Istanbul: Det tyrkiske militær har dræbt mindst 28 medlemmer af Islamisk Stat ved et granatbombardement af jihadisternes stillinger nord for den syriske by Aleppo. Det oplyser den tyrkiske nyhedskanal CNN Turk. Ved angrebet, der fandt sted søndag, blev Islamisk Stats stillinger bombarderet 58 steder, oplyser CNN Turk. Tusinder af civile er på flugt fra Islamisk Stats offensiv i det nordlige Syrien mod oprørere, der ikke er jihadister - det vil sige navnlig kurdere. Offensiven er rettet mod byerne Marea og Azaz. Den kan medføre, at Islamisk Stat får kontrol over et område, der slutter op til den kurdiske enklave Afrin. - Mindst 29 civile er dræbt, siden Islamisk Stat indledte angrebet tidligt fredag, siger overvågningsgruppen Syriens Observatorium for Menneskerettigheder. En kurdisk-arabisk alliance indledte i sidste uge en større offensiv mod Islamisk Stat nord for bevægelsens hovedkvarter i byen Raqqa. Amerikanske specialsoldater deltager i offensiven. Den amerikanskledede alliance har udført over 150 luftangreb mod IS i det nordlige Syrien, siden offensiven blev lanceret. Over 6000 civile - de fleste kvinder og børn - er flygtet til landområderne i Aleppo-provinsen fra blandt andet byen Marea /ritzau/Reuters",
        "metadata": {
            "source": "https://www.berlingske.dk/internationalt/tyrkisk-militaer-bombarderer-islamisk-stat-naer-aleppo",
            "image_url": "https://berlingske.bmcdn.dk/media/cache/resolve/image_x_large/image/18/184343/13489794-mideast-crisissyria.jpg",
            "publication_time": "Mandag d. 30. maj 2016, kl. 08.25",
            "author": null,
            "related_links": [],
            "attachments": []
        }
    }
}