{
    "version": "1.0",
    "document": {
        "id": "https://www_berlingske_dk/sport/udlejet-fcmer-straffes-for-brud-for-bettingregler",
        "title": "Udlejet FCM'er straffes for brud for bettingregler",
        "content": "Den udlejede FC Midtjylland-spiller Rasmus Nicolaisen, der nu tørner ud for Portsmouth, er blevet straffet af Englands Fodboldforbund (FA) for brud på bettingregler. Det skriver Portsmouth på sin hjemmeside. Rasmus Nicolaisen skal betale en bøde på 2500 pund - svarende til knap 22.000 kroner - for at bette på 53 fodboldkampe i november sidste år. Den 24-årige forsvarsspiller har ikke spillet på egne kampe, men i England er der nultolerance med hensyn til at spille på fodboldkampe, hvilket Nicolaisen ifølge klubben ikke var bekendt med. »Portsmouth FC tror på, at spilleren handlede i god tro, og det var et resultat af en misforståelse omkring de forskellige regler i England og Danmark. Rasmus har været professionel i alle aspekter, siden sin ankomst til Fratton Park sidste sommer,« skriver Portsmouth. Nicolaisen debuterede for FCM i Superligaen i 2017 og har spillet 42 ligakampe for midtjyderne. Han har kontrakt med FCM frem til sommeren 2023. Han er lejet ud til Portsmouth i en enkelt sæson. /ritzau/",
        "metadata": {
            "source": "https://www.berlingske.dk/sport/udlejet-fcmer-straffes-for-brud-for-bettingregler",
            "image_url": "https://berlingske.bmcdn.dk/media/cache/resolve/image_x_large/image/140/1405956/23705494-superliga-brndby-if---fc-mid.jpeg",
            "publication_time": "Tirsdag d. 30. marts 2021, kl. 10.50",
            "author": null,
            "related_links": [],
            "attachments": []
        }
    }
}