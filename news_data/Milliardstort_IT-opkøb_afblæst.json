{
    "version": "1.0",
    "document": {
        "id": "https://www_berlingske_dk/virksomheder/milliardstort-it-opkoeb-afblaest",
        "title": "Milliardstort IT-opkøb afblæst",
        "content": "Et stort anlagt milliardopkøb blev søndag aflyst, da bestyrelsen for den schweiziske storproducent af computermus, tastaturer og netkameraer, Logitech, skrottede planen om at købe den amerikanske høretelefonproducent Plantronics. Kilder siger til nyhedsbureauet Reuters, at der var lagt op til en overtagelse på mere end tre milliarder dollars, hvilket ville have været Logitechs til dato største opkøb. Nyheden om forhandlingerne slap ud fredag, og søndag bekræftede de to selskaber dem men sagde, at handelen ikke blev til noget. Ifølge Plantronics havde Logitech henvendt sig med henblik på en mulig overtagelse, og de to selskaber indledte drøftelserne. Både Logitech og Plantronics bliver presset af, at nye spillere rykker ind på deres område. Senest er blandt andet IT-giganter som Microsoft og Google selv begyndt at producere hardware. Plantronics var fredag omkring to milliarder dollars værd. Logitech, der er stiftet i 1981, har hovedsæde i Lausanne i Schweiz og har en markedsværdi på 5,6 milliarder dollars. Logitech købte sidste år selskabet Astro Gaming for 85 millioner dollars for at få bedre fodfæste i spilbranchen, mens Plantronics i juli i år købte den amerikanske producent af konferencetelefoner, Polycon, for to milliarder dollars.",
        "metadata": {
            "source": "https://www.berlingske.dk/virksomheder/milliardstort-it-opkoeb-afblaest",
            "image_url": "https://berlingske.bmcdn.dk/media/cache/resolve/image_x_large/image/108/1088418/22471630-pix-logitech.jpg",
            "publication_time": "Mandag d. 26. november 2018, kl. 09.00",
            "author": "Thomas Breinstrup",
            "related_links": [],
            "attachments": []
        }
    }
}