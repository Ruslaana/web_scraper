{
    "version": "1.0",
    "document": {
        "id": "https://www_berlingske_dk/politik/trine-mach-efter-exit-sf-er-trukket-for-langt-til-hoejre",
        "title": "Trine Mach efter exit: SF er trukket for langt til højre",
        "content": "Mandag meldte tidligere folketingsmedlem Trine Mach sig ud af SF. Hun ønskede ikke at uddybe sin beslutning, men sagde blandt andet til Information, at partiet »stadig placerer sig for meget i Socialdemokraternes skygge«. I en statusopdatering på Facebok tirsdag åbner hun op for, hvad der ligger til grund for afskeden med SF. »SF har taget nogle nødvendige opgør med den alt for blå økonomiske politik som den tidligere S-ledede regering førte. Ikke mindst på dagpengeområdet. Men for nogle af de områder, som er hjerteblod for mig, synes jeg stadig, at SF befinder sig i skyggen af S,« skriver hun og henviser til værdipolitikken og til dels udenrigs- og sikkerhedspolitikken. Ifølge Trine Mach kostede det vælgere, da SF tog »duelighedstegn til at komme i regering«, fordi partiet trak for langt til højre. Det var årsagen til, at partiet gik markant tilbage fra 2011 til 2015, mener hun.  Men den forhenværende folketingspolitiker understreger også, at folketingsgruppens medlemmer havde råstyrken til at se hinanden i øjnene, da den forlod regeringen i 2014. »Prøv at spørge hos K og V om det ikke er egenskaber, de vil ønske, de besad,« skriver hun. Hvorvidt Trine Mach melder sig ind i et nyt venstrefløjsparti, eksempelvis Enhedslisten, afviser hun selv på Facebook. I stedet vil hun blande sig i debatten som uafhængig. »Mit farvel til SF er ikke et farvel til politik. Højrefløjen har længe været alt for dominerende med at sætte dagsordenen og vi har brug for, at venstrefløjen opruster i den offentlige debat. Her vil jeg kaste mine kræfter ind. Og det kan blive nemmere at manøvrere uden for et parti,« skriver hun. Ved folketingsvalget i juni fik Trine Mach knap 1.000 stemmer i Sjællands Storkreds, men det rakte kun til fjerdeplads i kredsen, hvor SF fik et enkelt mandag. Det gik til Jacob Mark (SF).",
        "metadata": {
            "source": "https://www.berlingske.dk/politik/trine-mach-efter-exit-sf-er-trukket-for-langt-til-hoejre",
            "image_url": "https://berlingske.bmcdn.dk/media/cache/resolve/image_x_large/image/24/244462/10996013-mach.jpg",
            "publication_time": "Tirsdag d. 13. oktober 2015, kl. 09.24",
            "author": null,
            "related_links": [],
            "attachments": []
        }
    }
}