{
    "version": "1.0",
    "document": {
        "id": "https://www_berlingske_dk/politik/centralt-tal-er-halveret-paa-16-aar-men-for-hundredtusindvis-af-danskere",
        "title": "Centralt tal er halveret på 16 år. Men for hundredtusindvis af danskere er der stadig lav økonomisk tilskyndelse til at tage et arbejde",
        "content": "I årtier har skiftende regeringer arbejdet efter, at det i højere grad skal kunne betale sig at arbejde. Især siden 1993, da Poul Nyrup Rasmussen (S) blev statsminister, har reform efter reform på forskellig vis reduceret det beløb, som borgere, der står uden for arbejdsmarkedet, kan modtage. Lave sociale ydelser øger tilskyndelsen til at tage et arbejde, lyder argumentet, og nu viser tal fra Finansministeriet en markant udvikling. Antallet af danskere med en såkaldt nettokompensationsgrad over 80 procent er næsten halveret på 16 år – fra 400.000 personer i 2005 til 225.000 i 2021. Nettokompensationsgraden fortæller, hvor mange penge den enkelte dansker kan modtage i overførselsindkomst i forhold til den løn, vedkommende kan tjene ved at være i arbejde. Er nettokompensationsgraden høj, som den er ved 80 procent eller derover, er der således ikke markant økonomisk forskel på at være i job eller stå uden for arbejdsmarkedet. Udviklingen fremgår af etfolketingssvarfra finansminister Nicolai Wammen (S), hvis ministerium altså skønner, at knap en kvart million danskere er i en situation, hvor den økonomiske gevinst ved at tage et arbejde – eller tabet ved det modsatte – er 20 procent eller mindre. »Faldet i antallet af danskere med en nettokompensationsgrad over 80 procent betyder, at der er flere, der har en stærkere tilskyndelse til at arbejde frem for at være ledig. Det er begrundet i meget af den reformpolitik, der har været på hele dagpengeområdet,« siger Bo Sandemann Rasmussen, professor i økonomi ved Aarhus Universitet. Men, påpeger han, udviklingen skyldes også en bagvedliggende bevægelse, der over tid betyder, at kompensationsgraden generelt falder for alle danskere. Han og flere andre mener imidlertid, at en række tiltag fra den nuværende S-regering kan trække udviklingen i den modsatte retning. Om det er godt eller skidt, er der delte meninger om. Diverse skattereformer har gennem tiden øget beskæftigelsesfradraget, der blev indført af tidligere statsminister Anders Fogh Rasmussen (V) i 2004. Da Lars Løkke Rasmussen (M) var Venstre-statsminister i 2010, blev dagpengeperioden halveret fra fire til to år. Og da Mette Frederiksen (S) var beskæftigelsesminister i 2013, blev kontanthjælpen sænket markant for de unge under 30 år. At antallet af danskere med en høj kompensationsgrad er faldet, er således ikke tilfældigt, siger Bo Sandemann Rasmussen: »Det har været planlagt med præcis denne hensigt. Det er et resultat, der er kommet af en bevidst politik. Alle variationer af de regeringer, vi har haft på både blå og rød fløj, har været med til at præge denne udvikling.« For tidligere statsminister Lars Løkke Rasmussen har det i flere valgkampe været et slogan, at »det skal kunne betale sig at arbejde«. Her ses han i selskab med en hjemløs i Aarhus i forbindelse med kommunalvalget i 2013.Fold sammenLæs mereFoto: Kim Haugaard. Mads Lundby Hansen, cheføkonom og vicedirektør i den liberale tænketank CEPOS, ser også de gennemførte reformer som et udtryk for, at man politisk har villet gøre det mere attraktivt at arbejde. Det er på sin vis lykkedes, konstaterer han. Og det er positivt, mener han: Beskæftigelsen er strukturelt udvidet markant, mens ledigheden i dag er rekordlav. Alligevel finder cheføkonomen det problematisk, at der stadig – i en tid, hvor virksomhederne skriger på arbejdskraft – skønnes at være 225.000 danskere med en kompensationsgrad over 80 procent. Danskere, for hvem tilskyndelsen til at tage et arbejde stadig ikke er »stor nok«. Mads Lundby Hansen nævner som eksempel, at gevinsten ved lavtlønsjob i dag er 700 kroner om måneden for en enlig, når man sammenligner med den maksimale dagpengesats på 19.322 kroner. »Det er et område, hvor man kan sætte ind, men dér gør Mette Frederiksen det stik modsatte i øjeblikket,« siger han med henvisning til, at regeringen i reformaftalen»Danmark kan mere I«har besluttet at hæve dagpengesatsen i de første tre måneder for lønmodtagere, der går fra job til ledighed, til maksimalt 23.000 kroner om måneden. Forud for regeringens aftale med Radikale Venstre, Dansk Folkeparti, SF og Kristendemokraterne om at hæve dagpengesatsen i de første tre måneder af en ledighedsperiode stillede Fagbevægelsens Hovedorganisation (FH) netop det krav. Årsagen er, at den andel af indkomsten, dagpengemodtagere kan få i tilfælde af arbejdsløshed, for en FH-lønmodtager angiveligt er faldet fra 57 procent i midten af 1990erne til 47 procent i 2021. Det svarer til godt 4.000 kroner mindre om måneden, end hvis dagpengene ikke var blevet »udhulede« siden 1990erne, som FH skriver på sinhjemmeside. Ifølge Laust Høgedahl, arbejdsmarkedsforsker ved Aalborg Universitet, skyldes det den såkaldte satsregulering, der ikke er blevet justeret siden slutningen af 1990erne. Overordnet betyder det, at dagpengene ikke er steget lige så meget som lønningerne i perioden. De er med andre ord blevet mindre værd over tid, og det er den bagvedliggende bevægelse, som også Bo Sandemann Rasmussen nævner som en forklaring på den generelt faldende kompensationsgrad. Og mens Mads Lundby Hansen fra CEPOS gerne ser, at kompensationsgraden falder yderligere, frygter Lars Andersen, direktør i Arbejderbevægelsens Erhvervsråd (AE), at trygheden forsvinder for lønmodtagerne. »Folk skal ikke gå fra hus og hjem, hvis de mister deres arbejde, og det skyldes, at vi historisk har haft et ret godt sikkerhedsnet i Danmark,« siger Lars Andersen og nævner den såkaldteflexicurity-model. I modsætning til sydeuropæiske lande, hvor der er en høj ansættelsesbeskyttelse, er det for danske arbejdsgivere let at hyre og fyre folk. Det har lønmodtagerne – i form af blandt andre FH – accepteret som følge af sikkerhedsnettet. En af fordelene ved den fleksible model er, forklarer Lars Andersen, at både arbejdsgivere og lønmodtagere »tør tage nogle chancer« – eksempelvis i forbindelse med jobskifte. Sikkerhed og fleksibilitet går altså hånd i hånd, men ifølge Laust Høgedahl viser forskningen, at danske lønmodtagere i stigende grad frygter for arbejdsløshed. »Man kan ikke have det ene uden det andet. Det er klart, at når man begynder at udhule dagpengene, kan det også komme til at gå ud over fleksibiliteten,« siger han. Da regeringen præsenteredeudspillettil »Danmark kan mere I«, lød det klart, at man ved at »investere i dagpengene« ønskede at »styrke kompensationsgraden«. Det mødte stor modstand fra især borgerlige partier, da det store formål med reformen var at øge arbejdsudbuddet i en tid, hvor landets virksomheder akut mangler hænder. En lille måned inden aftalens indgåelse havde finansminister Nicolai Wammen (S) da også udtalt, at hans»klare topprioritet«var at sikre netop dét. Og selvom »Danmark kan mere I« samlet set – blandt andet ved at stramme den såkaldte dimittendordning –øger arbejdsudbuddet med 12.000 personer, trækker de tre måneders forhøjede dagpenge i den modsatte retning. »Dér anerkender de sådan set, at det svækker arbejdsudbuddet. Det svækker denne gruppes tilskyndelse til at finde et arbejde i de første tre måneder, og derved vil de formentlig også gå ledige i lidt længere tid, end hvis man ikke havde den nye ordning,« siger Bo Sandemann Rasmussen: »Så kan man sige, at om ikke andet så er det noget, de (regeringen og aftalepartierne,red.) gør med åben pande. Det er en politisk prioritering, hvor de siger, at de hellere vil sikre en større indkomststabilitet for de folk, der mister deres job, frem for at sikre et højt arbejdsudbud.« Det samme kan man i øvrigt sige om den berømteArne-pension, der skal sikre nedslidte danskere ret til tidlig pension, påpeger økonomen. Netop de politiske prioriteringer er også årsagen til, at Bo Sandemann Rasmussen ikke direkte vil kalde det et problem, at knap en kvart million danskere trods årtiers reformer stadig har en lav økonomisk tilskyndelse til at arbejde. Det ville det være, hvis man havde svært ved at få ledigheden langt nok ned,hvilket ikke er tilfældet i øjeblikket. Man har et dagpengesystem af en årsag, siger han. Ideen er, at der skal være en vis dækning, men den skal »hverken være for høj eller for lav«: »Vi skal bare sørge for, at den mere skadelige side, nemlig en alt for høj kompensationsgrad, ikke er for udtalt. Derfor er man nødt til at lave en passende afvejning mellem de to hensyn.«",
        "metadata": {
            "source": "https://www.berlingske.dk/politik/centralt-tal-er-halveret-paa-16-aar-men-for-hundredtusindvis-af-danskere",
            "image_url": "https://berlingske.bmcdn.dk/media/cache/resolve/image_x_large/image/146/1462480/23855658-skyggefoto.jpg",
            "publication_time": "Tirsdag d. 19. april 2022, kl. 06.33",
            "author": "Nikolaj Sjørup",
            "related_links": [],
            "attachments": []
        }
    }
}