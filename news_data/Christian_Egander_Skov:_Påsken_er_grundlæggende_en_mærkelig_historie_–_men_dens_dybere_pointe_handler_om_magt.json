{
    "version": "1.0",
    "document": {
        "id": "https://www_berlingske_dk/kommentatorer/christian-egander-skov-paasken-er-grundlaeggende-en-maerkelig",
        "title": "Christian Egander Skov: Påsken er grundlæggende en mærkelig historie – men dens dybere pointe handler om magt",
        "content": "Hvis man gør sig den mindste anstrengelse for at leve med i dens fortællinger, er noget af det bedste ved påsken, at den gør det hele bagvendt. Den er vidunderligt subversiv, også selvom vi er blevet for dovne til at opdage det. Den klassiske Hollywood-fortælling har jo et mønster. Og det har de fortællinger, som vi i øvrigt underholder og indretter os efter, jo også. Helt klassisk kunne det handle om en helt, der bryder op, drager ud i verden, hvor han gør både store ting og underværker, og så bliver han til noget andet, end han var i forvejen. Ja, det kunne endda være, at han fik prinsessen, så det halve kunne være nok. Men han tager altså ud, gør noget, og så stiger han i status. Godt for ham! Lige til hans dages ende. I påsken er det anderledes. »Mens den klassiske fortællings helt er handlende, er Kristus lidende. Ikke subjekt, men objekt,« skriver Christian Egander Skov.Fold sammenLæs mereFoto: Mathias Svold. Her ankommer Kristus allerede i påskeugens første dag, palmesøndag, hvor han hyldes af folkemængden, som havde han vundet et cykelløb. Ja, det kunne jo ligne begyndelsen til noget stort. Men det er det overhovedet ikke. Allerede fire dage senere forrådes han af en af sine egne, hvorefter han, som det hedder i trosbekendelsen, »pines under Pontius Pilatus«. Det er tortur og lidelse, så det halve kunne være nok. Den kongeværdighed, der blev stillet i udsigt ved ankomsten til Jerusalem, kommer her kun i forvrænget form, da romerske soldater laver en tornekrone, som de presser ned over hans hoved, så piggene borer sig ind i hovedbunden. Det er ikke ophøjelse, men fornedrelse. Og det hele bliver så meget desto mere voldsomt, fordi fortællingen jo ikke rigtig melder noget om, at Kristus overhovedet har foretaget sig noget særligt i Jerusalem. Det er helt grundlæggende en mærkelig historie. Og det bliver ikke mindre mærkeligt, da han bærer sit kors til Golgata, mens de samme menneskemasser, der blot få dage før havde hyldet ham, nu fryder sig over det blodige spektakel. Folkegunst er sandelig idel dunst. Herefter sømmes han fast til sit kors, hvorpå han hænger – igen uden at gøre noget – indtil han dør under uendelige pinsler. Mens den klassiske fortællings helt er handlende, er Kristus lidende. Ikke subjekt, men objekt. Det er næsten ikke til at holde ud at se på. Ja, man kan jo bare prøve, for det er ikke vældigt mange år siden, at skuespilleren og instruktøren Mel Gibson – før han tabte de sidste af sine skruer – faktisk lavede en Hollywood-film om påsken. »Passion of the Christ«, som den hed, var flot og gennemført, men derfor også helt ulidelig. På én gang overvældende i sin udpensling af torturen og en lille smule kedelig. Det begynder med et triumftog og ender i ydmygelse og fornedrelse. Særligt hvis vi holder os til den menneskelige side af sagen – det, som man kunne se. For rigtig nok skete der også noget andet og mere væsentligt et par dage senere – det vil sige i går. Og det er dette, som intet øje så, at kirken har holdt søndag på i de næsten 2.000 år, der siden er gået. Men det andet. Det er jo Hollywood. Det tror jeg faktisk, der ligger en dyb pointe i. Mange har vel gennem tiden hæftet sig ved det, jeg nævnte, om folkegunstens omskiftelighed. Hvis det er pointen, ja, så er den jo simpel: »Tag jer i agt for folket, de skiderikker!« »Den kongeværdighed, der blev stillet i udsigt ved ankomsten til Jerusalem, kommer her kun i forvrænget form, da romerske soldater laver en tornekrone, som de presser ned over hans hoved. Her optræder en mand i Mexico, 29. marts 2024 som Jesus i en forestilling om frelserens sidste dage.Fold sammenLæs mereFoto: Ulises Ruiz/AFP/Ritzau Scanpix. Men jeg tror ikke, det er det. Nej, pointen stikker dybere. Det handler ikke om folket, massen eller pøblen, men om magten. Bevægelsen fra noget, der ligner en aspiration om magt – Kristus, der vil træde ind i rollen som jødernes Messias og befri landet fra romerne – til den totale afmagt. Det er bevægelsen fra status til ikkestatus, fra handlende til lidende. Fra vinder til taber. Fra at være nogen, der håber på noget, til at være ingen, der intet har at håbe på. Og eftersom alle vores drømme går på at være mere og ikke mindre, end vi er, er påskens budskab til og med langfredag, dens humane budskab, intet andet end den mest kradse, ærlige og ubehagelige kulturkritik, vi kan møde. Mennesker har, som filosoffen Nietzsche forstod, jo en vilje til magt. Det er den vilje, vores fortællinger, eventyr og myter udtrykker. Den er vores længsel. Det er gennem denne vilje, at vi tager livet og verden i besiddelse og bliver såvel til nogen og noget. Det er den, alting bygger på. Den er kulturens kilde og civilisationens fundament. Den er politik, og den er hver en blækklat i selv denne nydelige avis. Men hvad bliver alt dette i mødet med påsken? Ingenting. Ingenting overhovedet! Og fordi alt, hvad vi har, intet er, og selv den mest forjættede kongeværdighed kan smuldre på under en uge, så har vi kun det tilbage, at der dog efter langfredag kom en påskemorgen. Det kunne vi vel tåle at høre mere om, men ak i morgen er det tirsdag igen. ",
        "metadata": {
            "source": "https://www.berlingske.dk/kommentatorer/christian-egander-skov-paasken-er-grundlaeggende-en-maerkelig",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912972/24933845-det-er-tortur-og-lidelse-s-det-halve-kunne-vre.jpg",
            "publication_time": "Mandag d. 21. april 2025, kl. 11.39",
            "author": "Christian Egander Skov",
            "related_links": [],
            "attachments": []
        }
    }
}