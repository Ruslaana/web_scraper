{
    "version": "1.0",
    "document": {
        "id": "https://www_berlingske_dk/boganmeldelser/kys-og-kartofler-i-koekkenet",
        "title": "Kys og kartofler i køkkenet",
        "content": "En af de barnevogne, der under størst opmærksomhed er trillet igennem den danske litteraturhistorie, er nok den, Otto Sigvaldi tilbage i 1960erne i bedste alternative ånd manøvrerede op og ned ad Strøget, og hvorfra han solgte både digtsamlinger og tidsskriftet »Hindbærbrus og kragetæer«. Det var fra den barnevogn, Sten Kaaløs debutdigte, »Med hud og hår«, blev solgt i 10.000 eksemplarer, hvilket gjorde udgivelsen til en af poesiens succeshistorier på linje med Vita Andersens »Tryghedsnarkomaner« og det aktuelle bestsellerfænomen Yahya Hassan. Den umiddelbare friskhed, livsforelskelsen og den kærligt favnende attitude var noget af det, der vakte opmærksomhed, og efter barnevognsdagene har et image som from sanger og uforbeholden tilbeder af livets mangfoldighed fulgt Kaalø som et sjældent slidstærkt varemærke. Også selv om hans omfattende produktion af lyrik, prosa og dramatik i virkeligheden er ekstremt forskelligartet og rummer eksperimenter i mange retninger.  Når Kaaløs nye digtsamling har fået titlen »En slags klassisk musik« er der også tale om en klar afstemning af forventninger, klassisk Kaalø og klassisk glæde over tilværelsens små, enkle og gode ting, fra fuglesang til kartoffelmadder: »kartoffelmaden/og den iskolde øl/smagte godt«. Så elementære, nærmest minimalistiske nedskrivninger rummer bogen en del af. De hverdagsnære motiver spiller en central rolle, og til tider antager digtene næsten karakter af en slags poetiske meditationer eller mindfulness-øvelser, hvor den skærpede opmærksomhed i forhold til livets gaver både signalerer tilstedevær i nuet og intensiveret livsglæde: »Bag huset/stabler af brænde/og savbukkens kryds/i stilheden.« I nogle af bogens bedste digte aflæses omverdenen som en slags tegn, og Kaalø har et skarpt blik for naturens egen kalligrafi: »skyerne/ligner det kinesiske/tegn for erindring.« Digtene i »En slags klassisk musik« er fordelt på fem afsnit, der følger i hælene på et udvalg af forfatterens sko og bringer Kaalø og læseren det meste af verden rundt, med Sverige, Paris og Peking som vigtige stop undervejs. Karakteristik for bogens kalejdoskopiske karakter er digtet med titlen »Jeg så«, en slags TV-avis-katalog spændt ud mellem denne verdens »horribiliteter« som nakkeskud, afhuggede hænder, støvsugerrobotter, uvaskede alkoholikere og fallerede byggematadorer Men først og fremmest har den uforstyrrelige tryghed og de klassisk charmerende anslag deres hjørner i digtene, hvor kærligheden, fællesskabet, uanseligheden og almindeligheden besynges. Det ligner unægtelig et credo, når Kaalø indleder et digt med linjerne: »Vær naiv/hyld sekundet/celebrer måneskinnet/inkliner for rundstykket ...« . »En slags klassisk musik« er i al enkelhed og på ondt og mest godt en klassisk samling Kaalø-digte med både kys, kartofler og kærlighed i køkkenet. Allerbedst er forfatteren ofte, når han skriver sine digte tætte af næsten ingenting. At finde balancen mellem det bagatelagtige og det betydningsfulde er den store udfordring. Forfatter:Sten Kaalø.Titel:En slags klassisk musik.Sider:116.Pris:250 kr.Forlag:Tiderne skifter.",
        "metadata": {
            "source": "https://www.berlingske.dk/boganmeldelser/kys-og-kartofler-i-koekkenet",
            "image_url": "https://berlingske.bmcdn.dk/media/cache/resolve/image_x_large/image/91/916644/7021554-08magkaaljpg.jpeg",
            "publication_time": "Lørdag d. 07. december 2013, kl. 20.00",
            "author": null,
            "related_links": [],
            "attachments": []
        }
    }
}