{
    "version": "1.0",
    "document": {
        "id": "https://www_berlingske_dk/politik/tre-ledere-sendt-hjem-efter-klage-om-kraenkende-adfaerd-paa-noerrebro",
        "title": "Tre ledere sendt hjem efter klage om krænkende adfærd på Nørrebro-skole",
        "content": "Tre medlemmer af ledelsen på Blågård Skole på Nørrebro i København er blevet hjemsendt. Det oplyser Københavns Kommune i enpressemeddelelse. Det sker på baggrund af en klage, der er sendt fra skolens supplerende tillidsrepræsentant og arbejdsmiljørepræsentant, som på vegne af skolens lærere har klaget over de tre ledere. De anklages for krænkende handlinger. Derfor har kommunen igangsat en undersøgelse af de tre ledere, som onsdag blev fritaget og sendt hjem, mens undersøgelsen pågår. Af pressemeddelelsen fremgår det, at der har været et længere forløb forud for indsendelsen af klagen fra lærerene. Forløbet er tidligere blevet beskrevet i fagbladetFolkeskolen. 16. september valgte blev lærernes tillidsrepræsentant hjemsendt efter, at skolens lærere i et brev til forvaltningen i Københavns Kommune gjorde opmærksom på, at arbejdsmiljøet på skolen var under pres. Den hjemsendelse opfattede lærerne som en direkte konsekvens af deres klage over arbejdsmiljøet. Derfor sendte de i sidste uge – ifølge Folkeskolen – et nyt brev til Københavns Kommune, hvor de beskylder ledelsen for med »grundløse anklager« at lukke ned for en »fuldstændig berettiget og konstruktiv kritik«. Og som Københavns Kommune skriver i sin pressemeddelelse, gælder de samme vilkår for »ledere, lærere, pædagoger, tillidsrepræsentanter, direktører og alle andre«. »Samme procedure går i gang som ved den første klage, og i dag er de tre anklagede ledere blevet fritaget for tjeneste, mens der indledes en undersøgelse af også dette forhold,« skriver Københavns Kommune i deres pressemeddelelse udsendt torsdag. Kommunen understreger desuden, at »der er tale om anklager om krænkende handlinger voksne imellem«. »Det er i sagens natur nogle meget triste sager for de involverede parter,« lyder det i pressemeddelelsen. ",
        "metadata": {
            "source": "https://www.berlingske.dk/politik/tre-ledere-sendt-hjem-efter-klage-om-kraenkende-adfaerd-paa-noerrebro",
            "image_url": "https://berlingske.bmcdn.dk/media/cache/resolve/image_x_large/image/184/1843193/24806364-et-lngere-forlb-har-resulteret-i-at-tre-ledere.jpg",
            "publication_time": "Fredag d. 04. oktober 2024, kl. 15.00",
            "author": "Mads Hørkilde",
            "related_links": [],
            "attachments": []
        }
    }
}