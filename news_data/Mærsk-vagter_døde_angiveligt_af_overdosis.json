{
    "version": "1.0",
    "document": {
        "id": "https://www_berlingske_dk/internationalt/maersk-vagter-doede-angiveligt-af-overdosis",
        "title": "Mærsk-vagter døde angiveligt af overdosis",
        "content": "De to 44-årige amerikanske sikkerhedsvagter, der 18. februar blev fundet døde på containerskibet Maersk Alabama, døde angiveligt af en overdosis heroin. Det oplyser politiet på Seychellerne i en mail til Ekstra Bladet. »Konklusionen lyder, at de to mænd døde af åndedrætssvigt med mistanke om hjertestop. Politiets efterforskning peger på, at de døde af en overdosis narko, da der blandt andet blev fundet sprøjter med spor af heroin i kahytten,« siger polititalsmand Jean Toussaint til avisen. Polititalsmanden fortæller videre, at myndighederne endnu ikke har afsluttet de toksikologiske undersøgelser, som kan forklare præcist, hvilke stoffer de to mænd havde i kroppen på dødstidspunktet, men prøverne er sendt til undersøgelse i nabolandet Mauritius.  Ligene blev fundet på skibet, mens det lå for anker ved Port Victoria på Seychellerne. Begge sikkerhedsvagter var tidligere elitesoldater i Navy Seal og arbejdede for det private sikkerhedsfirma Trident Group, der var hyret til at beskytte skibet mod pirater. Maersk Alabama blev verdenskendt i 2009, da pirater tog skibets amerikanske kaptajn til fange. Gidselaffæren endte med, at tre pirater blev dræbt og kaptajnen befriet. Dramaet blev senere til spillefilmen »Captain Phillips« med skuespilleren Tom Hanks i hovedrollen.",
        "metadata": {
            "source": "https://www.berlingske.dk/internationalt/maersk-vagter-doede-angiveligt-af-overdosis",
            "image_url": "https://berlingske.bmcdn.dk/media/cache/resolve/image_x_large/image/88/884938/7192251-to-sikkerhedsvagter-fundet-dde-p-maersk-alabama.jpg",
            "publication_time": "Mandag d. 24. februar 2014, kl. 19.43",
            "author": null,
            "related_links": [],
            "attachments": []
        }
    }
}