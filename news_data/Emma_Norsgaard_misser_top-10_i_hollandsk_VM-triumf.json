{
    "version": "1.0",
    "document": {
        "id": "https://www_berlingske_dk/sport/emma-norsgaard-misser-top-10-i-hollandsk-vm-triumf",
        "title": "Emma Norsgaard misser top-10 i hollandsk VM-triumf",
        "content": "Cykelrytteren Emma Norsgaard endte mandag som nummer 12 på enkeltstarten ved VM i Belgien. Den hollandske cykelstjerne Ellen van Dijk indfriede som en af de helt store favoritter forventningerne og vandt guldet. Schweizeren Marlen Reusser tog sig af sølvet, da hun blev toer – ti sekunder efter Ellen van Dijk. Der var yderligere metal og hæder til Holland, da Annemiek van Vleuten blev treer og snuppede bronzen – 24 sekunder efter vinderen. Emma Norsgaard var 2 minutter og 43 sekunder efter Ellen van Dijk og ikke i nærheden af medaljerne. Der var mere dansk deltagelse i form af 20-årige Rebecca Koerner, der i sin VM-debut endte som nummer 31 lidt over fire minutter efter vinderen. 34-årige Ellen van Dijk er inde i en god periode, da hun også lige har vundet EM-guld i landevejsløb. Ved EM blev hun toer på enkeltstarten. Tilbage i 2013 vandt Ellen van Dijk også VM-guld i enkeltstart, og otte år senere gentog hun dermed bedriften. VM-ruten bød på 30,3 flade kilometer fra belgiske Knokke-Heist til Brugge. /ritzau/",
        "metadata": {
            "source": "https://www.berlingske.dk/sport/emma-norsgaard-misser-top-10-i-hollandsk-vm-triumf",
            "image_url": "https://berlingske.bmcdn.dk/media/cache/resolve/image_x_large_vertical/image/146/1466737/23868241-cycling---road---womens-indi.jpeg",
            "publication_time": "Mandag d. 20. september 2021, kl. 17.12",
            "author": null,
            "related_links": [],
            "attachments": []
        }
    }
}