{
    "version": "1.0",
    "document": {
        "id": "https://www_berlingske_dk/filmanmeldelser/hold-jul-med-stjernerne",
        "title": "Hold jul med stjernerne",
        "content": "12 år efter »Lost In Translation« genforenes Bill Murray med instruktøren Sofia Coppola. Det sker i Netflix’ julespecial »A Very Murray Christmas«, der ligesom »Lost In Translation« foregår på et hotel midt i en storby. »A Very Murray Christmas« er en hyggelig hyldest til de gode gammeldags juleshows med folk som Dean Martin, Bob Hope og Bing Crosby, der, med et tyndt plot som undskyldning, forenede en række kendte stemmer i klassiske julesange. Bill Murray er booket til et juleshow af samme type på The Carlyle Hotel i New York, men en voldsom snestorm medfører, at ingen kan nå frem til showet. Hverken publikum eller gæstestjerner som George Clooney, som han ellers regnede med skulle bære ham helskindet gennem showet.  Tilbage står en desillusioneret, deprimeret og kontraktbundet Bill Murray med sin pianist Paul Shaffer (som Bill Murray lavede sin navnkundige Saturday Night Live-sketch »Lounge Singer« sammen med for snart 40 år siden) og to i stigende grad desperate producere i skikkelse af Amy Poehler og Julie White. Der er i dén grad ikke noget at smile ad. Hvad gør man så? Man går selvfølgelig i baren, hvor det viser sig, at andre interessante mennesker også er strandet. Her er varme, mad, sprut i stride strømme – og et klaver. Måske bliver det alligevel en glædelig jul? »A Very Murray Christmas« er en hyggelig, melankolsk, munter og nonchalant time i selskab med Bill Murray og hans venner.  Sofia Coppola har sat sit karakteristiske drømmende præg på instruktionen, mens hendes bror Roman har produceret. Hendes mand og hans band, Phoenix, optræder som en musikalsk kokketrio, og hendes fætter Jason Schwarzman dukker op som deprimeret brudgom. Også andre stjerner finder vej: Maya Rudolph og Chris Rock foruden en velsyngende, og næsten påklædt, Miley Cyrus, der er røget i kanen med George Clooney. Med sådan et hold kan man nok forvente ikke bare en Murraysk, men også en magisk julefejring. Helt så storladent bliver det dog aldrig. »A Very Murray Christmas« ligner mest af alt et uforpligtende hyggeprojekt, som samtlige medvirkende spiller hjem på charmen, som de heldigvis har i rigelige mængder.  Hvad:»A Very Murray Christmas«. Hvem:Instruktør Sofia Coppola. Medvirkende: Bill Murray, Amy Poehler, George Clooney m.fl. Hvor:Netflix.",
        "metadata": {
            "source": "https://www.berlingske.dk/filmanmeldelser/hold-jul-med-stjernerne",
            "image_url": "https://berlingske.bmcdn.dk/media/cache/resolve/image_x_large/image/10/104950/11579761-04magaverymurraychristmasjpg.jpeg",
            "publication_time": "Fredag d. 04. december 2015, kl. 22.30",
            "author": "Louise Kidde Sauntved",
            "related_links": [],
            "attachments": []
        }
    }
}