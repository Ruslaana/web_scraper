{
    "version": "1.0",
    "document": {
        "id": "https://www_berlingske_dk/internationalt/her-er-japans-nye-premierminister-igen-igen",
        "title": "Her er Japans nye premierminister - igen igen",
        "content": "Den japanske finansminister, Mathushika Noda, bliver ny premierminister, efter at han mandag vandt en afgørende afstemningen i regeringspartiets ledelse, skriver nyhedsbureauet AFP. Noda vandt afstemningen i Japans Demokratiske Parti, DPJ) over handelsminister Banri Kaieda med 215 stemmer mod 177. Noda opfattes som den bedste mand til at klare Japans store gældsproblemer, og han har har længe været finansmarkedets foretrukne kandidat til at afløse den afgående premierminister, Naoto Kan. Den 54-årige Noda er ikke kendt som en karismatisk leder, men som en finanspolitisk høg, der får ansvar for genopbygningen af landet efter jordskælv, tsunami og atomkatastrofe. Noda vakte for nylig vrede i nabolandene med stærkt kontroversielle udtalelser om Japans fortid som aggressiv krigsmagt. Han hævdede, at personer, der er blevet dømt for grove krigsforbrydelser af De Allierede, ikke var krigsforbrydere. Det er sjette gang på fem år, at japanerne skifter deres premierminister ud. Den upopulære og hårdt kritiserede Naoto Kan trådte fredag tilbage, efter at være blevet stærkt kritiseret for sin håndtering af jordskælvet og den efterfølgende atomkatastrofe i foråret. Desuden har han haft svært ved at holde sammen på regeringen, siden han tiltrådte, og han har gjort en dårlig figur under sine bestræbelser på at rette op på den kriseramte japanske økonomi. Noda ventes formelt godkendt til posten som regeringsleder i parlamentet tirsdag. /ritzau/Reuters",
        "metadata": {
            "source": "https://www.berlingske.dk/internationalt/her-er-japans-nye-premierminister-igen-igen",
            "image_url": "https://berlingske.bmcdn.dk/media/cache/resolve/image_x_large/image/71/715760/4463392-japan-government-parties.jpg",
            "publication_time": "Mandag d. 29. august 2011, kl. 10.18",
            "author": null,
            "related_links": [],
            "attachments": []
        }
    }
}