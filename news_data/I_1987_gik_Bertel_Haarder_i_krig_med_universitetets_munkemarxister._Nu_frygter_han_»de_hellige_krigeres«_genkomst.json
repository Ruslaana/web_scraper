{
    "version": "1.0",
    "document": {
        "id": "https://www_berlingske_dk/debatinterview/i-1987-gik-bertel-haarder-i-krig-med-universitetets-munkemarxister",
        "title": "I 1987 gik Bertel Haarder i krig med universitetets munkemarxister. Nu frygter han »de hellige krigeres« genkomst",
        "content": "Bertel Haarder blev med egne ord rystet. »Virkelig rystet.« For i hans ører lyder det som et forskningsmæssigt comeback til de selvsamme ekstremistiske og venstreradikale forskere, han som ung venstremand oplevede som en trussel mod videnskaben og den sunde fornuft. Som studerende på Institut for Statskundskab på Aarhus Universitet i slutningen af 1960erne oplevede Bertel Haarder på første hånd, at studerende og forskere blev smittet af det, som han i enkronik i Berlingskehar betegnet som en »nymarxistisk bacille«. Når den forhenværende undervisningsminister i dag ser identitetspolitiske strømninger i forskningsverdenen, bliver han mindet om dynamikkerne, da marxister og andre sværmeriske venstreintellektuelle med samfundsomstyrtende drømme i årene efter studenteroprøret satte sig tungt på de danske universiteter. »Det er fuldstændig det, jeg oplevede i min studietid, hvor man angreb den objektive forskning og sagde, at eftersom intet kan være objektivt, så er det i orden, at jeg er subjektiv,« siger Bertel Haarder. »Det er de hellige krigere, som er problemet.« Bertels Haarders flashback til universitetsmarxismens fortidige excesser blev udløst, da han forleden læsteen kronik af Julia Suarez-Krabbei Berlingske. I kronikken forklarer RUC-forskeren, hvordan hun har arbejdet »omkring statssanktioneret racisme, som den kommer til udtryk i den danske udlændingelovgivning« og udøvelsen af den i »deportationslejre«, som de fleste normalt kalder »udrejsecentre«. I Bertel Haarders ører lyder den slags politiske hensigtserklæringer krydret med militant retorik og en selvforståelse som aktivist som et skingert ekko af fortiden. »Her afslører hun jo, at hun er en politiker i forskerklæder. Hun skal have lov at være politisk engageret. Men det må ikke overskygge krav om redelighed og objektivitet. Og det må heller ikke føre til, at der er visse forskningsområder, der systematisk overses til fordel for andre,« siger han. »Det lyder videnskabeligt, men i virkeligheden er det et dække over aktivistisk forskning.«  ​Bertel Haarder er ikke den eneste borgerlige, der i disse dage bekymrer sig for en angivelig sammenblanding af forskning og aktivisme på de højere læreanstalter. For nylig har Henrik Dahl (LA) og Morten Messerschmidt (DF) vakt opmærksomhed med kravet om et opgør med »pseudovidenskab« og identitetspolitik i forskningsverdenen efter enreportage i Weekendavisenfra en konference for nordiske migrationsforskere. I reportagen hedder det blandt andet, at den norske forsker Rahma Vettlesdatter Søvik i et abstract fremstiller »genopdragelsesrejser« i et positivt lys. Efter et møde med universiteternes rektorer har forskningsminister Ane Halsboe-Jørgensen iBerlingskeslået fast, at ledelserne har til opgave at forhindre sammenblanding af aktivisme og forskning, og at hun »forventer, at de tager den opgave meget seriøst«. De politiske reaktioner på Weekendavisens artikel har fået andre forskere til udtrykke bekymring for forskningsfriheden. »Det er at gå langt over stregen. Det er en grov krænkelse af forskningens autonomi og universiteternes uafhængighed, og det har ministeren slet ikke lovhjemmel til at begynde at blande sig i,« sagde Heine Andersen tilBerlingske. »Man skal have lov at være marxist. Man skal også have lov at være kommunist,« siger Bertel Haarder. »Men hvis man er forsker, skal man ikke have lov at være forskruet oven i hovedet, når det gælder forskning.«Fold sammenLæs mereFoto: Søren Bidstrup. Venstrefløjshistorikeren og samfundsdebattøren Morten Thing mener, at Henrik Dahl og Morten Messerschmidt bevæger sig på den forkerte side af grænsen, når de som politikere blander sig i forskning. »Det som de gør nu, er det samme, som man gjorde i Sovjet, og som man gør i Kina,« siger han. »Forskere i Danmark skal bedømmes på fagfælleniveau. Politikere har ingen adkomst til at bedømme.« »Dahl og Messerschmidt går ind på et ideologisk niveau og ser på, om det passer til deres politik. Det vil svare til, hvis man sagde, at den og den forsker er jøde, og vi tror ikke på jøderne, så vi skal have lukket ned for vedkommende. Eller den forsker er muslim, og muslimer er terrorister, så det kan vi ikke have.« Som et svar til Morten Messerschmidt og Henrik Dahl over aktivistiske forskere svarer Julia Suárez-Krabbe i Berlingske, at hendes forskning netop har til opgave at lede efter »veje ud af en fremtid dikteret af racistiske, kapitalistiske, naturødelæggende og patriarkalske strukturer«. Det er formodentlig den slags forskere, der får Morten Messerschmidt til at drømme om tidligere tiders ministerielle jernnæver som svar på forskningsmiljøer, der fostrer politiske aktivister fratager bevillinger og lukker institutter. »Det kunne man sagtens. Det har man jo gjort før. Tilbage i 1980erne lukkede man ned for Sociologi, simpelthen fordi det var blevet kommunistisk infiltreret,« sagdeMorten Messerschmidt forleden til Uniavisen. ​Som kronprins i et kriseramt parti kan man ikke fortænke Morten Messerschmidt i at tænke sig tilbage til Bertel Haarders lukning af Sociologisk Institut, der må regnes for at være en af 1980ernes mest markante værdipolitiske sejre i det borgerlige Danmark. I dag fastholder Haarder, at lukningen af Sociologisk Institut ikke var politisk motiveret. »For hvis det skulle spille en rolle for mig, skulle jeg have søgt et andet ministerjob. Hele undervisningssektoren var jo spækket med venstreorienterede og er det stadigvæk. Det kunne ikke nytte noget at blive i dårlig humør af det. For mig var det alene den forskningsmæssige svaghed,« siger han. Allerede med udgivelsen af »Institutionernes Tyranni« (1974) havde Bertel Haarder dog lagt sig ud med en venstreorienteret uddannelsessektor, da han foreslog at lade offentlige midler følge de studerende i stedet for bestemte institutter på de højere læreanstalter uafhængigt af søgning. Bertel Haarder (tredje til højre) som nyudnævnt undervisningsminister i Schlüter-regeringen 1982. Fra Venstre: Forsvarsminister Hans Engell, kirkeminister Christian Christensen, Bertel Haarder, landbrugsminister Niels Anker Kofoed.Fold sammenLæs mereFoto: MOGENS LADEGAARD. Som nyudnævnt undervisningsminister gled Bertel Haarder i 1982 derfor naturligt ind i rollen som spydspids i et borgerligt opgør med en venstresnoet uddannelses- og forskningssektor. Og få steder var mere revolutionære og ræverøde end Sociologisk Institut på Københavns Universitet, hvor radikaliseringen satte ind allerede i begyndelsen af 1970erne. »Der rullede en marxistisk bølge ind over Sociologi, som faktisk blev meget dogmatisk, og som lukkede ned for mangfoldigheden, så fornemmelsen af den åbne verden sygnede desværre hen fra 1973,« udtalte professor emeritus i sociologi, Heine Andersen, ved sin fratrædelse i etinterview med Uniavisen i 2013. »Det var en frustrerende periode med heftige konflikter og fløjdannelser. Vi, der prøvede at fastholde en pluralistisk linje, blev kaldt ’midterfløjen’,« siger Heine Andersen, der ifølge Uniavisen vurderer, at Sociologisk Institut kunne have overlevet ved at tillade større intern pluralisme.  ​På Sociologisk Institut endte ønsket om at bevare den ideologisk renfærdighed i sidste ende med at veje tungere end ønsket om overlevelse. I midten af 1980erne konkluderede ministerielle embedsmænd i en rapport, at Sociologisk Institut på Københavns Universitet ikke har »levet op til den forpligtelse, der ligger i at være det eneste uddannelsessted for sociologer i Danmark«, som det hedder i antologien »Dansk Sociologis Historie«, der er redigeret af Finn Hansson og Kurt Aagard Nielsen. Mens sociologerne råbte højt om forsøg på politisk styring af den fri forskning, kunne borgerlige og mere pragmatisk indstillede venstreorienterede konstatere en vis radikalisering på instituttet, hvor man i stigende grad opfattede det omgivende samfund som modstandere. Set med borgerlige øjne var instituttet ganske enkelt saneringsmodent. Som Bertel Haarder udtrykte det ien drillende jubilæumstalepå det genoprettede Sociologisk Institut i 2006, var studiet i 1980erne bebyrdet af »store problemer med at få de studerende i job og store problemer med at få forskningen i top«. Derfor nedsatte Direktorat for videregående uddannelser under Undervisningsministeriet i 1986 det såkaldte Allardt-udvalg med deltagelse af de tre internationalt anerkendte sociologer Erik Allardt, Walter Korpi og Åge Bøttger Sørensen. Året efter anbefalede udvalget en total »reorganisering« af studiet, hvorefter optaget af nye studerende blev standset, mens eksisterende stillinger på studiet blev genopslået. Først i 1994 blev Sociologisk Institut genåbnet. I sociologiske kredse har man i årenes løb haft svært ved at tilgive Bertel Haarder. Som kender af den danske venstrefløj har Morten Thing heller ikke fem flade øre til overs for Bertel Haarders forsikringer om sin egen politiske neutralitet, da Sociologisk Institut fik kniven i 1987. »Bertel Haarder valgte forskere, der følte sig sat udenfor afJoachim Israel(professor i sociologi ved KU 1968-1971) og de venstreorienterede sociologer. Man udnyttede en splittelse blandt sociologerne til at ramme den ene fløj,« siger han. »Han havde udvalgt dem, fordi de ville ramme dem, der var på Sociologisk Institut. Det vidste han på forhånd, at de ville være med til.« Bertel Haarder afviser anklagen. »Når eksperterne foreslog, at vi skulle opbygge et nyt institut på asken af det gamle, så fulgte jeg det,« siger Bertel Haarder. Uenighederne består i dag. Hvor Bertel Haarder hører ekkoet af 1970ernes munkemarxisme i tidens identitetspolitik, hører Morten Thing derimod en opportunistisk genopførelse af borgerlige hævntogter over politisk ubekvemme forskere. Som når Henrik Dahl og Morten Messerschmidt på baggrund af reportagen i Weekendavisen kræver politisk intervention i visse forskningsmiljøer. »Har de læst noget af den forskning, folk har lavet? Nej, det har de ikke. De har læst et dårligt referat. Tænk hvis vi skulle dømme dem alene på et tredjehåndsreferat. Så ville de falde som politikere med det samme. Jeg vil sige, at der er tale om et for ringe niveau,« siger Morten Thing. »Dahl og Messerschmidt går ind på et ideologisk niveau og ser på, om det passer til deres politik. Det vil svare til, hvis man sagde, at den og den forsker er jøde, og vi tror ikke på jøderne, så vi skal have lukket ned for vedkommende,« siger venstrefløjshistorikeren Morten Thing.Fold sammenLæs mereFoto: Simon Læssøe. Teoretisk set kan det sagtens lade sig gøre, at forskningsmiljøer udvikler sig til sekteriske bobler, mener Morten Thing. Og man kan sagtens være skeptisk over for identitetspolitiske udskejelser i form af kritisk raceteori, hvidhedskritik og andre modeprægede teoridannelser, siger han. »Spørgsmålet er, om det er en god idé, at vi har politikere til at gøre det. Nej, det er en rigtig rigtig dårlig idé, og de skal holde sig fra det. Og hvis de vil blande sig, skal de gøre det på grundlag af, at de selv ved, hvordan man laver forskning,« siger Morten Thing. »Dahl har en fortid som forsker, så det kan han jo sagtens tillade sig at gøre, men så er det forskningen, han skal kommentere, og ikke hvordan den bliver refereret. Det er fuldstændig utilladelig måde at opføre sig på, når man ovenikøbet kender systemet.« Bertel Haarder ser ikke Morten Messerschmidt og Henrik Dahls kritik af aktivistiske forskere som et problem for forskningsfriheden. »De har deres ytringsfrihed. De havde jo nogle gode argumenter, og enhver er velkommen til at gå imod dem. Det er jo det, Julia Suarez-Krabbe gør,« siger han. Spørger man undervisningsministeren, der fik lukket Sociologisk Institut, skal der på universitetet være højt til loftet. Men det betyder ikke, at alt er tilladt. »Man skal have lov at være marxist. Man skal også have lov at være kommunist,« siger Bertel Haarder. »Men hvis man er forsker, skal man ikke have lov at være forskruet oven i hovedet, når det gælder forskning.«",
        "metadata": {
            "source": "https://www.berlingske.dk/debatinterview/i-1987-gik-bertel-haarder-i-krig-med-universitetets-munkemarxister",
            "image_url": "https://berlingske.bmcdn.dk/media/cache/resolve/image_x_large_vertical/image/140/1404264/23701206-bertel-haarder.jpg",
            "publication_time": "Lørdag d. 27. marts 2021, kl. 11.00",
            "author": "Troels Heeger",
            "related_links": [],
            "attachments": []
        }
    }
}