{
    "version": "1.0",
    "document": {
        "id": "https://www_berlingske_dk/boganmeldelser/to-gange-moellehave-rimer",
        "title": "To gange Møllehave rimer",
        "content": "Sammen med sin i Danmark verdensberømte bedstefar har Rosa Victoria Møllehave skabt en både skæg og charmerende fortælling om en ualmindelig heldig kartoffel, der i stedet for at ende i munden og maven på et dyr eller menneske, ikke kun får en god ven men også kommer en tur til Paris, hvor den danske kartoffel på selveste Moulin Rouge møder en femme fatale af en slank pommes frite: »Han kiggede længe på hende / og troede, hun var en drøm. / En skøn friturestegt kvinde / Med saltede strømpebånd.« Rigtig mange af bogens rim er skæppeskønne og vil more læsere og lyttere i alle aldre. Dog burde man nok have strammet lidt op på den samlede fortælling, der stedvis kvæles af lidt vel mange strofer og dermed kneben plads til Kirsten Gjedings livlige illustrationer. Men sådan er de jo - Møllehaverne - glade for ord! Og glæde smitter. Så meget, at både den 5-årige og 55-årige læser føler sig som heldige kartofler.",
        "metadata": {
            "source": "https://www.berlingske.dk/boganmeldelser/to-gange-moellehave-rimer",
            "image_url": "https://berlingske.bmcdn.dk/media/cache/resolve/image_x_large/image/69/693567/4732278-to-gange-mllehave-rimer.jpg",
            "publication_time": "Torsdag d. 15. december 2011, kl. 22.30",
            "author": null,
            "related_links": [],
            "attachments": []
        }
    }
}