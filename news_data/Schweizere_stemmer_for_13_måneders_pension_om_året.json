{
    "version": "1.0",
    "document": {
        "id": "https://www_berlingske_dk/virksomheder/schweizere-stemmer-for-13-maaneders-pension-om-aaret",
        "title": "Schweizere stemmer for 13 måneders pension om året",
        "content": "Ja tak til en ekstra måneds pension hvert år. Det har schweizerne stemt stort for ved en folkeafstemning søndag, som skal gøre livet bedre for de ældre. Regeringen i alpelandet havde ellers advaret mod, at det ville blive for dyrt at gennemføre, fordi det anslået ville koste fire milliarder schweizerfrancs (31,1 milliarder kroner) hvert eneste år og derfor risikerer at udløse skatteforhøjelser. Alligevel sagde næsten 60 procent af vælgerne ja ved afstemningen. 75 procent afviste samtidig at hæve pensionsalderen fra 65 til 66 år. Ifølge det østrigske dagblad Kurier kaldes udfaldet af folkeafstemningen for »en historisk dag«. Det betyder, at ældre mennesker fra 2026 vil få udbetalt pension, som om der var 13 måneder hvert år. Schweiz regnes for at væreblandt de dyreste landeat bo i i verden.Særligt store byer som Zürich og Genève topperlisten. Samtidig er tvungne sundhedsforsikringer steget hastigt, hvilket har givet mange ældre problemer med at kunne betale. Derfor arbejder flere og flere schweizere, også efter at de er kommet op i halvfjerdserne, fordi de er nødt til det for at få økonomien til at hænge sammen. Samtidig bliver flere og flere unge stressede og føler sig udbrændte på grund af presset, skriver britiske BBC. Den maksimale, månedlige pension i Schweiz er i øjeblikket på 2.450 schweizerfrancs (cirka 19.000 kroner) for enlige og på 3.675 schweizerfrancs (28.600 kroner) for ægtepar. Forslaget om at øge pensionerne kommer fra fagforeningerne. Både regeringen, parlamentet og erhvervsledere har kritiseret det for at blive for dyrt. Schweiz har enlang tradition for at sende alskens spørgsmål til folkeafstemning. Ofte følger vælgerne regeringens råd, når det gælder pengespørgsmål. Således afviste de for nogle år siden en uges ekstra ferie om året. Men den større pension samlede ikke blot flertal i befolkningen. Den blev også sikret, fordi flertallet af de 26 kantoner faktisk stemte for. »Vores pension slår ikke længere til«, står der på valgplakaten her i Lausanne i det vestlige Schweiz forud for søndagens folkeafstemning om at indføre en 13. pensionsmåned hvert år.Fold sammenLæs mereFoto: Fabrice Coffrini/AFP/Ritzau Scanpix. ",
        "metadata": {
            "source": "https://www.berlingske.dk/virksomheder/schweizere-stemmer-for-13-maaneders-pension-om-aaret",
            "image_url": "https://berlingske.bmcdn.dk/media/cache/resolve/image_x_large/image/177/1770967/24651388-topshot---members-of-the-initiative-committee-wit.jpg",
            "publication_time": "Mandag d. 04. marts 2024, kl. 09.51",
            "author": "Thomas Breinstrup",
            "related_links": [],
            "attachments": []
        }
    }
}