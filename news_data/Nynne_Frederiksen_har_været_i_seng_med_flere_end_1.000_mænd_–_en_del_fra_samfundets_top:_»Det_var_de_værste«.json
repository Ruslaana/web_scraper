{
    "version": "1.0",
    "document": {
        "id": "https://www_berlingske_dk/kultur/nynne-frederiksen-har-vaeret-i-seng-med-flere-end-1000-maend-en-del-fra",
        "title": "Nynne Frederiksen har været i seng med flere end 1.000 mænd – en del fra samfundets top: »Det var de værste«",
        "content": "I Jylland betaler de for almindelig sex og missionærstilling. I København har mændene nærmest ingen grænser. Og jo længere op i magtens hierarki og ad kendisstigen, man kravler, des vildere bliver det. Det er en del af den erfaring, 46-årige Nynne Frederiksen indsamlede på godt ti år som prostitueret. Et arbejde, hun kastede sig ud i som blot 17-årig, og som endte med at føre hende forbi nogle af de mest prestigefyldte bordeller herhjemme – som den eksklusive kæde »A-gruppen« på Sankt Kjelds Plads i København, hvor den siden rufferidømte Anni Fønsby var bordelmutter. Her solgte hun sin krop til nogle af landets mest magtfulde mænd, og efter endt arbejdsdag kunne hun nemt putte 7.000 kroner i lommen. Selvfølgelig uden at optjene feriepenge eller betale til skattefar. Det er efterhånden mange år siden, at 46-årige Nynne Frederiksen forlod branchen. I dag driver hun Den Røde Bodega i Randers, og i denne uge debuterer hun som forfatter. Hun har netop udgivet den selvbiografiske bog »I seng med eliten« med medforfatter Pia Møller Søe, hvor hun deler sine oplevelser og slibrige detaljer fra det oldgamle fag, de fleste har stærke holdninger til og formentlig også en del fordomme om. Bogen er Nynne Frederiksens forsøg på at bryde tabuet, fortæller hun. Det lyder måske som en kliché, indrømmer hun. Men selvom hun altid har været ærlig – både over for familie og venner – om måden, hun har tjent sine penge på, er det aldrig lykkedes at stoppe den evige hvisken i krogene. Og hvisken er der nok af, når man ser ud som Nynne Frederiksen i en by ti kilometer uden for Randers. Hun er sådan én, man enten hader eller elsker. »Findes den lykkelige luder?« spørger Nynne Frederiksen flere gange. Svaret er kompliceret.Fold sammenLæs mereFoto: Mikkel Berg Pedersen/Ritzau Scanpix. »Jeg vil rigtig gerne fortælle, hvem jeg er. Fortælle, at jeg ikke kun har levet mit liv på madrasser rundtomkring i København,« siger hun. »Tiden er moden til, at vi kollektivt accepterer prostituerede og deres ret til at bestemme, hvad de gør med deres krop. For kroppen er deres at bestemme over, og jobbet bliver kun mere lusket af, at vi ikke taler om det. Og så bliver folk nødt til at åbne øjnene for, at det ikke kun er middelklassen, der kommer hos en luder. Det er også toppolitikere og erhvervsledere.« Derfor handler Nynne Frederiksens bog ikke kun om mødet med almindelige familiefædre, tudsegamle mænd, der savner intimitet, politiet, jetset-banditter, plastikrockere – og rigtige rockere fra Hells Angels – men også eliten. Dem, der bestemmer og har magten herhjemme. Og dem, der sidder og rynker på næsen over sexarbejdere i offentligheden, men lister langs murene, når de skal besøge kvinder som Nynne. »Det var de værste.« Der er mange meninger og myter om prostituerede. Både fra dem i faget og dem, der bare gerne vil mene noget. Det er måske heller ikke så underligt, fortæller Nynne Frederiksen. »Det er nok et af de mest tabubelagte job, man kan have,« siger hun. Og spørgsmålet, vi igen og igen vender tilbage til i den offentlige debat, litteraturen og popkulturen, kredser Nynne Frederiksen også om. Flere gange endda. »Findes den lykkelige luder?« Svaret er kompliceret, men i grove træk: ja. »Man kan godt være lykkeligogluder. Det har jeg altid været. Lige indtil jeg ikke var det længere.« For selvom jobbet og menneskene, hun har omgåedes med, har været en blandet pose bolsjer, har det været det hele værd. Også til trods for at det har taget hende til Amsterdam og retur til København med fem plader hash på maven og hjem fra Caracas i Venezuela med bh'en fuld af kokain – der egentlig skulle have været opbevaret i en dildo oppe i Nynne Frederiksen, men der var for meget. »Det var nogle hæsblæsende år, og jeg følte mig uovervindelig. Selvom jeg ikke har været omringet af Guds bedste børn, så har det været en fest uden sammenligning. Jeg var lykkelig. Jeg var lykkelig, når jeg havde fri. Og jeg var lykkelig, når jeg tog på arbejde,« siger Nynne Frederiksen og fortsætter: »Jeg ved godt, at folk er ved at brække sig, når man siger, at den lykkelige luder findes. Men omvendt bliver jeg også super provokeret, når de samme personer gerne vil proppe mig ned i en kasse og siger, at jeg er ødelagt, og at det er synd for mig. Det er ikke synd for mig.« Som 17-årig blev Nynne Frederiksen introduceret til »luderbranchen« af en kvinde, hun kendte som »Snakewoman«.Fold sammenLæs mereFoto: Mikkel Berg Pedersen/Ritzau Scanpix. Nynne Frederiksen vil ikke have sympati, men forståelse og accept. Hun lægger imidlertid ikke skjul på, at hendes barndom og vej ind i branchen er både voldsom og grum. Hun var omkring fire år, da et familiemedlem – hun kaldte onkel – udsatte hende for et overgreb. Hun husker svagt, hvordan han tog hende med under bruseren og bad hende røre sit lem, men husker tydeligt badeværelset, det fandt sted på, der var indrettet i bedste 70er-stil med klinker og udstyret med Lux-sæbebarer. »Jeg var jo ikke ret gammel, og jeg kan huske, hvordan jeg tænkte, at han havde en surrealistisk stor tissemand. Det er først senere og efter samtaler med min psykolog, at det går op for mig, hvorfor jeg husker den som så stor. Det var, fordi mine hænder var rigtig, rigtig små. Det var jo barnehænder,« siger Nynne Frederiksen. Som 14-årig får hun så en abort. Ikke efter en graviditet med en jævnaldrende dreng. Hendes bedste bud er, at det er moderens kæreste, hendes stedfar, der er det biologiske ophav til fosteret, hun skal have fjernet. I lange perioder løj hun sig selv syg fra skole, og endda så syg, at hun var nødt til at blive kørt på hospitalet. Her var hun sikker på at mærke lægernes og sygeplejerskernes omsorg, inden turen gik hjem til Randers igen. Hun blev slået i stykker fra start, som hun formulerer det. »Min stedfar brugte enormt meget tid på at fortælle mig, at jeg var uduelig, at jeg ikke kunne noget som helst, at folk ikke gad mig. Han gjorde det samme mod min mor, så jeg er udmærket godt klar over, at jeg kommer fra et dysfunktionelt hjem,« siger Nynne Frederiksen. Men meget ændrede sig, da hun som 17-årig blev introduceret til »luderbranchen« af en kvinde, hun kendte som »Snakewoman«. »Lige pludselig var der jo nogen, der ville mig. Sådan rigtig, rigtig meget. Nogen, der ikke kunne få nok og bookede mig en uge frem, så de var sikre på, at de kunne få mig. Det var jo helt vildt.« Nynne Frederiksen havde fået det, hun aldrig nogensinde havde haft: Kontrol. Kontrol over sig selv og sin krop. Og anerkendelse. Nynne Frederiksen begyndte at bruge sin krop som våben, og mændene var nogle lette ofre. »De skal bare tømmes,« skriver hun flere gange i bogen. Og det gjorde hun uden besvær. »Jeg var meget nervøs i starten, men jeg begyndte at blive glad for mit arbejde. Virkelig glad. Jeg var glad for den kontakt, jeg havde med mennesker, og den omsorg, jeg kunne give dem. Det var jo ikke hver gang, at mænd kom ind til mig for at få sex. Nogle gange var det også mænd, hvis koner var dødssyge af kræft og havde brug for omsorg og en at snakke med,« siger Nynne Frederiksen. Hun anerkender, at der findes prostituerede, der ikke deler hendes opfattelse af jobbet. Blandt andre dem, der presses ud i det, ender med stofmisbrug eller trækker på gaden. Men der har Nynne Frederiksen aldrig stået. Nynne Frederiksen fik en dag brug for luftforandring og begyndte at køre ud som escortpige.Fold sammenLæs mereFoto: Mikkel Berg Pedersen/Ritzau Scanpix. Hun har arbejdet på nogle af de mest prestigefyldte bordeller i København, selv forsøgt at starte et op og siden kørt rundt som escortpige. Hun har været på dyre rejser, boet på luksushoteller, hængt ud i HAs klubhus, snavet med Snoop Dogg, festet som en gal, fået store gaver og knaldet med nogle af de mest magtfulde mænd herhjemme. En enkelt gang måtte hun sågar skrive under på en tavshedserklæring, fortæller hun. Dengang gik hun under navne som Line og Heidi og tog imod alle slags kunder, men særligt én type gik igen, da hun arbejdede i København: Dem fra eliten. »De mænd, der er bedst inden for deres felt. De dygtigste politikere. De mest spillede musikere. De sportsfolk, der scorer flest mål. De forretningsfolk, der tjener flest penge. Mænd fra samfundets top. De har gjort sig fortjent til deres position.« »Man bliver ikke toppolitiker i Danmark, hvis man ikke er villig til at gøre det, der skal til, og man bliver ikke eliten, hvis man ikke præsterer mere end gennemsnittet. Af samme grund har de fleste af mine kunder det tilfælles, at de ved, hvad de vil ha’ – og hvordan de får det.« Det skriver hun alt sammen om i sin bog. »Jo mere magt de har, jo flere syge ting vil de. Så vil de have en dildo og andre ting i røven. Eller lege et eller andet vanvittigt rollespil, hvor jeg skulle iføre mig ble og have rottehaler,« siger Nynne Frederiksen til Berlingske om mødet med »eliten«. Sidstnævnte afviste hun blankt. For nok solgte hun sin krop – i hvert fald brugsretten til den – men grænser var der alligevel. Og det gjorde hende måske også til en lidt »sløj luder«, siger hun. Nynne Frederiksen fortæller, at de i forbindelse med udgivelsen af bogen har forelagt alle personer, der optræder i bogen – navngivne som unavngivne – indholdet og måden, de indgår på. Men hun afviser at oplyse deres identitet til Berlingske. Derfor har det ikke været muligt for Berlingske at verificere indholdet. »Jeg har nok haft sex med omkring 1.000 mænd. På en eller anden måde, så er en pik jo bare en pik. Men det er klart, at det er akavet, når ens yndlingskomiker træder ind ad døren og gerne vil kneppes i røven med en dildo. Nogle gange har det været svært ikke at grine,« siger hun. For Nynne Frederiksen er det vigtigt at belyse, at det både er helt almindelige mennesker, der besøger en prostitueret, men også politikere, der ikke vil skrive under på, at forholdene, som prostituerede arbejder under, skal være bedre. Nynne stoppede, da hun var omkring 27 år. Hun havde fået nok: »Jeg var ved at brække mig over lugten af glidecreme og kondomer. Stanken sad i næsen på mig konstant, og selv når jeg havde fri, følte jeg hænder ud over min krop. Jeg kunne mærke, at jeg ikke længere fik ydet den samme gode, glade service.« »Jeg var ved at brænde ud.« Nynne Frederiksen har datteren Josefine på 13 år.Fold sammenLæs mereFoto: Mikkel Berg Pedersen/Ritzau Scanpix. I dag har Nynne Frederiksen byttet bordellet ud med bodegaen, hun er blevet gift, har skrevet en besked ud til alle forældrene i hendes datters klasse på Aula om hendes fortid som prostitueret og udgivet en bog. Hun har fået det liv, hun altid har drømt om: et liv bag ligusterhækken. Det har været en gave at stoppe, fortæller hun, men holder samtidig fast i, at hun ikke fortryder noget. Overhovedet. »Jeg kan mærke min krop på en helt anden måde. Jeg er blevet klogere, men jeg er ikke blevet ødelagt af at arbejde som luder. Men jeg er ensuckerfor kærlighed, og den har jeg givet mig hen til,« siger hun. Derfor er Nynne Frederiksen heller ikke bleg for at indrømme, at hun hellere vil have en rugbrødsmad og ligge på sofaen og putte med sin mand end ud at fyre den af, som hun gjorde engang. »Leverpostejlivet er nu også meget dejligt.«",
        "metadata": {
            "source": "https://www.berlingske.dk/kultur/nynne-frederiksen-har-vaeret-i-seng-med-flere-end-1000-maend-en-del-fra",
            "image_url": null,
            "publication_time": "Lørdag d. 24. august 2024, kl. 11.16",
            "author": "Signe Westermann Kühn",
            "related_links": [],
            "attachments": []
        }
    }
}