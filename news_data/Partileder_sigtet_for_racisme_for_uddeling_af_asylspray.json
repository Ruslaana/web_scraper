{
    "version": "1.0",
    "document": {
        "id": "https://www_berlingske_dk/politik/partileder-sigtet-for-racisme-for-uddeling-af-asylspray",
        "title": "Partileder sigtet for racisme for uddeling af asylspray",
        "content": "Kolding. Partileder Daniel Carlsen fra Danskernes Parti er blevet sigtet for racisme og overtrædelse af våbenloven, efter at han har uddelt spraydåser under betegnelsen \"asylspray\". Det bekræfter Syd- og Sønderjyllands Politi over for TV Syd. Partilederen for højrefløjspartiet, der forsøger at blive opstillingsberettiget til Folketinget, kalder over for TV Syd sagen for \"tynd\". Det var lørdag 24. september, Daniel Carlsen delte asylsprayen ud på gågaden i Haderslev. Her forklarede han, at han ønskede at gøre opmærksom på de alternativer, der er til den ulovlige peberspray. - Der er blevet skabt en utryghed, blandt andet i Haderslev, hvor vi har oplevet en voldtægt begået af en asylansøger, og det er en utryghed, som vi gerne vil gøre op med, sagde han den dag til TV Syd. På spraydåserne havde Danskernes Parti påklistret mærkater med skriften \"asylspray - lovlig, effektiv\" og partiets logo med dannebrog. Danskernes Parti kræver et totalt stop for al ikkevestlig indvandring i Danmark. Det er Syd- og Sønderjyllands Politi, der har rejst sigtelsen mod partilederen. /ritzau/",
        "metadata": {
            "source": "https://www.berlingske.dk/politik/partileder-sigtet-for-racisme-for-uddeling-af-asylspray",
            "image_url": "https://berlingske.bmcdn.dk/media/cache/resolve/image_x_large/image/5/50907/14993663-folkemdet2015.jpg",
            "publication_time": "Onsdag d. 05. oktober 2016, kl. 18.05",
            "author": null,
            "related_links": [],
            "attachments": []
        }
    }
}