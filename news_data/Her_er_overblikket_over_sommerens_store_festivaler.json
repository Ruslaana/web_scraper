{
    "version": "1.0",
    "document": {
        "id": "https://www_berlingske_dk/kultur/her-er-overblikket-over-sommerens-store-festivaler",
        "title": "Her er overblikket over sommerens store festivaler",
        "content": "Københavns største gadefest kan i år fejre 20 års jubilæum. I festivalens levetid er den gået fra at være et arrangement for de særligt indviede til et monster af en begivenhed med over 100.000 daglige deltager og internationalt renomé. Og det på trods af stigende regulative krav fra myndighederne. I år byder Distortion på de sædvanlige gadefester på Nørrebro og Vesterbro onsdag og torsdag, inden festlighederne fortsætter med Distortion Ø: To lange nætter med et alt inden for elektronisk dansemusik fordelt på seks scener på en helt ny festivalgrund bag Lynetten lystbådehavn. Hvem:Acid Pauli, Ghostface Killah, Princess Nokia, Av Av Av, Chinah, Yaeji m.fl.Hvor og hvornår:København fra onsdag 30. maj til søndag 3. juni.Hvor meget:Varierende priser. Lækkerhedsfaktoren er i top, når Heartland Festival igen åbner portene til tre dages festival i de smukke renæssancehaver omkring Egeskov Slot på Fyn. Heartland er festivalen for den kulturelle feinschmecker, der kan se fidusen i at drikke champagne og spise østers under en stor dramatisk blodbøg, mens musikken spiller på hovedscenen. Programmet kombinerer i år musik fra navne som Van Morrison, The The og LCD Soundsystem med gourmet-mad, kunst og talks med kulturpersonligheder som forfatteren Salman Rushdie og filosoffen Slavoj Žižek. Hvem:Van Morrison, Patti Smith & Band, The The, LCD Soundsystem, Salman Rushdie, Slavoj Žižek, MØ, Grizzly Bear, Slowdive, Lykke Li, Alex Cameron, Søren Huss m.fl.Hvor og hvornår:Egeskov Slot på Fyn fra 31. maj til 2. juni.Hvor meget:1690 kr. for alle dage. Björk kan opleves på NorthSide i Aarhus. Billedet er taget ved hendes Roskilde-koncert i 2012.Fold sammenLæs mereFoto: Malte Kristiansen. NorthSide er fortsat det bedste alternativ til Roskilde Festival, hvis man vil opleve et bredt udsnit af store kvalitetsnavne uden at skulle anstrenge sig alt for meget. I år er det lykkedes festivalen af lokke den islandske ener Björk til Smilets By for første gang i 25 år. Derudover byder NorthSide 2018 på en lang række respekterede navne og mere hyppige gæster som Beck, The National, Father John Misty og The War On Drugs. Spot-on i forhold til kernepublikummet, men de mest interessante udviklinger sker længere nede på plakaten, hvor bl.a. den urbane musik for alvor gør sit indtog på festivalen. Hvem:Björk, Beck, The National, Queens Of The Stone Age, Liam Gallagher, The War On Drugs, Future Islands, Father John Misty, N.E.R.D., Diplo, Nik & Jay m.fl.Hvor og hvornår:Åmarken i Aarhus fra 7. til 9. juni.Hvor meget:1595 kr. + gebyr for alle dage.  Siden 2010 har Copenhell været samlingssted for et stort og trofast segment for hvem kærligheden til øresplittende guitarsoli, dobbelt stortromme og satanisk growl aldrig ruster. I år er det store slagnummer den tidligere Black Sabbath-frontmand Ozzy Osbourne, der for gud ved hvilken gang er på afskeds-tour. I den mere spøjse afdeling optræder Troldspejlet-vært Jakob Stegelmann og Aarhus Symfoniorkester med klassiske soundtracks fra dystre film, TV-serier og computerspil. Tre dages helvede på jord for ægte metalhoveder! Hvem:Ozzy Osbourne, Deftones, Ghost, Alice In Chains, Avenged Sevenfold, Nightwish, Steel Panther, Satyricon, Enslaved, Exodus, Jakob Stegelmann & Orkester m.fl.Hvor og hvornår:Refshaleøen i København fra 20. til 23. juni.Hvor meget:1640 kr. + gebyr for alle dage. Iggy Pop spiller på Tinderbox Festival. Her er han fanget blandt publikum på Haven sidste år.Fold sammenLæs mereFoto: Mads Claus Rasmussen. De er stolte af Tinderbox på Fyn. Og det er da også lykkedes den odenseanske festival at få etableret sig som en af Danmarks største festivaler på ganske få år. Den musikalske profil er dog fortsat lidt af et miskmask. Her er både et solidt rock-program til det ældre segment med store navne som Depeche Mode, Prophets of Rage, Iggy Pop, Alanis Morisette og Jack White, store dance-kanoner som Tiësto, Steve Aoki og Kygo til de unge dansende og populære yngre hiphop-navne som French Montana og Wiz Khalifa. Og nå ja, så selvfølgelig alle de store danske navne samt et nyt comedy-program med kendte standuppere. Hvem:Depeche Mode, Prophets Of Rage, Iggy Pop, Jack White, Alanis Morissette, Madness, C.V. Jørgensen, Nik & Jay m.fl.Hvor og hvornår:Tusindårsskoven i Odense fra torsdag 28. juni til lørdag 30. juni.Hvor meget:1595 kr. + gebyr for alle dage.  Roskilde Festival er ikke en musikfestival, det er en af Danmarks største kulturbegivenheder som sådan. Med 174 musiknavne fordelt på seks simultant spillende scener i festivalens fire sidste dage venter der et sansebombarderende overflødighedshorn af lyde fra alle verdens hjørner. Selv om der ikke er blevet plads til bands i Rolling Stones-klassen, er det alligevel erfaringens tyngde, der gør sig gældende i toppen af plakaten med navne som Eminem, Nick Cave og David Byrne. Vanen tro er det dog længere nede på plakaten, at man finder både morgendagens stjerner og de nye horisontudvidende musikoplevelser. Hvem:Eminem, Nick Cave & The Bad Seeds, Bruno Mars, Gorillaz, David Byrne, Massive Attack, My Bloody Valentine, Nine Inch Nails, St. Vincent, Charlotte Gainsbourg, Anderson Paak. And The Free Nationals, Fever Ray, C.V. Jørgensen m.fl.Hvor og hvornår:Roskilde fra 30. juni til 7. juli.Hvor meget:2.100 kr. + gebyr for alle dage. Nick Cave And The Bad Seeds vender tilbage til Orange Scene. Her er frontmanden på Orange Scene under seneste Roskilde-koncert i 2009.Fold sammenLæs mereFoto: Sisse Stroyer. Københavns traditionsrige jazz-festival byder sig for 40. gang til med jazz i alskens forskellige rammer og musikalske aftapninger. Blandt årets hovednavne finder vi tenorsaxofonist Pharoah Sanders, ethio-jazz-mesteren Mulatu Astatke, blues-legenden Jeff Beck og soulsanger Melody Gardot. På festivalen kan man både møde de mindre navne up close and personal på byens listige caféer, høre de blå toner give genlyd på pladser og i stræder, opleve jazzen i sit stiveste puds i koncertsale og kirker og ikke mindst under åben sommerhimmel på Islands Brygge. Hvem:Pharoah Sanders, Mulatu Astatke, Melody Gardot, Brad Mehldau, Charles Lloyd & The Marvels, Jeff Beck, Jakob Bro, Tower Of Power m.fl.Hvor og hvornår:København fra 6. til 15. juli.Hvor meget:Varierende priser. Der vil altid blive rynket på næsen af SmukFest på parnasset. På SmukFest handler det først og fremmest om at feste, drikke og synge med på store hits fra før og nu. Festivalen har igen booket revl og krat på den danske scene og spædet op med et spøjst sammenrend af internationale navne, der i år tæller så forskellige navne som popsanger Britney Spears, rapstjernen Kendrick Lamar og den aldrende smørtenor Tom Jones. Og godt det samme. Billetterne blev som sædvanlig revet væk allerede inden det første navn blev annonceret. Hvem:Britney Spears, Kendrick Lamar, Tom Jones, Aqua, Shawn Mendes, Post Malone, Deadmau5, Mezzoforte, Jethro Tull, Rasmus Seebach, Kim Larsen, MØ m.fl.Hvor og hvornår:Bøgeskoven i Skanderborg fra 8. til 12. august.Hvor meget:Festivalen er allerede udsolgt. Arcade Fire spiller på Haven i år. Sidste år besøgte de Roskilde Festival.Fold sammenLæs mereFoto: Ida Guldbæk Arentsen. Med Haven Festival ser København omsider ud til at have fået en markant og kunstnerisk bæredygtig musikfestival i august måned. I toppen af plakaten lokker både Arcade Fire med deres diskoficerede stadion-hymner og et formidabelt tysk trekløver bestående af Kraftwerk, Einstürzende Neubauten og Nils Frahm. Bag festivalen står Dessner-brødrende fra rockbandet The National, mad-entreprenør Claus Meyer og bryghuset Mikkeller, og trioens fingeraftryk kan i den grad mærkes, når der i Refshaleøens industrielle rammer trakteres med høj kvalitet til både nysgerrige ører, sultne mave og tørstige ganer. Hvem:Arcade Fire, Kraftwerk, Einstürzende Neubauten, Nils Frahm, Kamasi Washington, Dirty Projectors, Ariel Pink, Thåström, Den Sorte Skole m.fl.Hvor og hvornår:Refshaleøen i København 10. til 11. august.Hvor meget:1.435 kr. + gebyr for begge dage.  Tønder Festivals ry som en ualmindeligt hyggelig nichéfestival for folk- og country-genrerne er så veletableret, at det blev solgt som en nyhed af de større, da det danske rockband Kellermensch blev annonceret. Det alvorstunge rockband kommer dog næppe til at ødelægge den gode stemning, for i det store hele er Tønder fortsat stedet, man tager hen, hvis man er til duellerende banjoer, livlig hoedown og voksne mænd, der insisterer på, at hjerte rimer på smerte. Hvem:The Mavericks, The Lone Bellow, Colter Wall, Tyler Childers, Jeffrey Foucault, David Ramirez, Oysterband, Melissa Horn, Sharon Shannon m.fl.Hvor og hvornår:Tønder fra 23. til 26. august.Hvor meget:1.490 kr. + gebyr for alle dage.",
        "metadata": {
            "source": "https://www.berlingske.dk/kultur/her-er-overblikket-over-sommerens-store-festivaler",
            "image_url": "https://berlingske.bmcdn.dk/media/cache/resolve/image_x_large/image/9/92715/20618226-1sektion.jpg",
            "publication_time": "Tirsdag d. 10. april 2018, kl. 16.00",
            "author": "Michael Charles Gaunt",
            "related_links": [],
            "attachments": []
        }
    }
}