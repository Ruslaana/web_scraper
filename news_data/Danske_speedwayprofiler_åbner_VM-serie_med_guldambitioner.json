{
    "version": "1.0",
    "document": {
        "id": "https://www_berlingske_dk/sport/danske-speedwayprofiler-aabner-vm-serie-med-guldambitioner",
        "title": "Danske speedwayprofiler åbner VM-serie med guldambitioner",
        "content": "»Jeg ved inderst inde, at jeg kan slå ham.« 34-årig Leon Madsen manglede sidste år blot et trin på podiet for at blive den første danske verdensmester i speedway siden Nicki Pedersen i 2008. En optimering af Madsens starter, team og tekniske setup er efter eget udsagn vejen forbi polske Bartosz Zmarzlik, der sidder på tronen og igen i 2023 er klar favorit. »For første gang i lang tid stoler jeg 100 procent på mit udstyr og mit team. Sammenlignet med sidste sæson gør det mig meget mere fortrøstningsfuld.« »Vi ved alle, at Bartosz er manden, vi skal slå. Han var utrolig i sidste sæson og er også startet rigtig godt i denne sæson. Men det handler ikke kun om ham. De 15 bedste ryttere i verden er med,« siger Madsen. Lørdag afvikles det første af ti grandprixer i VM-serien. Kroatiske Gorican er vært. Ligesom sidste får Madsen selskab af landsmændene Mikkel Michelsen og Anders Thomsen, der i 2022 sluttede som nummer henholdsvis 11 og 14. Det dufter ikke af medaljer, men 28-årige Michelsen har intet imod at melde offensivt ud. »Vi er her alle for at blive verdensmester. Alle, der siger andet, lyver. Vi er her ikke for at blive toer eller treer. Vi er her for at vinde det hele. Jeg er her i hvert fald for at køre min chance,« siger Michelsen. Michelsen og hans team satser på en enkel tilgang i sin tredje sæson som VM-kører. »I sidste sæson skiftede vi måske lidt for meget ud i grandprixerne i stedet for at gøre det dumt og simpelt. Et grandprix er som et hvilket som helst andet løb.« »Hvis man gør det til noget meget specielt, kommer der åbenlyst også et stort pres på teamet. Så vi vil forsøge at gøre det lidt anderledes i denne sæson. Lidt mere afslappet, rolig og fattet,« siger europamesteren fra 2019 og 2021. Anders Thomsen blev i 2022 den første danske vinder af et grandprix i mere end to år, da han triumferede i polske Gorzow og tog sin sejrsrunde kun iført underbukser. Mindre end en måned senere kom 29-årige Thomsen slemt til skade med et åbent benbrud, som naturligt nok lægger en dæmper på forventningerne til 2023. »Jeg er ved at være tilbage på sporet, og det er jeg glad for.« »På en eller anden måde er det stadig i kroppen, men når først jeg får hjelmen på, tænker jeg ikke på andet end løbet. Og jeg er der 100 procent til det første grandprix.« »Hovedmålet er at slutte i top-6, men medaljer er også en ambition for mig,« siger Thomsen. /ritzau/",
        "metadata": {
            "source": "https://www.berlingske.dk/sport/danske-speedwayprofiler-aabner-vm-serie-med-guldambitioner",
            "image_url": "https://berlingske.bmcdn.dk/media/cache/resolve/image_x_large/image/167/1671668/24414947-danskerheat-bl-leon-madsen.jpeg",
            "publication_time": "Lørdag d. 29. april 2023, kl. 07.31",
            "author": null,
            "related_links": [],
            "attachments": []
        }
    }
}