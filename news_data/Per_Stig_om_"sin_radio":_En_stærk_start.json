{
    "version": "1.0",
    "document": {
        "id": "https://www_berlingske_dk/kultur/per-stig-om-sin-radio-en-staerk-start",
        "title": "Per Stig om \"sin radio\": En stærk start",
        "content": "Det er en tilfreds tidligere kulturminister, der her til morgen og formiddag har lyttet med på den radiokanal, han i sin tid selv var med til at sætte i søen - og som også - i hvert fald for en periode - under navnet Radio Møller blev opkaldt efter ham. - Jeg synes, det er en stærk start. De er oppe mod et af Danmarks Radios bedste produkter, nemlig P1 Morgen, og så har de lavet en morgenflade, der er meget dynamisk, de er gode både tilbreaking newsog til at følge op påbreaking news, siger Per Stig Møller (K) om den ny Radio24syv.  Han har tirsdag hørt både morgenfladen og middagsprogrammet på den nye radiokanal - og det stemmer godt overens med det, han havde håbet og forventet for den nye licensfinansierede radiokanal, som regeringen sammen med Dansk Folkeparti og Liberal Alliance opnåede enighed om i forbindelse med medieforliget i maj sidste år. - Det har været meget opmuntrende. Det ser lovende ud med det hold, de har sat, og der er satset på nytænkning, siger Per Stig Møller.  - Det ser spændende ud, de er kommet godt fra start, siger han. Den tidligere kulturminister plejer selv at høre P1 om morgenen og P1-programmet Orientering senere på dagen. Men konkurrencen fra en ny radiokanal er kun god, mener han. - Man har et glimrende P1, som er forpligtet til at levere på kultur og samfundsområdet, og det er vigtigt i et demokrati, at der er så mange forskellige indgange til det som muligt, siger Per Stig Møller.  Og der kan godt blive skruet over på Radio24syv på Per Stigs radio i fremtiden. - Det har været meget opmuntrende, så det kunne jeg godt finde på, siger han. TV: Statsministeren ønsker Radio24syv held og lykke ",
        "metadata": {
            "source": "https://www.berlingske.dk/kultur/per-stig-om-sin-radio-en-staerk-start",
            "image_url": "https://berlingske.bmcdn.dk/media/cache/resolve/image_x_large/image/30/301544/4663165-per.jpg",
            "publication_time": "Tirsdag d. 01. november 2011, kl. 14.35",
            "author": "Laura Juul",
            "related_links": [],
            "attachments": []
        }
    }
}