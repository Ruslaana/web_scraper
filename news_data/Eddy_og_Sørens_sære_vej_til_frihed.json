{
    "version": "1.0",
    "document": {
        "id": "https://www_berlingske_dk/kommentatorer/eddy-og-soerens-saere-vej-til-frihed",
        "title": "Eddy og Sørens sære vej til frihed",
        "content": "Det er svært ikke at være kisteglad på vegne af de to danske og fire filippinske søfolk, som nu nyder friheden efter 838 dage i helvedes forgård som gidsler hos en flok kyniske somaliske pirater, der nu kan kalde sig millionærer på det danske rederi Schibcrafts bekostning. Billederne i TV2s dokumentarudsendelse forleden om gidslerne brændte sig fast på nethinden. Man sad og følte sig som ufrivilligt vidne til en absurd forestilling, hvor en journalist havde fået kriminelle piraters godkendelse til at filme de seks gidsler og udstille deres forfærdelige forhold for et dansk seerpublikum. Hvordan og på hvilke betingelser er den aftale mon kommet i stand? Det får vi ikke at vide. Gidslerne fortæller deres historie, viser deres smerter, lidelse og savn. Og til aller sidst åbenbarer så freelancejournalisten for gidslerne, at de nok snart er på vej ud. En mildt sagt kritisabel iscenesættelse, hvis han ikke havde mere at bygge sin viden på end en uautoriseret medlytning til piraternes samtaler. Det virker ikke troværdigt. TV2 gemte billederne fra lejren til gidslerne var blevet befriet for ikke at risikere at vanskeliggøre processen. Det var klogt, men det ændrer ikke på, at TV2 har filmet en kriminel handling, har forhandlet med kriminelle om at få lov til at lave filmen, og formentlig også har sendt filmen uden ofrenes godkendelse. Har TV2 betalt en norsk-somalisk journalist for at tage risikoen og spille dobbeltspil med nyheden om deres kommende frigivelse i den gode histories tjeneste, hvorefter TV2 kan have stjernereporter, Rasmus Tantholdt, stående klar på stranden i Somalia, når den store nyhed »breaker«, for somaliske freelancere bruger man jo ikke til den slags. Læg til denne massive række at etiske problemstillinger, at TV2 live-filmede, da deres medarbejder overbragte nyheden om befrielsen af gidslerne til det ene gidsels intetanende forældre. Denne sag myldrer med store etiske spørgsmål. Hvordan gik det egentlig til, at gidslerne blev befriet? Gjorde rederiet, hvad de kunne under de givne omstændigheder? Hvis de gjorde, hvorfor er de så politianmeldt og smidt ud af Rederiforeningen? Er Ekstra Bladet helt eller skurk efter at have skrevet spalte efter spalte om Eddy og Søren, mens andre medier som denne avis fulgte opfordringen fra myndighederne om at begrænse omtalen af gidslerne til det mindst mulige for ikke at forlænge forhandlingerne med piraterne og øge prisen på deres hoveder? Hvordan kunne en dansk-somalisk freelancejournalist både være betalt af Ekstra Bladet og samtidig være mellemmand i forhold til gidseltagerne? Hvordan kunne en anden somalisk freelancejournalist hyret af EBs mand være inde i gidseltagernes lejr sammen med tre bevæbnede vagter i forbindelse med gidslernes løsladelse og køre med dem ud af lejren uden at være i en eller anden forståelse med piraterne? EB har taget æren for, at gidslerne endelig kom ud, selv om venner, familie, politikere og eksperter siger, at EB har gjort præcis det modsatte; forlængede deres ophold. Havde EB mon også taget ansvaret, hvis gidslerne var blevet skudt på vejen mod friheden? Medierne skal ikke gøre sig selv til mellemhandlere med gidseltagere for at presse den gode historie ud eller være leverandører af et skræmmende visuelt visitkort fra piraterne til, at næste gidseltagning får en hurtigere afslutning til en højere pris. Den her sag kalder på en offentlig høring og undersøgelse.",
        "metadata": {
            "source": "https://www.berlingske.dk/kommentatorer/eddy-og-soerens-saere-vej-til-frihed",
            "image_url": "https://berlingske.bmcdn.dk/media/cache/resolve/image_x_large/image/26/262300/6247291-lisbeth-knudsen-ansv-chefredaktr.jpg",
            "publication_time": "Lørdag d. 04. maj 2013, kl. 22.30",
            "author": null,
            "related_links": [],
            "attachments": []
        }
    }
}