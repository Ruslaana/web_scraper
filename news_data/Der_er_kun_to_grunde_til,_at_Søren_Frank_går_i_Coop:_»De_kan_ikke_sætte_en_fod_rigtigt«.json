{
    "version": "1.0",
    "document": {
        "id": "https://www_berlingske_dk/gastronomi/der-er-kun-to-grunde-til-at-soeren-frank-gaar-i-coop-de-kan-ikke-saette",
        "title": "Der er kun to grunde til, at Søren Frank går i Coop: »De kan ikke sætte en fod rigtigt«",
        "content": "Kære læser, Salling Group lammetæver Coop, kunne man forleden læseher i avisen.  Tallene taler deres eget tydelige sprog: Salling Group, som står bag Netto, Føtex og Bilka, vinder terræn og omsætter med 72 milliarder kroner næsten det dobbelte af Coop, der med 46 milliarder kroner i omsætning endnu en gang er gået tilbage. Tallene kommer ikke ligefrem bag på mig, for det virker, som om Coop ikke magter at sætte så meget som bare en lilletå rigtigt for tiden. Tag bare den nye, håbløse 365discount-kæde, som står for Coops største underskud. Eftersom Netto og Superbrugsen ligger side om side i, hvor jeg gør mine daglige indkøb, følger jeg på nærmeste hold med i slagets gang, som det udfolder sig på supermarkedernes hylder. Konklusionen er, at hvor jeg for 20 år siden ikke kunne drømme om at sætte mine ben i Netto, handler jeg i dag mere her end i Superbrugsen. Startende med Løgismoses indtog i 2009 er Nettos varesortiment bare blevet bedre og bedre. Ud over Løgismose-varerne køber jeg også gerne produkter fra Premieur-serien, for eksempel mozzarella- og cheddarost, græske pitabrød og chorizo lavet på ibericogris. Selv i grøntafdelingen har min Netto overhalet Superbrugsen, og det endda med tomater og agurker fra det selvsamme fynske storgartneri, Nordic Greens, hvor Coop henter sine »Katrine og Alfred«-tomater. Søren Frank besøger det nye Alma-supermarked på Frederiksberg.Fold sammenLæs mereFoto: Søren Bidstrup. Under navnet »Pedersens udvalgte« fører Netto blandt andet de store saftige marmande-bøftomater, som jeg glæder mig til at sætte tænderne i senere på sæsonen. Ikke engang det basalt praktiske omkring betalingen kan Coop finde ud af, kan jeg konstatere, efter at min Superbrugs langt om længe har fået selvbetjeningsstande, hvor stregkodelæserne til gengæld er nærmest umulige at betjene. Summa summarum er, at der kun er to produkter, jeg går i Brugsen for at købe: Thises gode smør med sydesalt og krogmodnede koteletter fra »Bornholmergrisen«. Forsvinder også de fra Coops hylder, forsvinder jeg også helt som kunde. Nicolai Nørregaard, medstifter af og chefkok hos restauranterne Kadeau i København og Kadeau Bornholm.Fold sammenLæs mereFoto: Thomas Lekfeldt. Bornholmer-toast med to Michelin-stjerner.Nicolai Nørregaard, som er køkkenchef på den tostjernede Michelin-restaurant Kadeau, har kreeret en signaturret til christianshavnernaboen, NH Collection, i anledning af hotelkædens 10-års jubilæum. Der er tale om en morgenmadsret i form af en »bornholmer-toast« med koldrøget laks: En skive surdejsbrød er smurt med hyldeblomstsmør, belagt med laks, cremet æggeblomme og en syrligt-sød honning- og blommeglasur. Syltet hyldeblomst bidrager med syrlighed, mens let pisket creme fraiche binder retten, som toppes med friskrevet peberrod, sammen. Kadeaus »bornholmertoast« serveres på NH hotellet i Strandgade indtil oktober. Der kan bestilles bordher. Byens bedste sushikok rykker ind på byens mest hypede sandwichbar.Byens måske mest hypede sandwichbar,Abrikos, er tydeligvis inspireret af den japanske sandwich kaldet sando. Det giver således mening, at man har inviteret Mads Battefeld, som står bag byens med længder bedste sushirestaurant, Anaba, indenfor: Sushikokken har designet en sandwich med fyld af teriyaki-glaseret kyllingelår, æggesalat, sesam og romainesalat, som kan købes i Nørregade i hele maj måned. Øl og ost – kan man det?Det er ikke nogen hemmelighed, at belgierne er voldsomt gode til at lave øl. Derfor er det ikke nogen stor overraskelse, at årets Ølfestival som løber af stablen 16. og 17. maj, har fokus på ølkulturen i Flandern. Mest spændende, set herfra, er to sessions med oste-affineur Frédéric Van Tricht, som guider deltagerne gennem en parring af belgiske oste med nøje udvalgte belgiske øl. Læs mere om arrangementerher. Krogs Fiskeslagter og -deli.Den legendariske fiskerestaurant har fået en lille ny. I nabolokalet i nr. 36 har man åbnet en såkaldt fiskeslagter, hvor der sælges krogmodnet fisk. Ifølge Krogs køkkenchef, Nikolaj Mortensen, som er ansvarlig for »slagterbutikken«, giver tørmodningen, hvor en del af væsken i fisken fordamper, en både bedre og dybere smag samt sprødere skind. Fra 24. maj udvider Krogs Fiskeslagter porteføljen med forskellige deli-produkter som for eksempel lobster rolls, sandwiches og fiskecharcuteri, som kan tages med hjem eller spises på Krogs terrasse med et glas vin på siden. Krogs Fiskeslagter har åbent torsdag til lørdag fra klokken 11-18. Grillet spidskål med mormordressingFold sammenLæs mereFoto: Søren Frank. For mit vedkommende starter grillsæsonen gerne midt i april, hvor man ikke længere behøver at rode rundt i mørket i ulden overfrakke, når man griller. Hvor det er mit indtryk, at mange danskere smider pølser på havegrillen, forbinder jeg barbecue med alt muligt andet: Fisk, svinekød, lam og ikke mindst grøntsager. Jeg elsker at »bage« forskellige grøntsager på min store kamado-grill, så de bliver saftige og let karamelliserede. En af de grøntsager, jeg oftest griller, er spidskål, som, når den bliver godt gennembagt og let brændt, får en ekstra dybde i smagen. Faktisk er jeg nødt til at styre mig selv for ikke allerede at blive træt af den herlige grøntsag, før den danske sæson for denne kåltype for alvor starter, når det bliver højsommer. Følgende Meyers-inspirerede opskrift minder mig med sin kombination af fløde(ost) og citron om den klassiske »mormor-salat« og er en af flere, som jeg garnerer kålen med hen over sommeren. For vegetaren vil den kunne gøre det ud for en hel ret, for mit vedkommende spiser jeg den som tilbehør til fisk eller kød. Opskrift Créme Topping Kålen deles i fire både (eller mere), pensles med olie og krydres med salt. Smid kålbådene på en grill med medium varme, og steg til de er godt gennembagte og gerne let brændte. Imens kålen hygger sig på grillen, røres cremen sammen af flødeost, citron og citronskal – juster konsistensen med mælk og smag til med salt. Forbered toppingen ved at fritere de udvandede og derefter godt tørrede kapers (ellers sprutter det) i en smule olie. Mandlerne ristes på panden og hakkes groft, det samme gælder urterne, mens forårsløgene snittes fint. Ved serveringen smøres cremen ud på bunden af et fad, kålen placeres herpå og drysses med toppingen. Hos mig passer denne portion til to personer. Serverer man flere retter eller flere slags tilbehør, rækker den til fire. Har man ikke adgang til havegrill, kan kålen steges på panden eller i ovnen i stedet. Download opskriften til udprint her. Det var alt for denne gang. Du ønskes en god weekend.",
        "metadata": {
            "source": "https://www.berlingske.dk/gastronomi/der-er-kun-to-grunde-til-at-soeren-frank-gaar-i-coop-de-kan-ikke-saette",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917274/24942534-anmeldelse-af-det-nye-alma-supermarked-p-frederik.jpg",
            "publication_time": "Fredag d. 02. maj 2025, kl. 12.53",
            "author": "Søren Frank",
            "related_links": [],
            "attachments": []
        }
    }
}