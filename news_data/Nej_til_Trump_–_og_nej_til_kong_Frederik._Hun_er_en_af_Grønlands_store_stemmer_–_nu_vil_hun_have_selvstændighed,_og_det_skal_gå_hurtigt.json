{
    "version": "1.0",
    "document": {
        "id": "https://www_berlingske_dk/indland/nej-til-trump-og-nej-til-kong-frederik-hun-er-en-af-groenlands-store",
        "title": "Nej til Trump – og nej til kong Frederik. Hun er en af Grønlands store stemmer – nu vil hun have selvstændighed, og det skal gå hurtigt",
        "content": "Hvis man har halvanden million følgere, så er man et hit på de sociale medier. Det kan man spørge Qupanuk Olsen om – og det på trods af, at hun kommer fra et land med beskedne 56.669 indbyggere. Nu skal populariteten på arbejde, og det handler ikke om at få flere følgere eller tjene kassen. For Qupanuk Olsen har meldt sig ind i sit hjemlands selvstændighedskamp og drømmer om et selvstændigt Grønland. Uden Donald Trump. Uden kong Frederik. Og uden andre nationers overherredømme. Så når Grønland går til valg senest 6. april, så står Qupanuk Olsens navn på stemmesedlerne forGrønlands selvstændighedsparti, Naleraq, og hun er i den grad klar i mælet, når det gælder en løsrivelse fra Danmark. »Jeg tror 100 procent på, at vi er selvstændige i 2035. Hellere før, men i hvert fald er det sket i 2035. Jeg tror, der er rigtig mange, der ønsker reel selvstændighed. Vi skal ikke længere være lillebror eller føle, at vi bliver forsørget af andre, at nogen skal diktere os og fortælle os, hvad det er, vi skal og må,« siger Qupanuk Olsen. Og den grønlandske influencer og politiker er mindst lige så direkte i sproget, når det kommer til hendes holdning til, hvorfor det er tiden til et opgør med Danmark – og kolonitidens efterladenskaber. »Hans Egede kom og tvang os til at blive kristne. Vi har oplevet spiralkampagnen, vi har oplevet sagerne om eksperimentbørn, og nu taler vi om de grønlandske børn, der bliver tvangsfjernet i Danmark. I tvang os til at tale dansk i stedet for grønlandsk. Det er nogle af de ting, der gør, at jeg ønsker reel selvstændighed,« siger Qupanuk Olsen. Hun har følgere i det meste af verden – men har det bedst, når hun er hjemme i Grønland og fortæller om sit liv og land. Nu håber hun at blive politiker – med et stort mål som hovedemne.Fold sammenLæs mereFoto: Oscar Scott Carl. Qupanuk Olsen er et voldsomt hit på de sociale medier. Hendes videofortællinger om og fra Grønland er med til at fortælle en anden historie om landet, end mange af os nok kendte. En historie om et folk, der kan og vil selv. Og historier om et land med uanede muligheder – hvad enten det handler om minedrift eller at fremdyrke den spæde turisme i landet. Og spørger man Qupanuk Olsen, så bliver det en fremtid uden rigsfællesskab, uden bloktilskud fra Danmark – og uden en konge som overhoved. »Frederik må da gerne komme og køre hundeslæde i ny og næ. Men han skal ikke være konge for grønlænderne.« Beskeden fra Qupanuk Olsen er klar, når vi taler om det kongehus, som ellers har mange tilhængere i Grønland. Når rigsfællesskabet ophører, så har Grønland heller ikke længere en konge. For selvom hun tidligere anså sig selv som stor royalist og nærmest henført taler om dengang, prins Joachim og Alexandra blev gift, så er det fortid. »I vores kultur, Inuit, har vi aldrig haft konger, der var mere end andre. Vi har aldrig haft et hierarki i samfundet. For os inuitter handler alt om naturen. At vi tilpasser os det sted, vi er, lever sammen med de dyr, der findes, og underlægges naturen og vejret. Det er en helt anderledes måde at tænke på, end I er vant til med jeres kongehus,« siger Qupanuk Olsen. Hun er skarp til at sætte ord på, hvorfor det så længe er lykkedes Danmark at holde fast i Grønland. »Vi er vant til at tilpasse os vore omgivelser, tilpasse os naturen. Det er nok også derfor, at vi har været så gode til at tilpasse os den danske kultur. Vi har været nemme at kolonisere – vi er tilpasningsmennesker,« siger hun. Hun har været i det danske søværn, var tidligere overbevist royalist – nu drømmer hun om løsrivelse fra Danmark – og det kan kun gå for langsomt.Fold sammenLæs mereFoto: Oscar Scott Carl. Så rigsfællesskab og kongehus skal være fortid, hvis Grønland bliver selvstændigt. Samtidig gør den grønlandske influencer og politiker klar til et opgør med den kristendom, som kom til Grønland med Hans B. Egede for mere end 300 år siden. »For min skyld kan folkekirken forblive i vores land, sådan som den er i dag. Men religion skal være en meget mere fri størrelse end i dag. For mig er kristendom en videreførelse og en arv fra kolonitiden. Det går hånd i hånd – derfor ønsker jeg større frihed for forskellige religioner,« siger hun. Det er tydeligt, at dekoblingen fra Danmark er en stor ting for Qupanuk Olsen. At kolonitiden stadig fylder meget for hende og, siger hun, for mange grønlændere. Men samtidig er hun åben om sin fortid i Søværnet. Åben om den nære tilknytning til Danmark – også familiemæssigt. Og det vil fortsætte – hun er ikke vred på Danmark, men ønsker at være med til at skabe et andet Grønland. »Jeg har en følelse af, at hvis storebror altid giver os penge, så bliver vi aldrig ligeværdige. Danmark vil føle, at de har ret til at bestemme, når de betaler. Jeg oplever, at mange grønlændere er bekymrede for, hvordan Grønland dog skal klare sig uden Danmark. Men hvis man har fået at vide tilstrækkeligt mange gange, at man ikke kan selv, så tror man jo på det. Så jeg glæder mig til at slippe ud af den klemme,« siger Qupanuk Olsen. Og selvom hun vil noget andet for Grønland – uden den økonomiske og formelle kobling til Danmark – så er hun ikke vred på danskerne. »Jeg ved godt, at det langtfra er alle danskere, der taler racistisk eller ser ned på os. Men det er voldsomt at se mange danskeres reaktion på vores ønske nu. Det er lidt, som om nogle er gået i panik – at I er ved at opdage, hvad I risikerer at miste.« Et af de store spørgsmål er, hvordan Grønland kan blive klar til reel selvstændighed. Uden et dansk bloktilskud på 4,4 milliarder kroner hvert år. Uden Danmark til at betale for forsvar, behandling af syge grønlændere og andre afgørende ingredienser i det grønlandske velfærdssamfund, som grønlænderne kender i dag. Det er ikke bare noget, der kan skabes på kort tid. Og selvom Qupanuk Olsen er utålmodig, så erkender hun, at vi taler om en årelang proces, før det er realistisk, at Grønland går solo – men processen skal i gang. Qupanuk Olsen elsker sit Grønland – og fortæller det igen og igen på sine videoer, der når ud til flere end halvanden million følgere.Fold sammenLæs mereFoto: Oscar Scott Carl. »Der er nogle i mit parti, der siger, at vi skal erklære os selvstændige i morgen – og så håndtere udfordringerne undervejs. Det kan måske godt lade sig gøre, men jeg tror, de fleste i Grønland gerne vil vide, hvad de lander på, hvis de springer ud. Lander man på en blød pude eller hård beton. Så det må gerne gå hurtigt, men det skal være gennemtænkt, hvad vi gør,« siger Qupanuk Olsen. Grønland går til valg i løbet af et par måneder. Og de efterfølgende fire år skal bruges effektivt, mener hun. »I den her kommende valgperiode, der skal vi til at finde ud af, hvem er det, vi skal samarbejde med. Vi skal vise, at vi kan selv, herunder begynde at hjemtage flere områder til Grønland og vise, at vi kan håndtere selvstændigheden. Og vi skal lytte til USA og præsident Trump – det modsatte er nok svært,« siger hun. I dag udgør de danske bloktilskud og den indirekte støtte mere end halvdelen af statsbudgettet. Så pengene til at holde det grønlandske samfund skal findes på andre måder – ellers vil meget gå i stå. »Det første, vi skal gøre, er at hjemtage eksporten af vores fisk. I dag sendes meget til Danmark, og vi får ikke den nødvendige gavn af den – hverken økonomisk eller i form af arbejdspladser. Så skal vi øge turismen, og det er godt i gang. Se på Island – de har skabt en boomende turismeøkonomi. Og på lang sigt så er minedrift oplagt for Grønland,« lyder et par hurtige bud på, hvad der skal betale de grønlandske regninger – hvis man træder ud af rigsfællesskabet. Qupanuk Olsen er ikke bare influencer. Hun er også uddannet mineingeniør og har arbejdet i Råstofdirektoratet i fem år. Minedrift er noget, hun er dybt inde i. Men selvom mange i Grønland har travlt med at tale potentialet for minedrift op, så er virkeligheden ikke så enkel – det ved Qupanuk Olsen. »Grønland er jo et stort depot for råstoffer og mineraler. Vi ved, at de på et tidspunkt bliver noget værd, men vi ved ikke, hvornår den dag kommer. Vi har jern, zink, titanium, guld og sjældne jordarter. Alt handler om, hvornår de stiger nok i pris til, at det bliver rentabelt at udvinde dem. Så det bliver en dag ude i fremtiden – og det skal nok blive meget værd for Grønland,« siger Qupanuk Olsen. Det, der står tilbage, er, at Grønland heller ikke i fremtiden kan klare sig uden tætte relationer med andre lande. Om det så skal være Danmark, USA eller helt andre lande. »Jeg tror, at mange i Grønland nu ser, at vi måske har været for forsigtige i forhold til at ville opnå selvstændighed. Nu er vi ved at finde ud af, at vi måske er mere værd, end vi selv har troet. Nu skal alle grønlændere tage stilling til, om vi skal være selvstændige. Om vi stadig skal være en del af Danmark eller måske være en del af USA, men det sidste oplever jeg nu, at der er meget, meget, meget få grønlændere, der ønsker,« siger Qupanuk Olsen. Hun har selv en ambition for tiden efter rigsfællesskabet. »Det er op til os begge, altså Grønland og Danmark, at sikre, at vores forhold bliver godt. Vi skal behandle hinanden pænt – for vi kommer jo til at have en tæt relation, uanset hvilken vej Grønland går. Vi har jo, bogstaveligt talt, børn sammen,« siger Qupanuk Olsen, og hun er på ingen måde tilhænger af en »hård skilsmisse«. »Der er mange danskere heroppe – og dem kan vi ikke bare smide ud. De er gode venner – men på et tidspunkt må vi spørge, vil du være dansk eller grønlandsk statsborger? Og jeg ser frem til den dag, hvor vi siger »tusinde tak, Danmark« – og så underskriver skilsmissepapirerne. På en respektfuld måde – men på en måde, hvor Grønland bevæger sig fremad – i selvstændighed.«",
        "metadata": {
            "source": "https://www.berlingske.dk/indland/nej-til-trump-og-nej-til-kong-frederik-hun-er-en-af-groenlands-store",
            "image_url": null,
            "publication_time": "Søndag d. 02. februar 2025, kl. 13.55",
            "author": "Peter Suppli Benson",
            "related_links": [],
            "attachments": []
        }
    }
}