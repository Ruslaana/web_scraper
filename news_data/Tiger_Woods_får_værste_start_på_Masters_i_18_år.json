{
    "version": "1.0",
    "document": {
        "id": "https://www_berlingske_dk/sport/tiger-woods-faar-vaerste-start-paa-masters-i-18-aar",
        "title": "Tiger Woods får værste start på Masters i 18 år",
        "content": "Årets første golfmajor, US Masters, er gået i gang ved golfklubben Augusta National i USA, og den tidligere femdobbelte vinder Tiger Woods har fået sin værste start på turneringen siden 2005. Golfikonet gik første runde i to slag over par efter at have noteret sig for fem bogeys og tre birdies. Den amerikanske stjernespiller var i 2021 involveret i en alvorlig trafikulykke, der fortsat giver ham store smerter i benene, og han var langt efter de bedste på førstedagen. »I morgen (fredag, red.) er jeg forhåbentlig en smule bedre, en smule skarpere, og jeg kan på en eller anden måde snige mig igennem. Forhåbentlig ser det mere positivt ud til sidst,« siger Woods ifølge nyhedsbureauet AFP. Turneringen føres an af norske Viktor Hovland, amerikanske Brooks Koepka og spanske Jon Rahm, som alle gik første runde i syv slag under par. Hovland fik en flyvende start med en eagle på andet hul. Da han nåede hul 13, havde han suppleret med fem birdies, inden han ramte et mere »normalt« leje i på rundens sidste del. »Det var ret sjovt. Mit spil har føltes godt, og når du laver en bogeyfri runde i 65 slag, er der noget, der går din vej,« siger nordmanden. »Du kan jo ikke bare møde op og få det hele foræret. Så jeg havde helt sikkert noget medgang, men jeg lavede også en masse gode slag,« konstaterer Hovland. /ritzau/ ",
        "metadata": {
            "source": "https://www.berlingske.dk/sport/tiger-woods-faar-vaerste-start-paa-masters-i-18-aar",
            "image_url": "https://berlingske.bmcdn.dk/media/cache/resolve/image_x_large/image/166/1664553/24395526-the-masters---round-one---2023.jpeg",
            "publication_time": "Fredag d. 07. april 2023, kl. 02.34",
            "author": null,
            "related_links": [],
            "attachments": []
        }
    }
}