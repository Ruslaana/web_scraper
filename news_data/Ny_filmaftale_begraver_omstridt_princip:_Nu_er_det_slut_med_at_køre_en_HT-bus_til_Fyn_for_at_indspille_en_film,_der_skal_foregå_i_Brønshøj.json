{
    "version": "1.0",
    "document": {
        "id": "https://www_berlingske_dk/skaerm/ny-filmaftale-begraver-omstridt-princip-nu-er-det-slut-med-at-koere-en-ht",
        "title": "Ny filmaftale begraver omstridt princip: Nu er det slut med at køre en HT-bus til Fyn for at indspille en film, der skal foregå i Brønshøj",
        "content": "Da børnefilmen »Buster« skulle genindspilles, måtte man fragte en HT-bus til Nyborg og få den fynske by til at ligne Brønshøj. Den absurde manøvre var nødvendigt for at få støtte til filmatiseringen af Bjarne Reuters kendte børnebog. Men med den nye filmaftale, der landede onsdag, er det ikke længere nødvendigt at tage til Jylland for at lave film, der skal foregå i København. Alle landets kommuner får ligestillet adgang til at opnå statsligt tilskud til en regional filmfond og arbejdsdeling mellem de regionale fonde og Det Danske Filminstituttet, der fordeler støtten, skærpes. »Den gamle ordning medførte en masse tosserier. Det gjorde det dyrere, skabte en masse rejserier og et meget presset arbejdsmiljø, så vi er meget glade for, at det bliver ændret,« siger Jørgen Ramskov, der er direktør for Producentforeningen. Han understreger, at der stadig skal laves film fra de forskellige dele af Danmark. »Men der er ingen grund til at tage til Fyn for at lave en film, der foregår i Albertslund,« som han siger. Den store filmaftale, der blev indgået med bred politisk opbakning, indeholder dog også andre ting, som Jørgen Ramskov ser som en styrkelse af dansk film. Det gælder det meget omtalte – og omstridte – kulturbidrag, som streamingtjenesterne er blevet pålagt at betale. Bidraget forventes at indbringe 98 millioner kroner om året, og ud af dem skal de 78 millioner bruges på dansk film. Lars Ranthe og Anders W. Berthelsen ankommer til gallapremiere på spillefilmen Bamse i Nordisk Film Biografer Imperial i København 24. august 2022. I dag er der igen grund til fest i filmbranchen, der får flere penge – blandt andet fra DR og TV 2.Fold sammenLæs mereFoto: Ida Marie Odgaard/Ritzau Scanpix. Efter en periode med fyringer, konkurser og manglende job er det godt nyt til den danske filmbranche, der over en bred kam erklærer sig tilfredse med aftalen. De kan også glæde sig over, at de to public service-stationer, Danmarks Radio og TV 2, igen skal investere flere penge i dansk film. Mens tv-stationerne i dag kun har pligt til at købe et bestemt antal film på »markedsvilkår«, bliver de nu forpligtet til at bruge henholdsvis 25 og 20 millioner kroner om året på danske film. Den såkaldte investeringsforpligtelse blev ellers fjernet fra den seneste filmaftale, men er nu tilbage. »Men dansk film er markant bedre stillet med den nye økonomiske aftale og med tv-stationernes forpligtelser, end vi er lige nu«, siger Claus Ladegaard, der er direktør for Det Danske Filminstitut. Her har man også brug for pengene, hvis dansk film skal nå det ambitiøse mål, at årets ti mest sete danske titler i gennemsnit skal sælge omkring 250.000 billetter.Hver. Filmatiseringen af »Meter i sekundet« er endnu en af de danske film, der har solgt mange billetter. Med flere penge fra TV 2 og DR samt et bidrag fra de udenlandske streamingtjenester, bliver der måske råd til flere af den slags fuldtræffere.Fold sammenLæs mereFoto: Martin Dam Kristensen. »Det er en ambitiøs målsætning,« indrømmer Claus Ladegaard. Han kender godt tallene, som Berlingske for nylig beskrev. De viste, at kun en lille håndfuld danske film, når over 100.000 solgte billetter i biograferne. Langt hovedparten af de danske film ender med at sælge omkring 10.000 billetter. Betyder det så, at Filminstituttet fremover vil satse mere sikkert og mainstream? Ikke ifølge Claus Ladegaard. »Vi har nemlig også en anden ambitiøs målsætning om, at mindst 8-10 danske spillefilm skal vises på de største internationale filmfestivaler, og det når vi kun, hvis vi også satser på det kunstneriske,« siger Claus Ladegaard. Den nye filmaftale blev indgået af regeringen, Socialistisk Folkeparti, Det Konservative Folkeparti, Enhedslisten, De Radikale, Venstre og Dansk Folkeparti. »Med aftalen tilfører vi derfor den største økonomiske investering i dansk film i to årtier og sikrer, at der også fremadrettet kan laves danske film af høj kvalitet til glæde for alle danskerne. Vi har desuden haft fokus på at lave en aftale, som giver gode stabile rammer for branchen og samtidig giver talenterne mulighed for at spire og gro. Ingen store danske film uden dygtige filmfolk,« udtaler kulturminister Jakob Engel-Smith i en pressemeddelelse.  FAKTAFilmaftalen for 2024-2027Der er afsat 622 millioner kroner til området hvert år.Dertil forventes, at kulturbidraget giver branchen cirka 98 millioner kroner om året fra 2025 til film-, serie- og dokumentarområdet.Der skal ske en bedre arbejdsdeling mellem Det Danske Filminstitut og de regionale filmfonde i deres støttetildelinger.29 procent af antal solgte billetter i danske biografer skal være til danske film.De ti bedst sælgende danske film skal i gennemsnit sælge mindst 250.000 danske billetter.Der skal hvert år være hhv. 8-10 danske spillefilm og 10-12 danske dokumentarfilm repræsenteret på de førende internationale filmfestivaler.Mindre sælgende filmtitler skal hurtigere gøres tilgængelige for publikum på de digitale platforme og tv.FOLD UD",
        "metadata": {
            "source": "https://www.berlingske.dk/skaerm/ny-filmaftale-begraver-omstridt-princip-nu-er-det-slut-med-at-koere-en-ht",
            "image_url": "https://berlingske.bmcdn.dk/media/cache/resolve/image_x_large/image/173/1736700/24573672-i-den-nye-filmaftale-bliver-det-bestemt-at-de-ti.jpg",
            "publication_time": "Torsdag d. 16. november 2023, kl. 11.25",
            "author": "Sarah Iben Almbjerg",
            "related_links": [],
            "attachments": []
        }
    }
}