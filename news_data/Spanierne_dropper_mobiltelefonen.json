{
    "version": "1.0",
    "document": {
        "id": "https://www_berlingske_dk/videnskab/spanierne-dropper-mobiltelefonen",
        "title": "Spanierne dropper mobiltelefonen",
        "content": "Spanierne er nu så økonomisk presset, at næsten en kvart million af dem i september opsagde deres mobilabonnement. Tal fra den spanske telestyrelse viser, at 242.000 mobilabonnementer blev lukket i september. Det er flere end de 226.000, som forsvandt i august. Rekordtilbagegangen skete dog i april, hvor 380.000 sagde op. Ungdomsarbejdsløsheden i landet er i øjeblikket på over 50 procent. Lavprisselskaberne vinder Især rammes Spaniens svar på TDC, Telefónica, og britiske Vodafone, som også er stor i landet. Begge selskaber er ifølge nyhedsbureauet Reuters gået ind i en priskrig med lavere priser for at bevare kundemængden og forhindre dem i at skifte til lavprisselskaber som f.eks. Telias Yoigo. Yoigo har vundet 40.000 nye kunder, mens Telefónicas Movistar har mistet 254.000 og Vodafone 178.000 kunder. Ganske som de danske teleselskaber begyndte de spanske tidligere i år at fjerne tilskuddene til mobiltelefoner, men Vodafone vil nu igen give tilskud, så prisen på den nye telefon bliver lavere end ellers - i håbet om, at kunderne bliver i butikken.",
        "metadata": {
            "source": "https://www.berlingske.dk/videnskab/spanierne-dropper-mobiltelefonen",
            "image_url": "https://berlingske.bmcdn.dk/media/cache/resolve/image_x_large/image/40/407814/5796146-pix-spanien.jpg",
            "publication_time": "Fredag d. 09. november 2012, kl. 06.30",
            "author": "Thomas Breinstrup",
            "related_links": [],
            "attachments": []
        }
    }
}