{
    "version": "1.0",
    "document": {
        "id": "https://www_berlingske_dk/virksomheder/apple-og-facebook-faar-milliardboeder-af-eu-efter-lovstramning",
        "title": "Apple og Facebook får milliardbøder af EU efter lovstramning",
        "content": "De to amerikanske teknologigiganter Apple og Facebook har overtrådt EUs nye, skrappe lovgivning, der netop skal holde kæmperne i skak, og skal derfor hver betale en milliardstor bøde. Det har Europa-Kommissionen meddelt kort før middag efterundersøgelser, der blev indledt for et år siden. Apple skal betale 500 millioner euro (3,73 milliarder kroner), mens Facebook-koncernen, der officielt hedder Meta, skal til lommerne og lægge 200 millioner euro (1,49 milliarder kroner). Apple dømmes for ikke som krævet at give appudviklere mulighed for at fortælle, at brugerne kan betale for appen og dens indhold uden at skulle bruge Apples betalingssystemer og dermed lægge en betaling på op til 30 procent i Apples pengekasse. Meta/Facebook får sin bødefor den omstridte ændring, hvor alle brugere af Facebook og Instagram fik at vide, at de enten skulle betale et månedligt beløb for at anvende de to tjenester, hvis de ville undgå, at der indsamles personlige data om dem, eller også acceptere, at det sker. I begge sager har giganterne overtrådt den nye lovgivning, Forordning om digitale markeder (DMA), som trådte i kraft i maj 2023. Den giver Europa-Kommissionen mulighed for bøder på op til ti procent af den årlige, globale omsætning. Det er selv for Apple og Meta et meget betydeligt beløb. Både Apple og Meta straffes for ikke til fulde at have levet op til krav fra Europa-Kommissionen om ændringer i deres tjenester og software, så brugerne sikres bedre, og konkurrenter får rimeligere mulighed for at tage kampen op om brugernes gunst. Bøderne er de første til teknologigiganterne, siden spanske Teresa Ribera overtog posten som konkurrencekommissær efterMargrethe Vestager, som gennem ti år gradvis havde strammet nettetom de store selskaber og tvunget dem til at foretage betydelige ændringer i deres forretningspraksis. Begge bøder kommer ifølge Europa-Kommissionen efter langvarig dialog med Apple og Meta/Facebook. Apple beordres nu til at fjerne alle tekniske og kommercielle hindringer, således at appudviklere frit kan anvende »alternative og billigere« måder, end Apples hidtidige praksis har muliggjort. Den harforhindret, at appudviklerne direkte kunne fortælle brugerneom bedre og billigere metoder til at købe eksempelvis ekstra udstyr i spil eller abonnementer gennem deres apps. Størrelsen på bøden til Apple skyldes »alvoren og varigheden« af Apples forhindringer. Meta/Facebookindførte i november 2023 den såkaldte »acceptér eller betal«-model. Det var koncernens forsøg på at leve op til et krav om, at alle brugere skal give oplyst accept af, at deres oplysninger samles ind og bruges til målrettet annoncering. Meta/Facebook mente, atman i stedet kunne betale omkring 75 kroner om månedenfor at undgå at se annoncer på Facebook og Instagram og blive sporet gennem sine data. Men den holder ikke, fastslår Europa-Kommissionen. Den undersøger i øjeblikket, om en ændring fra november 2024, hvor der angiveligt samles færre personlige data ind, overholder databeskyttelseslovgivningen. Det er imidlertid den halvandet år gamle betalingsordning, som hammeren nu falder over. Apple og Meta har fået 60 dage til at rette ind. Ellers vil der vanke dagbøder. »Vi har truffet hårde, men afbalancerede håndhævelsesforanstaltninger mod begge virksomheder, baseret på klare og forudsigelige regler. Alle virksomheder, der arbejder i EU, skal følge vores love og respektere europæiske værdier,« fastslår konkurrencekommissær Teresa Ribera. EUs konkurrencemyndigheder har flere undersøgelser i gang mod teknologigiganterne. ",
        "metadata": {
            "source": "https://www.berlingske.dk/virksomheder/apple-og-facebook-faar-milliardboeder-af-eu-efter-lovstramning",
            "image_url": "https://berlingske.bmcdn.dk/media/cache/resolve/image_x_large/image/191/1914147/24936710-davrende-konkurrencekommissr-margrethe-vestager.jpg",
            "publication_time": "Onsdag d. 23. april 2025, kl. 11.46",
            "author": "Thomas Breinstrup",
            "related_links": [],
            "attachments": []
        }
    }
}