{
    "version": "1.0",
    "document": {
        "id": "https://www_berlingske_dk/oekonomi/flere-tusinde-danskere-er-blevet-arbejdsloese-men-det-er-udelukkende",
        "title": "Flere tusinde danskere er blevet arbejdsløse – men det er »udelukkende positivt«",
        "content": "Ledigheden herhjemme tager et nyt lille hop. Mere præcist kom der 1.000 flere i arbejdsløshedskøen i september. Det viser nye tal fraBeskæftigelsesministeriet. Dermed var der i alt 88.300 personer uden arbejde i efterårets første måned, hvilket svarer til 2,9 procent af arbejdsstyrken. Tallene betyder, at ledigheden siden april 2022 er øget med omkring 16.000 personer. Det kan være et ildevarslende tegn for den danske økonomi, for spørgsmålet er, om vi er på ind i en afmatning. Men det er bestemt ikke sikkert, at det er tilfældet denne gang, for den stigende ledighed de seneste to et halvt år er kommet samtidig med, at beskæftigelsen er vokset meget kraftigt. Cheføkonom for en af landets største fagforeninger i skikkelse af Erik Bjørsted fra Dansk Metal ser positivt på de nye tal. Han mener ikke, at de er udtryk for, at der er blevet færre job at plukke fra hylderne. »Tværtimod har der aldrig i danmarkshistorien været så mange i arbejde som i dag. Når der alligevel er blevet lidt flere arbejdsløse, skyldes det, at arbejdsstyrken er vokset. Der er simpelthen flere, der tilbyder deres arbejdskraft, og det er udelukkende positivt,« siger Erik Bjørsted. Tal fra Danmarks Statistik understreger pointen om, at der er flere,der kommer ind på arbejdsmarkedet. I perioden fra april 2022 og frem til juli i år er ledigheden øget med omkring 15.000 personer, men stigningen er langt overgået af fremgangen i beskæftigelsen, som i samme periode er vokset med lige over 80.000 personer. Når det er gået så godt med beskæftigelsen, skyldes det ifølge Erik Bjørsted primært tre ting. Fremadrettet tror Erik Bjørsted, at ledigheden vil forblive lav i de kommende år, fordi alt tyder på,at der fortsat er mange nye job at få. »Der er fortsat lige så mange nye jobannoncer som før coronakrisen, og for hver ledig stilling på Jobnet er der kun to arbejdsløse. Det er ikke mange. Til sammenligning var der på Jobnet før corona tre arbejdsløse pr. ledig stilling,« siger Erik Bjørsted. Jobfesten vil fortsætte, mener cheføkonom i Dansk Metal Erik Bjørsted. Han fremhæver, at før corona var der tre arbejdsløse pr. ledig stilling på Jobnet. I dag er der kun to arbejdsløse pr. ledig stilling.Fold sammenLæs mereFoto: Søren Bidstrup. Samme melding kommer fra økonom i Arbejdernes Landsbank Anton Thorell Carøe. »Efterspørgslen på arbejdskraft har ligget stabilt til den pæne side det seneste halvandet års tid. Det er glædeligt og vidner om et arbejdsmarked, hvor hjulene bestemt fortsat drejer rundt. Det er også godt nyt for dem, der bliver ledige, som stadig har en del job at søge,« siger Anton Thorell Carøe. Ser vi på det historisk, bliver det hurtigt klart, hvor stærk en position vi har i dag, selvom der kom flere ledige i september. Det er nemlig ingen given ting, at der kommer flere i arbejde, selv om der kommer flere ud på arbejdsmarkedet. I perioden 1973 til 1993 steg arbejdsstyrken med over 370.000 personer. Det var blandt andet, fordi der kom mange kvinder og unge ud på arbejdsmarkedet. Men i de år var den danske økonomi plaget af to oliekriser og den såkaldte kartoffelkur i slutningen af 1980erne, og derfor steg beskæftigelsen kun med knapt 60.000 personer. Samtidig kom der hele 310.000 flere arbejdsløse. Dengang hang den høje arbejdsløshed fast, og man talte om, at den aldrig ville komme under ti procent igen. Det er som bekendtgået helt anderledes. I dag mangler arbejdsgiverne arbejdskraft, og derfor stiger beskæftigelsen, når arbejdsstyrken vokser. Det er Dansk Erhverv enig i, men på arbejdsgiversiden modtages dagens ledighedstal knap så positivt. Seniorøkonom i Dansk Erhverv Kristian Skriver understreger, at der stadig bliver skabt nye job, men ikke i samme tempo som tidligere. Han kommer derfor med en lidt ildevarslende melding. »Antallet af nye jobannoncer på Jobindex tyder på, at efterspørgslen efter arbejdskraft er aftaget. Det stærke danske beskæftigelsesopsving synger på de sidste vers, og den kommende tid bliver udfordrende for det danske arbejdsmarked,« siger Kristian Skriver. Han understreger samtidig, at arbejdsløsheden i september i historisk perspektiv dog er meget lav.",
        "metadata": {
            "source": "https://www.berlingske.dk/oekonomi/flere-tusinde-danskere-er-blevet-arbejdsloese-men-det-er-udelukkende",
            "image_url": "https://berlingske.bmcdn.dk/media/cache/resolve/image_x_large/image/184/1848164/24815331-cyklister-ved-dronning-louises-bro-folk-p-cykel.jpg",
            "publication_time": "Fredag d. 18. oktober 2024, kl. 14.10",
            "author": "Frederik M. Juel",
            "related_links": [],
            "attachments": []
        }
    }
}