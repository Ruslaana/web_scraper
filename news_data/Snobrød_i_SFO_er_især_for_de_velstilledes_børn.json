{
    "version": "1.0",
    "document": {
        "id": "https://www_berlingske_dk/samfund/snobroed-i-sfo-er-isaer-for-de-velstilledes-boern",
        "title": "Snobrød i SFO er især for de velstilledes børn",
        "content": "Snobrødsbagning, perleplader og rundbold i skolefritidsordninger (SFO) og fritidshjem er noget, som især de mindre skolebørn fra de mest ressourcestærke hjem nyder godt af. Indførelsen af skolereformen i 2014 har forstærket den tendens, fordi de fattigere familier i stigende grad dropper de kommunale fritidstilbud. Det viser en undersøgelse af fritids- og klubtilbud, som Danmarks Evalueringsinstitut (EVA) har foretaget for Undervisningsministeriet. Skolereformen har kun betydet et mindre fald i antallet af børn, der er indskrevet i SFO eller fritidshjem. I 2014. Før skolereformen gik 80 pct. af alle børn i 0., 2. og 4. klasse i SFO eller fritidshjem, i 2016 var tallet 77 pct. Forældrene er lige så tilfredse med fritidstilbuddene, som de var før reformen.  Men Mette With Hagensen, der er formand for Skole og Forældre, er bekymret over stigende den sociale skævhed. Undersøgelsen viser nemlig, at børn fra familier med de længste uddannelser og højeste indkomster er overrepræsenterede i SFO´erne. »Forældre, der arbejder meget og længe, benytter sig i stort omfang af SFO og fritidshjem til deres børn, og for dem er prisen ikke afgørende. Men mange familier med lavere indkomster vælger fritidstilbuddet fra, når børnene efter skolereformen skal være der i kortere tid til samme eller endda højere pris,« siger Mette With Hagensen. 56 pct. af de forældre, hvis børn ikke går i fritidstilbud, har fravalgt tilbuddet på grund af prisen. Prisen for et indskolingsbarn i SFO eller fritidshjem varierer mellem kommunerne fra 715 kr. til 2.073 kr. om måneden.  Forældre, der har fravalgt SFO, er også blevet spurgt, hvad deres børn foretager sig efter skoletid. Her lyder svarene, at børnene er sammen med kammerater, søskende, bedsteforældre, forældre, barnepiger, eller de går til sport. »Selv om børnene ikke er alene hjemme, er det stadig et problem, at de ikke kan være en del af det store fællesskab i SFO efter skole,« mener Mette With Hagensen.  Det var undervisningsminister Merete Riisager (LA), der satte gang i undersøgelsen af fritidstilbuddene, fordihun var bekymret for, om de udsatte børn fortsat ville komme i SFO og fritidshjem, efter skoledagene blev længere som følge af skolereformen. I en skriftlig kommentar udtaler ministeren blandt andet: »Det er vigtigt med gode fritids- og klubtilbud, særligt for udsatte børn. Jeg har været bekymret for, hvad reformen har betydet for fritidspædagogikken og for de børn, der har brug for et tilbud efter skoletid, for det er vigtigt at give plads til et børneliv efter skolen.« Hun siger, at undersøgelsen har vist, at fritidstilbuddene har en høj kvalitet, forældrene er tilfredse, og de fleste holder fast ved tilbuddene. »Det er positivt – men vi vil fortsat følge udviklingen for sikre, at alle børn, uanset social og økonomisk baggrund, får den nødvendige støtte.« FAKTADerfor går børn i SFODe væsentligste årsager til, at børn går i fritidstilbud, er ifølge forældrene, at børnene får tid sammen med kammeraterne, og at de har brug for pasning, til forældrene får fri fra arbejde.Andel indskrevne børn i fritidstilbud i 2017 (pct):1. klasse: 92,63. klasse: 68,65. klasse: 31,6Børnene tilbringer i dag knap en time mindre dagligt i fritidstilbud, end de gjorde før skolereformen. I 2014 tilbragte børn i 0. klasse gennemsnitligt 13,8 timer om ugen i fritidstilbud, i 2016 er det 9,3 timer om ugen.Timer pr. uge i fritidstilbud i 2017:1. klasse: 8,93. klasse: 7,65. klasse: 6,2Kilde: »Børns og unges brug af fritids- og klubtilbud«, Danmarks Evalueringsinstitut, januar 2018.FOLD UD De væsentligste årsager til, at børn går i fritidstilbud, er ifølge forældrene, at børnene får tid sammen med kammeraterne, og at de har brug for pasning, til forældrene får fri fra arbejde. Andel indskrevne børn i fritidstilbud i 2017 (pct): Børnene tilbringer i dag knap en time mindre dagligt i fritidstilbud, end de gjorde før skolereformen. I 2014 tilbragte børn i 0. klasse gennemsnitligt 13,8 timer om ugen i fritidstilbud, i 2016 er det 9,3 timer om ugen. Timer pr. uge i fritidstilbud i 2017: Kilde: »Børns og unges brug af fritids- og klubtilbud«, Danmarks Evalueringsinstitut, januar 2018. Mens det især er ressourcestærke familier, der benytter SFO i indskolingsalderen, frekventeres klubtilbud i udskolingen især af unge fra ressourcesvage familier. I mellemtrinsalderen holder mange børn op med at bruge fritids- og klubtilbuddene, og tilbuddene bliver et udbredt storbyfænomen.",
        "metadata": {
            "source": "https://www.berlingske.dk/samfund/snobroed-i-sfo-er-isaer-for-de-velstilledes-boern",
            "image_url": "https://berlingske.bmcdn.dk/media/cache/resolve/image_x_large/image/12/123681/19913202-rb-plus-pdagoger-frygter-dd-over-fritidstilbud.jpg",
            "publication_time": "Torsdag d. 01. februar 2018, kl. 16.26",
            "author": "Bodil Jessen",
            "related_links": [],
            "attachments": []
        }
    }
}