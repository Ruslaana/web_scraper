{
    "version": "1.0",
    "document": {
        "id": "https://www_berlingske_dk/samfund/coaster-paa-afveje-i-koege-bugt",
        "title": "Coaster på afveje i Køge Bugt",
        "content": "Det kunne være gået grueligt galt, da den 80 meter lange coaster \"Harmonia\" tirsdag kom ud af kurs fem sømil syd for Aulandshage og nærmede sig en grund i den nordlige del af Køge Bugt. Søværnets Operative Kommando kunne ikke få kontakt med skibets kaptajn, og derfor blev der slået alarm. Såvel Lyngby Radio som søopmålingsskibet Fyrholm søgte forgæves radiokontakt med coasteren. Kort tid efter lykkedes det dog at få kontakt med kaptajnen. - Kaptajnen responderende ikke på vores henvendelser, da han var på vej mod en grund i den nordlige del af Køge Bugt. Vi kunne ikke vide, hvad hans hensigt var, og derfor har vi måske afværget en grundstødning, siger stabsvagten hos SOK. SOK forsøger nu at få kaptajnen til at kaste anker, så man kan undersøge sagen. Ifølge politiet kan der være tale om, at kaptajnen var beruset. Politiet oplyser, at betjente er på vej ud til coasteren med en lodsbåd fra Dragør.\"Harmonia\" er indregistreret i Moldova. Du kan løbende følge skibets kursher.",
        "metadata": {
            "source": "https://www.berlingske.dk/samfund/coaster-paa-afveje-i-koege-bugt",
            "image_url": "https://berlingske.bmcdn.dk/media/cache/resolve/image_x_large/image/87/875788/2453556-harmonia-p-afveje-i-kge-bugt.jpg",
            "publication_time": "Tirsdag d. 13. april 2010, kl. 13.37",
            "author": null,
            "related_links": [],
            "attachments": []
        }
    }
}