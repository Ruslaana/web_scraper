{
    "version": "1.0",
    "document": {
        "id": "https://www_berlingske_dk/kommentatorer/jarl-cordua-er-skeptisk-over-venstres-linje-de-vil-baade-blaese-og",
        "title": "Jarl Cordua er skeptisk over Venstres linje: De vil både blæse og have mel i munden",
        "content": "Miljø- og klimapolitik er blevet en folkesag. Folk samler skrald op som aldrig før, og hver dag står danskerne i supermarkedernes flaskeautomater og donerer deres tomme flasker til Naturfonden, så endnu flere kvadratmeter kan blive undtaget fra jord- og skovbrug. Det sker også tit, at fødselarer beæres med bevis på »ejerskabet« til 30 kvadratmeter fredet skov, som Naturfonden har købt op. Denne sommer haren fotoserie i Berlingskeom død havbund i danske farvande iltet den mere end 40 år gamle diskussion om udledning af næringsstoffer, hvor landbruget ifølge en enig forskerverden står for 70 procent. Samtidig kører diskussionen om, hvordan Danmark når sine mål om 70 procents CO₂-reduktion inden 2030, hvor regeringen allerede i sit regeringsgrundlag har slået fast, at landbruget bliver pålagt en CO₂-afgift. Nu venter alle kun på, at et udvalg under ledelse af økonomiprofessor Michael Svarer efter nytår barsler med et tilpas effektivt forslag, der regulerer landbrugets produktion, så den bliver så CO₂-neutral som mulig. Regeringen vil formentlig gennemføre forslaget med enkelte justeringer kombineret med yderligere massive tilskudsordninger til landbruget. Et æsel belæsset med guld går lettere op ad bjerget, kunne man sige. Miljø- og klimapolitikken var længe hovedsageligt en sag for venstrefløjen og De Radikale, selvom man i konservative kredse koketterer med, at det egentlig var folk med borgerligt sindelag, der oprettede Naturfredningsforeningen og krævede fredning af enestående natur, før Venstre-bønderne fik drænet og pløjet den væk. Alligevel har billedet været tydeligt: Det var borgerlige regeringer, og navnlig Venstres indflydelse i dem, der enten bremsede eller udvandede alle tiltag til mere restriktiv regulering af landbrugets miljøpåvirkning. Landbrugslobbyisterne på Axelborg har i årtier været blandt landets mest effektive, når det gælder interessevaretagelse. Til stor frustration for miljøforkæmpere, forskere på området og de reguleringskrævende grønne partier. Men tiden er blevet en anden. Den øgede klimabevidsthed påvirker naturligvis holdninger. Flere og flere vælgere ønsker mere regulering, der tager hensyn til klima, biodiversitet og havmiljø. Selv Anders Fogh lagde som V-statsminister afstand til sine kække ord om, at ingen fugl, frø eller fisk havde fået det skidt under VK-regeringens miljøpolitik. Debatten har i årevis været spil til kun ét mål, og langt ind i borgerlige kernevælgeres rækker er der en erkendelse af, at mere miljø- og klimaregulering er nødvendig for at opnå klimamål, øge biodiversiteten og stoppe iltsvindet i de danske farvande. En nyEpinion-måling hos Altingetviser, at 66 procent af vælgerne er for en CO₂-afgift på landbruget. Kun 18 procent er mod. Når alle kan konstatere, at indsatsen mod iltsvindet har været forgæves, er der næppe langt til, at et stort flertal af vælgerne på samme måde mener, at et politisk opgør med landbrugets kvælstofudledning er nødvendigt. Omvendt er det ikke lykkedes miljøforkæmperne at overbevise befolkningen om, at landbruget skal fylde mindre. I samme Epinion-måling svarer 66 procent af vælgerne, at landbruget har en tilpas størrelse, mens fem procent mener, at det sagtens kan fylde mere. Det er altså en bred erkendelse af landbrugets eksistensberettigelse. Spørgsmålet er, om den forståelse varer ved? Politisk deler miljø- og klimapolitikken det borgerlige Danmark over i to lejre, der er med til at fastholde den generelle splittelse af blå blok. Det vil forsætte så længe, der er stemmer i at forsvare landbrugets interesser. I årene indtil Jakob Ellemann-Jensen blev formand, var V en koalition af vælgere optaget af gode produktionsforhold både for både by- og landbrugserhverv. I dag er koalitionen brudt totalt sammen, og V er nu tre partier. Moderaterne med klimaminister Lars Aagaard som spydspids appellerer til liberale byvælgere, der er optaget af miljø og klima, men gerne vil slippe for den radikale identitetspolitik. Danmarksdemokraterne skriver under på alle klimamålene, men har fokus på at indtage Vs tidligere rolle, som landbrugets defensor og varetager af landdistrikternes interesser. Der er oplagte muligheder for stemmeoptimering for Støjbergs parti ved miljøpolitisk at hænge i bremsen og kritisere V for at lægge stemmer til regeringens CO₂-afgift og en eventuel hårdere regulering af landbrugets kvælstofudledning. Ellemann-Jensen forsøger at fastholde den gamle koalition mellem land og by ved på den ene side at give den som klimaforkæmper, der vil gøre klima til en af Venstres »markører« samtidig med, at han vil lave en aftale, hvor han, modsat Støjberg, i regeringen har politisk indflydelse til fortsat at udvande reguleringstiltag og skaffe landbruget kompensation. Spørgsmålet er, om der over tid vil være vælgere nok til et parti, der i spørgsmålet om regulering af landbruget både vil blæse og have mel i munden? FAKTAUgens politiske op- og nedturUgens optur: Afliver folkeskolereformI jagten på en populær mærkesag for regeringen kommer undervisningsminister Mattias Tesfaye nok tættest på. For hans undervisningsudspil vil reelt tage livet af den upopulære folkeskolereform fra 2013, som alle dens tidligere varme fortalere for længst har opgivet at forsvare.Ugens nedtur: Massemord var ikke terrorAlternativets politiske ordfører,Sascha Faxe, var den eneste, der sidste lørdag ikke ville betegne Hamas’ myrderier på flere hundrede civile israelere som terror. Hun mente, der var tale om »en krigshandling« fra »en terrorgruppe«, hvor der var tvivl om, hvorvidt Hamas i virkeligheden opererede i »eget land«.FOLD UD Ugens optur: Afliver folkeskolereform I jagten på en populær mærkesag for regeringen kommer undervisningsminister Mattias Tesfaye nok tættest på. For hans undervisningsudspil vil reelt tage livet af den upopulære folkeskolereform fra 2013, som alle dens tidligere varme fortalere for længst har opgivet at forsvare. Ugens nedtur: Massemord var ikke terror Alternativets politiske ordfører,Sascha Faxe, var den eneste, der sidste lørdag ikke ville betegne Hamas’ myrderier på flere hundrede civile israelere som terror. Hun mente, der var tale om »en krigshandling« fra »en terrorgruppe«, hvor der var tvivl om, hvorvidt Hamas i virkeligheden opererede i »eget land«. Jarl Cordua er politisk kommentator ",
        "metadata": {
            "source": "https://www.berlingske.dk/kommentatorer/jarl-cordua-er-skeptisk-over-venstres-linje-de-vil-baade-blaese-og",
            "image_url": "https://berlingske.bmcdn.dk/media/cache/resolve/image_x_large/image/172/1726150/24549054-jakob-ellemann-jensen-v-han-har-vret-formand-f.jpg",
            "publication_time": "Fredag d. 13. oktober 2023, kl. 19.21",
            "author": "Jarl Cordua",
            "related_links": [],
            "attachments": []
        }
    }
}