{
    "version": "1.0",
    "document": {
        "id": "https://www_berlingske_dk/internationalt/svensk-klimaminister-vil-forbyde-benzinbiler-fra-2030",
        "title": "Svensk klimaminister vil forbyde benzinbiler fra 2030",
        "content": "Stockholm. Den svenske klimaminister, Miljöpartiets Isabella Lövin, åbner nu for at indføre et decideret forbud mod benzinbiler fra 2030. Forbuddet skal implementeres på EU-niveau, skriver den svenske avis Aftonbladet. - Det er en klar mulighed, at det kan udvikle sig sådan. Som klimaminister ser jeg ingen anden udvej, end at vi må udfase brændstofbiler, siger Isabella Lövin til avisen. Tysklands Forbundsråd blev for nylig enige om en resolution, der har til formål at forbyde salget af nye brændstofbiler efter 2030. Ifølge avisen har også Norge og Holland debatteret samme tiltag på politisk niveau. - Det er et særdeles interessant forslag, som vi naturligvis kommer til at kigge nærmere på, siger klimaministeren. - Hvis man skal kunne gennemføre sådan et tiltag, så er det mest realistisk, at forbuddet bliver lavet på EU-plan. Det ville være et rigtig godt og stærkt signal at sende til bilfabrikanterne om, at de skal omstille sig, siger Isabella Lövin. 2016 forventes ifølge Aftonbladet at blive det varmeste år på kloden nogensinde. En del af forklaringen kan være vejrfænomenet El Niño, men den svenske klimaminister mener alligevel, at den stigende temperatur betyder, at der ikke er nogen tid at spilde med hensyn til klimaet. - Vi forventer, at temperaturen stiger med 1,3 grader i 2016 i forhold til tiden før industrien slog igennem. Vores maksimale temperaturstigning er 1,5 grader, så det er tiden til at handle nu. Jo før jo bedre, siger Isabella Lövin. EU's konkurrenceregler gør det svært for enkelte lande at gennemføre så store tiltag på egen hånd, mener ministeren. Men Isabella Lövin tror, at der er en god mulighed for, at forbuddet er trådt i kraft om 13 år. ? Når lande som Tyskland, Holland og Norge er interesserede, så tror jeg, at der er muligheder, siger hun. /ritzau/",
        "metadata": {
            "source": "https://www.berlingske.dk/internationalt/svensk-klimaminister-vil-forbyde-benzinbiler-fra-2030",
            "image_url": "https://berlingske.bmcdn.dk/media/cache/resolve/image_x_large_vertical/image/57/578840/15192188-vw---20161023023428445_orgjpg.jpeg",
            "publication_time": "Søndag d. 23. oktober 2016, kl. 02.48",
            "author": null,
            "related_links": [],
            "attachments": []
        }
    }
}