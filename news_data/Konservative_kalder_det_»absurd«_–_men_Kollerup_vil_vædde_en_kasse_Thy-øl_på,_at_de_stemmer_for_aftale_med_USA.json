{
    "version": "1.0",
    "document": {
        "id": "https://www_berlingske_dk/politik/konservative-kalder-det-absurd-men-kollerup-vil-vaedde-en-kasse-thy-oel",
        "title": "Konservative kalder det »absurd« – men Kollerup vil vædde en kasse Thy-øl på, at de stemmer for aftale med USA",
        "content": "Godmorgen, kære læser. Det buldrer og brager fortsat i den nordligste del af kongeriget. Den amerikanske delegation, der lander i Grønland i denne uge, er både problematisk og mangel på respekt, mener udenrigsminister Lars Løkke Rasmussen (M). »Det er jo ikke tilfældige turister. Og man fornemmer bagved, at det er et signal. Det er en charmeoffensiv for at trække Grønland over mod USA. Det er der ikke appetit på i Grønland eller i kongeriget, og derfor er det ikke god timing,« siger han tilDR. På den anden side af Atlanten står Trump med en helt anden opfattelse. »Det er venlighed, ikke provokation,«sagde han i går til de fremmødte journalister efter et møde i kabinettet. I denne uge besøger USAs andendame, Usha Vance, Grønland. Med på turen er den nationale sikkerhedsrådgiver Mike Waltz og energiminister Chris Wright. I går åbnedeTrump også for, at udenrigsminister Marco Rubio på et tidspunkt vil lægge vejen forbi verdens største ø. Dermed er der blot at sige velkommen til dagens politiske morgenpost.  I går lagde klimaminister Lars Aagaard (M) sig fladt ned. »Jeg har i dag undskyldt overfor energiordførerne, at vi kunne have håndteret denne proces og informeret bedre,« sagde han til Ritzau. Men det har ikke beroliget de ordførere, somDRhar talt med efter mødet, hvor ministeren beklagede sin manglende orientering i en sag om forsinkelser på omlægningen af elnettet. Sagen er »meget alvorlig« for ministeren, vurderer Enhedslistens klimaordfører, Leila Stockmarr, som nu vil til bunds i sagen. »Ministeren tilbageholdt oplysningerne i et vigtigt forhandlingsforløb tilbage i december. Det placerer ministeren mere centralt i denne her sag. Nu skal vi bruge tid på at bore i, hvorfor vi ikke har fået noget at vide,« siger hun tilDR. Der skal være tillid til, at ministeren orienterer ordentligt, lyder det i et interview til DR fra De Konservatives energi- og forsyningsordfører, Dina Raabjerg, der også mener, at det er »meget alvorligt«. Lars Aagaard erkendte ifølge ordførerne på mødet, at han havde personligt kendskab til omfattende forsinkelser på konkrete projekter i Energinet, men de oplysninger delte han aldrig med kollegerne i Folketinget. Det var netmedietZetland, som for 14 dage siden først beskrev historien, hvor Klimaministeriet kendte til omfattende forsinkelser af den grønne omstilling, men hvor oplysningerne ikke blev meldt ud til Folketingets ordførere eller offentligheden. Enhedslistens Leila Stockmarr efter møde med klimaminister Lars Aagaard, hvor han sagde undskyld.Fold sammenLæs mereFoto: Liselotte Sabroe/Ritzau Scanpix. Det ene parti efter det andet har de seneste uger forholdt sig skeptisk til de forestående forhandlinger om en forsvarsaftale med USA. Med Donald Trump i Det Hvide Hus og de udmeldinger, han er kommet med de seneste uger, vil flere slå bak i processen. Men i et skriftligt svar tilEkstra Bladetgår Socialdemokratiets forsvarsordfører, Simon Kollerup, nu i forsvar: »Det er netop nu, vi har brug for et tæt samarbejde med USA. Det vil være uklogt at skubbe USA fra os ved at smide den vigtigste forsvarsaftale for danskernes sikkerhed i skraldespanden. Det er sådan noget, som det kun er uansvarlige partier ude på fløjen af dansk politik, der kan finde på.« Han reagerer, efter at De Konservative igen har talt for at udskyde forhandlingerne om aftalen, der skal behandles i Folketinget i april. Det er ifølge politisk ordfører Frederik Bloch Münster »helt absurd« at gå videre med aftalen, så længe der ikke er »garanti« for, at USA ikke ønsker at annektere Grønland. Noget, Alternativet ifølgeEkstra Bladetbakker op om. Simon Kollerup forudser dog, at der vil være et meget bredt politisk flertal i Folketinget, når der skal stemmes om aftalen. Han vil endda vædde en kasse Thy-øl og en Budweiser på, at De Konservative vil stemme for i sidste ende. Der er tale omen aftale, som blev indgået af Biden-administrationen og Danmark i december 2023, og som forsvarsminister Troels Lund Poulsen (V) dengang kaldte»historisk«. Aftalen giver amerikanske tropper og tungt materiel tilladelse til at få uhindret adgang til tre militærbaser i Danmark, nemlig flyvestationerne i Skrydstrup, Karup og Aalborg. Og selvom aftalen blev indgået for over et år siden, skal den først godkendes af partierne i Folketinget i april. Det er ikke kun De Konservative og Alternativet, der har forholdt sig skeptisk til aftalen med amerikanerne. For nogle uger siden skrevPolitiken, at SF var ved at få kolde fødder. De seneste ugers skiftende meldinger fra USA gør, at partiet ikke længere vil love, at regeringen kan regne med SFs 15 mandater, lød det 21. februar. 13 dage efter valget er der nyt fra koalitionsforhandlingerne i Grønland. Det ivrige selvstændighedsparti Naleraq er ude, og formanden for Demokraatit, Jens-Frederik Nielsen, fortsætter forhandlingerne med de andre partier. Selvom de to partier godt kunne mødes på en række områder, var det spørgsmålet om Grønlands selvstændighed fra Danmark, som skiller de to partier ad. Det fremgår af en pressemeddelelse fra Demokraatit, som de lokale medierKNRog Sermitsiaq refererer til. Naleraq var den anden store vinder ved valget i marts og er fortaler for en hurtig aktivering af paragraf 21 i selvstyreloven, så arbejdet for selvstændighed kan komme i gang.  I selvstændighedspartiet har man dog en anden opfattelse af, hvad der er sket. Partiets formand Pele Broberg bekræfter på Facebook, at de har forladt forhandlingerne. »Naleraq har været klar til at være en del af de forandringer, som vælgerne i Grønland ønskede. Vi har endda brugt ordlyden om selvstændighed fra Demokraatits valgprogram som et kompromis,« skriver han på engelsk, hvilket han ikke plejer. I et interview tilKNRhævder partiformanden, at der ikke var nogen større knaster i samarbejdet, og at partierne ellers var enige på områder som pension og fiskeri. Det socialliberale Demokraatit vil sikre en langsommere tilgang ved for eksempel at hjemtage flere områder for at opbygge et ordentligt fundament inden. 1.Opbakningen til et af regeringens forslag om at fjerne bureaukrati på socialområdet møder kritik fra egne rækker, skriverAltinget. Moderaternes udsatteordfører, Nanna Gotfredsen, vil ifølge mediet ikke stemme for at fjerne hjemløses mulighed for at klage, hvis de er blevet bortvist fra et herberg. »Det er det dummeste forslag, jeg nogensinde har set,« siger Nanna Gotfredsen til Altinget. Forslaget er et ud af flere, som regeringen og Kommunernes Landsforening blev enige om at arbejde videre med i foråret 2024. Hvis det står til SVM-regeringen, skal hjemløse ikke have mulighed for at klage til Ankestyrelsen, hvis de er blevet bortvist fra et herberg. 2.En køretur fra Frederikshavn til Hjørring tilbage i august 2022 udviklede sig dramatisk for folketingsmedlem Per Larsen (K). Klokken cirka 8.00 om morgenen blev hans Peugeot stationcar ramt af skud fra et haglgevær. Bagruden splintrede, men Larsen kom ikke noget til. Tirsdag er en 70-årig mand ved Retten i Hjørring tiltalt efter straffelovens paragraf om forsætlig fareforvoldelse og for overtrædelse af jagtloven. Det konservative folketingsmedlem er indkaldt til at afgive vidneforklaring i retten om hændelsen. »Det var da en noget chokerende oplevelse. Det gav et kæmpe drøn, og så kunne jeg se, at bagruden var helt hvid (på grund af krakelering,red.),« siger Per Larsen til Ritzau. Det var alt, vi nåede for i dag. Tak for at læse med",
        "metadata": {
            "source": "https://www.berlingske.dk/politik/konservative-kalder-det-absurd-men-kollerup-vil-vaedde-en-kasse-thy-oel",
            "image_url": "https://berlingske.bmcdn.dk/media/cache/resolve/image_x_large_vertical/image/190/1903700/24917440-simon-kollerup-s-under-prsentation-af-aftale-om.jpg",
            "publication_time": "Tirsdag d. 25. marts 2025, kl. 10.09",
            "author": "Anne Meisner Synnestvedt",
            "related_links": [],
            "attachments": []
        }
    }
}