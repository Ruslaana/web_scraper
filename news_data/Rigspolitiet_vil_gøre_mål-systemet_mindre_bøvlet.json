{
    "version": "1.0",
    "document": {
        "id": "https://www_berlingske_dk/samfund/rigspolitiet-vil-goere-maal-systemet-mindre-boevlet",
        "title": "Rigspolitiet vil gøre mål-systemet mindre bøvlet",
        "content": "Det dur ikke, at mange betjente ser politiets udskældte system for mål- og resultatstyring som en fjern og firkantet styringsmetode, der primært har til formål at sikre, at topledelsens kontrakter bliver opfyldt. Sådan har Rigspolitiet imødekommet den interne kritik af måltal-systemet, hvor landets politikredse skal opfylde diverse krav om for eksempel antallet af sigtelser, opklarede forbrydelser, bøder og fængslede rocker- og bandemedlemmer. Kritikken af systemet bliver i dag genoplivet og skærpet af den tidligere betjent, Lars Andersen,i en kronik i dagens Berlingske. Kort fortalt skriver Lars Andersen, at måltal-systemet er løbet løbsk og har skabt en syg kultur hos politiet, hvor betjente i nogle tilfælde nedprioriterer tyverier, røverier og indbrud for i stedet at bruge tid og kræfter på at udskrive færdselsbøder \"til Gud og hvermand\" så politidirektørerne kan få deres bonusser på op til 80.000 kroner. Berlingske har givet Rigspolitiet mulighed for at svare på kritikken, men meldingen er, at der ikke er noget nyt at forholde sig til, og at politiledelsen allerede har udtalt sig om emnet. Desuden er rigspolitichef Jens Henrik Højbjerg på ferie. Velkendt og udbredt kritik Rigspolitiet er dog ganske godt bekendt med kritikken af måltal-systemet, og har da også lyttet til den, lyder det. I 2012-rapporten »Fup eller Fakta« fra Rigspolitiet og Politiforbundet blev 120 betjente fra landets politikredse spurgt til deres oplevelser af diverse problemstillinger i politiet. Ét af kritikpunkterne var netop mål- og resultatsystemet. Et udsagn fra en medarbejder lød for eksempel: »Vi bliver kommanderet ud for at opfylde måltal i stedet for at betjene borgere, hvor det giver mest mening.« Ien fælles kommentartil rapporten fra rigspolitichef Jens Henrik Højbjerg og daværende formand for Politiforbundet, Peter Ibsen, lød det: »Dansk politi har - i lighed med andre moderne offentlige institutioner og virksomheder - en naturlig forpligtelse til at fortælle omverdenen, hvad der kommer ud af de mange penge, som anvendes på politiet. Men vi skal blive meget bedre til at anvende mål og resultatstyring på en måde, der giver ejerskab og mening for alle – også for medarbejderne i frontlinjen.« »Tilbagemeldingerne fra medarbejderne skaber selvfølgelig bekymring. Det dur ikke, hvis ikke vi formår, at udvikle og kommunikere styringsredskaber, som giver mening i frontlinjen. Det dur ikke, at ledere og medarbejdere ser mål- og resultatstyring som en fjern og firkantet styringsmetode, der primært skal medvirke til opfyldelse af kontrakter for topledelsen.« »Mål- og resultatstyring skal bidrage til, at vi arbejder effektivt med de væsentligste kriminalitetsformer, at vi fastholder fokus på opgaven og ikke mindst, at vi kan dokumentere for omverdenen, at vi leverer det, vi lover,« skriver altså Jens Henrik Højbjerg og Peter Ibsen. Mere intelligent - mindre firkantet Kritikken fik desuden Rigspolitiet til at iværksætte et evaluerings- og udviklingsarbejde med mål- og resultatstyringsmetoden. Den daglige eksekvering af systemet skulle blandt andet gøres mere intelligent, involverende og frem for alt mindre firkantet. »Vi er enige om behovet for en nuancering,« skriver Jens Henrik Højbjerg og Peter Ibsen. Rigspolitiet oplyser til Berlingske, at dette udviklings- og evalueringsarbejde fortsat er i gang. Står det til Dansk Folkeparti og Enhedslisten skal måltalskravene til politiet laves om eller droppes helt.",
        "metadata": {
            "source": "https://www.berlingske.dk/samfund/rigspolitiet-vil-goere-maal-systemet-mindre-boevlet",
            "image_url": "https://berlingske.bmcdn.dk/media/cache/resolve/image_x_large/image/40/408379/6676260-bro-i-kbenhavn-sprres-granatlignende-genstand-fundet.jpg",
            "publication_time": "Torsdag d. 01. august 2013, kl. 11.00",
            "author": "Steen A. Jørgenssen",
            "related_links": [],
            "attachments": []
        }
    }
}