{
    "version": "1.0",
    "document": {
        "id": "https://www_berlingske_dk/indland/din-cykeltyv-er-ikke-laengere-en-fulderik-paa-vej-hjem-fra-byen-nye-tal",
        "title": "Din cykeltyv er ikke længere en fulderik på vej hjem fra byen. Nye tal tyder på, at organiserede tyve overtager",
        "content": "Kort sagt er der en god og en dårlig nyhed: Rekordfå danskere fik i 2021 stjålet deres cykler. Men cyklerne, der blev stjålet, var dyrere end nogensinde. Det viseren ny undersøgelseudarbejdet af brancheorganisationen Forsikring & Pension (F&P). Ifølge den blev der i 2010 stjålet over 53.000 cykler. I 2021 er det tal næsten halveret, da kun 27.312 cykler blev snuppet fra deres ejere. Men erstatningsniveauet på de cykler, som bliver stjålet, har aldrig været højere. Med et gennemsnit på knap 6.200 kroner pr. cykel kan forsikringsselskaberne stadig mærke, at cykeltyvene er på spil. »Vores teori er, at det tidligere primært var lejlighedstyverier, hvor man kom til stationen torsdag aften, og den sidste bus var kørt. Så tog man den første og bedste cykel, som stod i cykelstativet. Det er skiftet over til i højere grad at være noget mere organiseret, hvor man går efter de dyre cykler. Det kan være elcykler, christianiacykler og mountainbikes,« forklarer Pia Holm Steffensen, underdirektør i F&P. Også landsformanden i Cyklistforbundet, Jens Peter Hansen, oplever, at de organiserede tyve fylder mere i statistikken. Og det kan, ifølge ham, få flere til at efterlade cyklen derhjemme: »Det hindrer den grønne omstilling, at mange, som har en elcykel, undlader at bruge den i en række situationer, fordi de ikke tør at parkere den. Rigtig meget af det cykelparkering, som bliver sat op, er de helt simple forhjulsholdere, som på ingen måde giver beskyttelse mod cykeltyverier.« IfølgeDTUs Transportvaneundersøgelse for 2021vælger færre og færre danskere cyklen som transportmiddel. Det på trods af at en lang række dyre projekter og kampagner er blevet søsat for at få flere danskere op på jernhesten. Netop derfor besluttede alle Folketingets partier i forbindelse med den såkaldte Infrastrukturplan 2035 også, at 2022 skulle være Cyklens år. En kampagne, der skal »skærpe fokus på fordele ved at cykle med ambitionen om at få flere til at cykle mere«. Men forebyggelse og bekæmpelse af organiserede cykeltyverier ikke en del af kampagnen, og det undrer landsformanden for Cyklistforbundet. »Det overrasker mig. Enhver cykeltur starter og slutter med en parkeret cykel, og hvis cyklen ikke er der, kommer der ikke nogen cykeltur. Arbejdet med bedre og mere sikre parkeringsforhold er altså en del af at fremme cykling,« forklarer Jens Peter Hansen. Landsformanden påpeger, at politiet bør tage fat på den organiserede cykelkriminalitet. Han har nemlig ikke indtryk af, at politiets efterforskning har fulgt med udviklingen: »Det er ikke vores indtryk, at politiet gør mere. Ligesom cykelstativerne har politiet heller ikke rigtig udviklet sig set i lyset af, at cyklerne bliver dyrere og dyrere.« Af samme årsag opfordrer Forsikring & Pension nu i forbindelse med undersøgelsen til et samarbejde mellem forsikringsselskaberne og politiet. Der kan nemlig være hjælp at hente, påpeger Pia Holm Steffensen: »Det kunne eksempelvis være, at der er områder, hvor man ser, at de dyre cykler bliver udpeget og forsvinder mange på én gang. Så er det jo ikke længere et enkelt cykeltyveri, man beder politiet om at efterforske, men noget mere organiseret, som vi er nødt til at få has på, hvis vi skal ud over det her med cykeltyverier.« Lars Feldt-Rasmussen, vicepolitiinspektør i Københavns Politi, understreger, at politiet har fokus på området. Og han er ikke afvisende over for et eventuelt samarbejde med forsikringsselskaberne. »Vi er altid åbne for gode ideer, der kan være med til forebygge cykeltyverier – både de organiserede og de mere simple brugstyverier. Generelt opfordrer vi cykelejere til bedst muligt at sikre deres cykler, så de bliver så svære at stjæle som muligt. Det kan være med kraftige låse, og det kan også være med gps-sikring, som kan hjælpe politiet med at finde cykel eller gerningsmand, hvis cyklen ender med at blive stjålet,« siger Lars Feldt-Rasmussen. Berlingske har forsøgt at få en kommentar fra transportminister Trine Bramsen (S) om, hvorvidt man planlægger at inkludere forebyggelse og bekæmpning af cykeltyveri i kampagnen Cyklens år. Transportministeriet henviser dog til Justitsministeriet, der oplyser, at det ikke indgår i kampagnen.",
        "metadata": {
            "source": "https://www.berlingske.dk/indland/din-cykeltyv-er-ikke-laengere-en-fulderik-paa-vej-hjem-fra-byen-nye-tal",
            "image_url": "https://berlingske.bmcdn.dk/media/cache/resolve/image_x_large/image/155/1552960/24104495-.jpg",
            "publication_time": "Fredag d. 27. maj 2022, kl. 07.47",
            "author": "Liv Almer",
            "related_links": [],
            "attachments": []
        }
    }
}