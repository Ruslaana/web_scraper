{
    "version": "1.0",
    "document": {
        "id": "https://www_berlingske_dk/internationalt/vampyr-merkel-og-svampebob-firkant-hylder-kreativiteten-og-begraver-krisen",
        "title": "Vampyr Merkel og SvampeBob Firkant hylder kreativiteten og begraver krisen",
        "content": "Supermand, Angela Merkel med blodige vampyr-tænder og SvampeBob Firkant danser sig gennem Xánthis gader sammen med de tusinder af andre udklædte grækere. Børn, unge og gamle mødes til det årlige karneval i det nordlige Grækenland, mens også tusinder af grækere rundt om i landet fejrer karnevallet og byder foråret velkommen. Blandt gennemførte udklædninger, eksperimenterende gadeteater og romerlys, der lyser den sorte himmel op i pink, glemmer Grækerne for en stund den ellers altoverskyggende økonomiske krise. Foto: Maria ArcelFold sammenLæs mere »Vi har brug for at blive sat fri. At kunne se skønheden i al elendigheden,« siger Melania, der er klædt ud som noget, der ligner en blanding af en karakter fra Hunger Games og Alien. Melania Spingou, der arbejder med marketing i turistindustrien, er fast inventar til festivaller og karnevaler overalt i Grækenland. »Jeg er en af de heldige, der har et job, men halvdelen af de græske unge er arbejdsløse, og vi har mere end nogensinde før brug for at danse, synge, klæde os ud og forløse vores problemer gennem kreativiteten.«  Det er ikke svært at få øje på elendigheden i Grækenland. Antallet af selvmord stiger, løn og pension er blevet skåret med op til 50 procent for den almindelige græker, flere og flere må gå fra hus og hjem – og nu er nye stramninger og nedskæringer på vej. Men et lille lys brænder stærkt under krisen: Kunsten og kreativiteten. Selv om kulturbudgettet, lige som alt andet, er skåret markant, har vreden og frustrationerne hos folket skabt skabertrang. Foto: Maria ArcelFold sammenLæs mere Hiphop og politisk undergrundsmusik spreder sig overalt, street-art med stærke politiske budskaber pryder gadebilledet, små gallerier og udstillinger blomstrer i hver et lille lokale, der kan stilles til rådighed, og teaterscenen vokser både på de små teatre og på gadeplan. »Ofte under krise eller krig bliver kunsten allerstærkest. Det er ikke finkulturel kunst, der vokser. Det har vi ikke penge til nu. Men den rå, eksperimenterende og moderne kunst eksploderer, når der er noget at kæmpe for. Og det er der nu,« fortæller Vargelis Theoropoulos, der er direktør for Athens Festival til Berlingske.  Arbejdsløsheden og krisen skaber trangen til at udfolde den kreativitet, der udvikler nye former for kunst inden for alle genrer, forklarer han: »Folk kan ikke tjene penge på kunsten i dag. Det er ikke et arbejde – det er en bevægelse. En politisk bevægelse. Kunstnerne skaber et råb om hjælp fra et land i ruiner og et tilflugtssted af skønhed midt i alt det grimme.« Foto: Maria ArcelFold sammenLæs mere Bragene fra fyrværkeri overdøves af de græske pophits, der handler om umulig kærlighed og følelsen af magtesløshed. De udklædte grækere danser uden stop til solen står op – og hvis man ikke vidste bedre – ville billedet vise et land, der har noget at fejre. Det er svært at finde grunden til så meget glæde og fest i et land på randen af økonomisk bankerot. Men måske er det lige præcis fejringen af festen i sig selv, fejringen af lykkefølelse på trods af ulykke – der er hele pointen. »Vi bliver nødt til at finde en måde – bare et øjeblik – at glemme vores problemer. Vi bliver nødt til at mærke glæden og grinet for at kunne komme igennem krisen,« siger Minnie Mouse, inden hun danser videre ud i mængden af, for en stund, lykkelige grækere.  Maria Arcel er Berlingskes korrespondent i Grækenland",
        "metadata": {
            "source": "https://www.berlingske.dk/internationalt/vampyr-merkel-og-svampebob-firkant-hylder-kreativiteten-og-begraver-krisen",
            "image_url": "https://berlingske.bmcdn.dk/media/cache/resolve/image_x_large/image/7/70383/16480780-grkenland2.jpg",
            "publication_time": "Mandag d. 27. februar 2017, kl. 14.06",
            "author": "Maria Arcel",
            "related_links": [],
            "attachments": []
        }
    }
}