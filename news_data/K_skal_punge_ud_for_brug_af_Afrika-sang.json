{
    "version": "1.0",
    "document": {
        "id": "https://www_berlingske_dk/samfund/k-skal-punge-ud-for-brug-af-afrika-sang",
        "title": "K skal punge ud for brug af Afrika-sang",
        "content": "Det koster nu de Konservative 50.000 kroner, at folketingsmedlemmer fra partiet ved et landsmøde i 2010 optrådte med deres egen version af Nanna Lüders støttesang »Afrika« . Sådan lyder afgørelsen fra Københavns Byret ifølge DJBFA, foreningen for professionelle komponister og sangskrivere inden for rytmisk musik, der har ført sagen for sangerinden Nanna Lüders. Sangen blev fremført til et arrangement, hvor blandt andet pressen var til stede, og der blev lavet journalistiske indslag, som blev offentliggjort på internettet, oplyser DJBFA, der betegner afgørelsen som særdeles vigtig for branchen og håndhævelsen af kunstnernes ophavsret. - Det er vigtigt at få slået fast, at man ikke sådan kan ændre i et musikalsk værk uden at have spurgt kunstneren. Men denne afgørelse har ekstra værdi, fordi den vil få stor betydning for kommende sager, siger Susi Hyldgaard, der er formand i DJBFA. Kravet fra Nanna Lüders og DJBFA lød oprindeligt på 100.000 kroner for overtrædelse af ophavsretslovgivningen. Selvom afgørelsen lyder på en halvering af det oprindelige krav, så er der tilfredshed i DJBFA. - Jeg er rigtig glad for, at det er blevet defineret, at det ikke er i orden at gå ind og ændre i en tekst og offentliggøre den bagefter. Det er det væsentligste i den her sag, siger Susi Hyldgaard. Hun henviser til, at der inden for den seneste tid er kommet to domme på området, som dermed er med til at definere det samme aspekt om, at man skal spørge om lov til at bruge en sang på den måde. Hun henviser dermed til, at Venstre tidligere i år blev dømt for ulovlig brug af sangen »Sunshine Reggae« og derfor skulle betale 100.000 kroner.  Hos de Konservative bekræfter generalsekretær Martin Dahl, at partiet er blevet orienteret om, at det skal betale 50.000 kroner for brugen af sangen. Han oplyser dog, at partiet først vil modtage papirerne med begrundelsen for afgørelsen tirsdag og derfor ikke kan udtale sig om, hvordan de Konservative forholder sig til afgørelsen. - Vi har fået at vide, at der er en dom på vej, hvori der står, at vi skal betale 50.000 kroner. Vi kan ikke udtale os om den, før vi kan se, hvad retten har lagt vægt på. Derfor kan vi heller ikke sige noget på nuværende tidspunkt om, hvorvidt vi acceptere dommen, som den lyder, eller hvordan vi forholder os til den, siger Martin Dahl. Københavns Byret indledte sagen i oktober. ",
        "metadata": {
            "source": "https://www.berlingske.dk/samfund/k-skal-punge-ud-for-brug-af-afrika-sang",
            "image_url": "https://berlingske.bmcdn.dk/media/cache/resolve/image_x_large_vertical/image/58/584156/5922639-.jpg",
            "publication_time": "Mandag d. 17. december 2012, kl. 15.13",
            "author": null,
            "related_links": [],
            "attachments": []
        }
    }
}